sint dat god op eerden hait
gheschapen menigher konne stait
ende sonderlinghe natuer der menschen
die hi na zijns selves wenschen
recht natuerlic heeft ghebeeldet
den enen weeldelic gheweeldet
ende den anderen arm ghelaten
so sijn des gheestes caritaten
seder verre ende wyde ghevloghen
mit heyten lichten vuerighen loghen
ende hebben verlicht der menschen sinnen
den eynen buten den anderen binnen
mit konsten die menigherhande sijn
als alle der werlt is aenschijn
daer hi mede woude gheliken
dem l den armen schemper bij den rijcken
want heeft die rijcke des schattes gonst
so heeft die arme den rijcken konst
daer hijt den rijcken mede ontdoet
sij ghijft l ghyft hem wijsheit ende oick moet
hy wordt gheeert in allen steden
als die rijcke mit ghiericheden
sit versmoert bij sinen schat
ende en gheert dit noch dat
dan ghelt dat is al sijn begheringhe
hy en wil konst latijn noch leringhe
noch der poeten lessen horen
trouwen sy waren hier te voren
anders ghesint die vrome man
dier ic wael veel ghenoemen kan
sij sochten konst ende hoghe lere
des men him noch spreken eere
ende oick doen sal also langhe
als die planeten gaen hoer ganghe
konsten die sijn menigherley
mijn konst en prisic niet een eey
doch donct my prisens weerdich wesen
datmen kan scriven ende lesen
ende te maten latijn verstaen
daer om heb ic ter scole ghegaen
van logijck ende philosophie
als ic die rechte waerheit lye
so ist dat ic niet veel en verstae
maer die goede oude gramatica
heb ic onthouden in minen brieff
wist icse bet het waer mij lieff
poetryen ende oude gesten
heb ic zeer begheert te vesten
want ander konsten sijn my te hoghe
ic en can sye niet mit minen oghe
scouwen noch den sin gronderen
die godlicheit te contempleren
dat lact ic den theologinen
ende den meysteren van medicinen
sullen der siecken nutscap roecken
den legisten laet ic hoer boecken
over studeren ende vesten
mit horen codicen ende digesten
ende der philosophien listen
bevele ic den constighen artisten
die allen l dien alle konsten te diensten staen
dat wil ic tughen mit peter hispaen
poeten ende historien zanck
sijn mijn sinnen wael ghemanck
daer om so wil ic daer van dichten
want mine ghenoechten moet ic stichten
in allen ghenoechliken dinghen
die goede wiven vroechden aen bringhen
op dat die minnentlike schone
die aller vrouwen is ene croene
tijtkortinghe daer bij ghecrighe
daer ic huden meer aff zwighe
want vesper is over langhe gheluut
god gheve haer dusentwerff saluut
die my den moet te hoghen plach
doet was misse tijt aenden dach
ic man ende scriver vanden bloede
die wile ic hadde die yseren roede
ende rechter was in svorsten lant
wart ic int hoghe rijck ghesant
om eenre ghewerff in stilre list
daer dackerman niet off en wist
ic bleef daer langher dan een jaer
alsoe wast my bewant aldaer
by wilen so ghinghe ic spasieren
op eenre lopender rivieren
om te verdriven melancolye
des viel ic in een fantasie
dair ic ghinc inder werlt hoift
ende mijnre ghenoechten was beroeft
soe dat ic sach in eens gheestes wise
ene joncfrou van hoghen prise
by my comen staen te hant
si vloech mit vloghelen over tlant
een bloedich speer ende een roit vuir
voerde die schone creatuer
hoer oghen waren verbonden beyde
mit enen suveren witten cleyde
ghechiert was hoir hovet schone
mit eenre costeliker crone
si ghinc tot my ende sprac ter stont
segghe vrient bistu onghesont
wes truerstu laet dijn sorghen varen
die avontuer salt wail bewaren
du moets my doen een bede cleyn
gheerne sprac ic vrouwe reyn
sich omme sprac die wael ghedaen
du machs hier sien veel templen staen
daer ic ende andre goden ende godinnen
voertijts pleghen te wonen binnen
daer plachmen alrehande spele
te hantieren groit ende vele
van jonghen mannen ende maechden
die hem selven wael behaechden
ende goede minne droeghen
by wilen si in vroechden loeghen
by wilen leden si torment
versin di wael ende denck omtrent
nym die poeten in dijn memori
ende besich menigherconne histori
die si van minnen hebben bescreven
ic wilse di inden sinne gheven
op dattuse voert moghes berechten
vrouwen ridderen ende knechten
die niet weten wat minne sy
ic bin venus die minne vrij
bescrijft in dijn ghedichte voert
wat du van minne hebs ghehoert
hoedanich is der minnen loep
ende hoe vaste si bindet den knoep
wat sy voertijts heeft ghedaen
ende hoet den menighen is vergaen
op datsi leren moghen dair by
wat liefte is ende wat minne sy
doe my die scone vrouwe bat
mocht ic hoir qualic weygeren dat
ic en dade billicx hoer begheren
want vrienden moghen dair by leren
willen si den text versinnen
hoe si by maten sullen minnen
ende die liefte sedelic draghen
ghetempert mit lijdsamighen slaghen
op dat si gheluc ende heyl
daer an ghewinnen tot horen deyl
der vrouwe worde ic balde quijt
alleyne brukede ic daer den tijt
ende wart denckende om ende om
na gallum ende ovidium
die meystere waren van hoghen doen
appellee ende anachreon
coris ende calimachijs
tibullus ende arathijs
dese hebben vele van minne gheweten
sapho en dochte niet vergheten
die was een edel joncfrou goet
van sinnen wijs van consten vroet
die veel van minnentlike zaken
scone gesten plach te maken
nu heb ic selver vast ghesien
hier van desen ende daer van dien
ende der dinghen veel besocht
eer icket haer toe heb ghebrocht
gheluckes weynich is my verbaert
van lieften ende van minlic aert
maer van lyden ende van node
heb ic ghehouden die ghebode
die daer in te harden sijn
onheyl was alle weghe mijn
wes ic jaechde was onghevanghen
doch en ist niet al ontganghen
wort my gheen lieff so creech ic leyt
wes ic begheerde was onbereyt
dus heb ic mede te danse ghegaen
mer onheyl doet my avestaen
hier van is nu ghenoech ghehoert
die honden heeft die jaghen voert
ic wil tot dier materien gaen
den jonghen gheve ic te verstaen
wat liefte is als ic best kan
men sal gheloven den beproefden man
doch wil ic nyemant ter minnen noden
noch te houden hoir gheboden
want minne is een lastelic last
die minne draghet zelden rast
ende is ene sorchlike zake
vol van nyde ende onghemake
daer om een l en darff ics nyemant raden
maer wye mit liefte is gheladen
ende ymmer der minnen dienen wil
dien radic tbest in allen til
want na dat ic vinde in boecken
ende oick na mijns sels versoecken
soe is liefde een hartelic bant
ghebonden sonder voet off hant
diemen niet ontbinden en mach
mit tanden tanghe noch hamerslach
noch mit gheenrehande dinghen
liefte can horen dragher dwinghen
sonder spreken vele meer
dan meyster vrouwe ofte heer
vader moeder off rechters dwanch
off papen predicken cort off lanch
minne is liefte ende liefte is minne
twierleye woerden ghelijc van sinnen
wes men van lieften wil ghewaghen
dat wart der minnen toeghedraghen
minne is een lastelic guet
wye minne draecht in sinen moet
die laet alle dinghe varen
ende volghet slechs der minnen scharen
die minne maect hem alsoe mat
dat hi en weet noch dit noch dat
minne is blint ende blindet voert
alle dat hoer toe behoert
ledighe luden moghen minnen
maer die sijn lijftocht moet winnen
mit aernste ende mit hantarbeyde
wil die volghen der minnen zede
so blijft hi slechs daer by verloren
arme luden wacht u daer voren
minne is van vele manieren
gode voer al te glorificieren
te vruchten te eeren mit allen sinne
dat heten wi godlike minne
die ghelijct der caritate
een yghelic mensche na sinen state
mint sinen vader ende moeder
omen susteren ende broeder
neven nichten vrienden ende maghen
dat wercken der naturen slaghen
soe is een ander minne dan
want een yghelic wijff off man
mint dat him ghenoechlic valt
rijcheit lant water ende walt
daer him nutschip off mach comen
goeden die den menighen vromen
duerbair cleynoot sulver goudt
ghesteynten paerlen menichfout
harnasch cleder ende paerde
wat schoen is ende van goeder waerde
voghelen honden ende ander diere
dus is die minne menighertiere
een yghelic mint oick sinen here
ende doet sinen meyster ere
die hem doeghet heeft ghedaen
van deser minne laet ic staen
ende wil vander ander spreken
die menich herte heeft doen breken
hoe vele wonders dat si werct
als een yghelic siet ende merct
soe dat dit boeckskijn heten moet
der minnen loop dat donct my guet
rechte mynnentlike minne
die den menschen inden zinne
verwerret lecht ende ghestricket
ende sijn hert daer aff ghequicket
dats een verbant der herten twee
die mit wael ende oeck mit wee
malcander lieven ende minnen
mit voller gonst mit allen sinnen
mit allen datsi konnen ghedencken
in herte in moede sonder mencken
die een in sanders herte leyt
si en hebben onderling gheen ghescheit
alle dinc is hem beyden ghemeyn
twee herten werden enich eyn
dien dese minne rueret an
dat sullen wesen wijff ende man
die malcander lieflic dienen
ende onvoirbroken liefte lienen
ende mit malcander avonturen
lijff goet zoete mitten zueren
ende sijn mit herten onverscheyden
gheen discoort en is in beyden
dan des den enen wael ghenoecht
daer toe him die ander vuecht
dueghentlic mit gueden sinne
als temelic is in steder minne
die liefte daer si rechtveerdich si
sal wesen tru ende wandels vry
wanneer si wandelt horen pas
so segghe ic dat dair minne was
ende is int wenden doot ghebleven
dese minne doet vrolic leven
si doet sorghen si doet singhen
si doet troeren si doet springhen
si maect siec si maect ghesont
wyen si te rechte heeft ghewont
soe ic my des bevroeden can
dat mach wael sijn een suchtich man
is sie oick wijff ofte maecht
daer wert int herte duck gheclaecht
menich suchten menich lyden
wort ghehart an beyden zijden
daer si beyde ghelike quellen
ende him minnentlic verzellen
als beyde lampen ghelike branden
soe moet die liefte in vreuchden wanden
al valtet lijden dicwijl groot
het is doch een ghevuechlic noot
alst ghelike ruert him beyden
die liefte en mach oic nymmermeer leyden
so langhe als si ghelike weecht
ende deen des anders wille pleecht
mer want l wan si leven in twe ghedracht
ende deen den anderen niet en acht
wil deen cort die ander wil lanck
so valter dan een wisselganc
daer si mede worden ghescheyden
bij wilen valtet twisschen beyden
dat deen in truwen blijft ghestede
ende crijcht den coorts in alle sijn leden
him waer beter wel die doot
wantet lijden valt him alsoe groot
dat hi ten dode wert ghequelt
des dander al in schimp vertelt
ende singhet van sijnre nuwer minnen
des menighe edele vorstinne
ende oick mede menich edel man
den doot gheworven heeft daer an
daer omme ic u exempel scrive
van enen edelen truwen wive
op dat een yghelic him bedare
ende wijslic minne sijn wederpare
inder stat van rodopee
gheleghen opter wilder zee
so was ene coninghinne gheseten
fillis so was si gheheten
hovesch lieflic ende guet
scoen ende rijc van sinnen vroet
si regierde gheweldichlick
alle dat rodopeyssche rijck
het gheviel op enen pas
doe troeyen ghedestrueert was
dat demofon quam ghevaren
in enen schepe mit sijnre scharen
als hi voer troyen hadde gheweest
so dat int water viel tempeest
dat hi te lande varen most
doen hi quam an slandes kust
ende die vrouwe dat versan
dat daer eens conincx zoen quam an
is si hem eerlic teghen ghegaen
ende heeften vriendelic ontfaen
als temelic was in horen hove
dat chierlic was van groten love
die storme duerde lang ende zere
die vrouwe sach den groten here
mit minnentliken oghen an
so dede oick die edel man
dat gheschut van sridders oghen
bracht die vrouwe in lieflic doghen
die bant wort daer al duen ghewronghen
daer ic hier voer off hebbe ghesonghen
si wordens eens van herte ende sinne
fillis die edele coninghinne
heeft demofon te male ghegheven
hoir lijff hoer guet hoer sin hoer leven
onghemannet was si allene
theseus die coninc van athene
was vader van demofone
die minnentlike vrouwe schone
hantierde vriendelic horen gast
daer en was sorghe leyt noch last
die wijle dat hi bij hoer duerde
datsi namaels zeer bezuerde
si gheloefde hem lijfs ende eren
sijn ghenoechte was hoer begheren
elc den anderen guetlic dede
volle vrienscap ende vrede
si zwoeren deen den anderen trouwe
so wail die vorste als die vrouwe
by sinen goden ende bi eeren
gheloifde hi dair weder te keren
binnen vier manenschijn
ende hoir echte man te sijn
die storm verghinc na twaelff daghen
dat weder begonde hem te behaghen
dat meer wort slecht ende ghevoeghe
wat baet dat ic u veel ghewoeghe
dair wort bereyt te schepe wairt
die jonghelinc reyde sine vaert
tathenen wairt was sijn begheren
om sinen vader te visiteren
een scheyden musten si bezueren
die hoich gheboren creaturen
dat viel him hart ende onghevoeghe
twater liep daer over doghen drueghe
vriendelic oirloff wart ghenomen
van dien tween edelen ende vromen
doch bleeff die vrouwe in goeden hoip
als die tijt sinen ommeloip
van vier maenschijn hadde ghedaen
so soud si weder troest ontfaen
ende loon van hoirre minnen stam
mer doen die heelt te heyme quam
dat harde verre was van daen
heeft hi ene nuwe minne bestaen
die him te punte was gheseten
die goede fillis wart al vergheten
als huden menich wert ghedaen
cort wil ict u overslaen
die schine vanden vier maenden
ghinghen omme ende waenden
demofon was anghenomen
ende heeft vergheten twedercomen
van sijnre coomsten vernam men niet
des doechde fillis zwaer verdriet
si ghenc spasieren bider zee
hair was utermaten wee
hair dochte hair herte woude breken
qualic conde si ghespreken
si claechde hoir leyt als si best mochte
dat demofon hoirs niet en rochte
si sprac o demofon o wach
o wee dat ic dy ye ghesach
o valsche man o onghehuyr
o truweloze creatuir
schaemdi voer der goden list
dien du meynedich worden bist
waer om doetstu den goden schande
du hebbes opgherecht dijn hande
du lieghes ende ic verderve
o pallas jupiter ende meynerve
juno venus ende dyane
vierwarff is die lichte mane
hair ghecomen ende ghegaen
ende demofon heb ic verstaen
is mit nuwer liefte ghecleyt
dat brinct my in een sterflic leyt
helpt my beclaghen vrouwen maechden
die ye na rechter liefde yaechden
bescreyt my als ic bin ghestorven
dit heeft my demofon gheworven
claecht al over den valschen man
ic sie veel schepen comen an
mer sijn schip en coomt hier niet
o wee wat is my nu gheschiet
o demofon meynedich vorst
hoe sere mi na dijn liefte dorst
du en wils niet comen hier tot mi
ic moet over die zee tot di
o wee ic bin alleen ellendich
mijn lijff l lief is wech ende nymmermeer wendich
het is om niet al dat ic claghe
adieu mijn stadt vrund ende maghe
die liefte brect mijn herte ontwee
mittien so spranc si inder zee
ende verdranc die edele vrouwe
daer wort ghedreven zwaren rouwe
als wail betamelic was ende reden
dats wail gheschiet tot anderen steden
daer minne wrocht alsulke daet
daer om scrivic u minen raet
dat ghi wiselic minnen sult
ende lyden een heymelic verdult
wanneer u ontrouwe wedervaert
die ziele moet ymmer sijn ghespaert
om sulc wee te bliven doot
dat en docht mi sijn gheen noot
na dat icker off heb onthouden
op dat die ziele bleve behouden
dat salmen minnentlic versinnen
ende dair mede den dwanc verwinnen
men sal altoes een beter hopen
die tijt mach alte misselic lopen
dat huden misset dat raket morghen
laet wantroest hoerselven worghen
mishopet niet doer goeds eere
ende volghet in allen minen lere
die ghene die sijn in jonghen daghen
ende volcomen liefte draghen
den radic dat si scuwen ymmer
enicheit wantsi brinct kommer
in herte in moede ende in sinne
went ghise l want ghi moecht des worden inne
ende selver proeven bij ghelijcke
hadde dese coninghinne rijcke
bij hoer ghehadt gheselscap goet
oft enen mensche die hoir den moet
ghewandelt hadde mit soeten troest
sy ware vander doot verloost
want een mensche haddet wael benomen
dat dair toe en ware niet ghecomen
daer omme so scuwet eynicheit
want si brinct bij wilen leyt
si wercket veel melancolyen
sy doet ziele ende lijff vertyen
ende doet zere die zinnen crencken
als een yghelic wael mach dencken
van minne boert my wael te spreken
die menich herte heeft doen breken
om dat wijslic te verhoeden
sal ict u bi exempel vroeden
die in voertijden sijn gheschiet
op dat ghi scuwet ende vlyet
die onghetemperde hete minne
die soe verdorret des mensches sinne
dat si soe onghedoechsaem sijn
vander liefden vuerighe schijn
dat sy daer omme siele ende lijff
waghen beyde man ende wijff
dat schiede ooc meest inder heyden tijden
die mochten min dat sterven myden
dan wy want si dat vast gheloefden
wanneer si him hoirs lijffs beroefden
dat si dan lijfflic alte samen
in een ander werlt quamen
want het is noch huden mede
over al heydenscip ene zede
als coninc off hoghe vorsten sterven
so plachmen him daer bij te werven
horen heymelicsten camerlinc
ende merryen melck dits ware dinck
die graeftmen mede mitten here
dat houden si voer grote eere
want si meynen twaer grote schande
dat hoer heer in enen anderen lande
comen soude sonder ghesinde
ende sonder dranc diemen minde
want melc van merrien houden si daer
voerden edelsten dranck voirwaer
diemen den heren schencken mach
nu come ic weder op mijn gheclach
te spreken vander minnen aert
die menigherhande ghevonden waert
gheoerloefde goede ende ongheoirloft
ende ghecke minne die heeft becoft
menich edelinc hier te voren
als ghi namaels wael sult horen
ende hier voer wael hebt verstaen
hoe dat mit fillis is vergaen
daer bij so machmens sijn ghewis
dat ducke een ghecke minne is
die nochtan wael gheoerloft si
fillis was van mannen vry
ende wes si dede heeft si ghedaen
op trouwe die daer was ghegaen
mer dat si dede onlovelic wast
want si verliefde op enen gast
den si hoer lijff ende have boot
ende en wiste cleyn noch groot
wye hi was ende hoe gheheten
oick was hi hoer so verre gheseten
dat him nymmermeer en stont
te comen op hoirs landes gront
dair omme soe wast wael ghecke minne
dat heeft die waerde coninghinne
mitten live dier becoft
dit heeft venus aldair ghewrocht
des speels can si wael wercken mee
colcos leghet opter zee
ende is nu rodes gheheten
daer was voertijts ingheseten
een coninc oetes was sijn name
hi hadde een dochter zeer bequaem
lustelyck scoen van rijcker konst
want sij bijder goden gonst
van nygromantien meester was
altois studeerde si ende las
die wile si was in svaders hoff
verre was des conincx loff
om eenre zaken wil vermaert
enen schat duerbair ende wairt
hadde hi besloten ende vast bemuirt
den menich goetman hadde besuirt
ende tlijff gheset in groten verliese
het was een ram mit enen gulden vliese
dat hadde die coninc doen besluten
mitter nygromancschen virtuten
in also stercker vryer hoede
dattet nyemant tot sinen goede
ghewinnen en mocht als ic versta
dan allene medea
des conincx dochter daer ic aff scrive
daer worter menich vanden live
beroift die wouden avonturen
tvlies te winnen uter muren
want wye den schatte soude ghenaken
die most vechten teghen draken
ende teghen ossen die vuer bliesen
dat dede den heelden tlijff verliesen
noch wasser veel meer wonders aen
dat mi te lanc is te verslaen
so datter nyemant an en quam
hi en moster bliven doot off lam
ende mit schanden van dane varen
dit gheduerde langhe jaren
datmen dit vlyes uut allen hoecken
om wael daet plach te versoucken
in thesalyen die rijcke stadt
een groot gheweldich coninc sat
ende was gheheten peleus
op een tijt bedocht hi hem dus
hi hadde wael over vele daghen
van den gulden vlyes horen ghewaghen
ende om te crighen dat selve vlyes
dat dair in stack groot verlyes
want wye hem des ye onderwant
die verloes sijn lijff te hant
nu hadde hi enen neve goet
jason die frissche wail ghemoet
die starc ende vroom was ter wapen
alle die ridderen ende knapen
vanden rijcke die minden hem zere
ende daden him waerdicheit ende eere
soe doeghende was hi talre tijt
des hadde die coninc grote nijdt
doch dede hi sijn schone ghebare
recht off him lieve daer toe waire
jason dese ridder schone
was recht erfnamen vander crone
want die coninc was van hogher waerden
ende en hadde ghenen zoon op aerden
dus haddi alle weghe ducht
dat him jason verdriven mucht
ende ghinc visieren talre tijt
hoe hi jason mocht werden quijt
op een tijt so was daer ghehovet
so dat een yghelic him belovet
vrouwen heren waren daer vele
ghecomen tot des coninex spele
daer was menich vromel man
doe sprac die coninc jason an
voir alle die heren van groter machte
dat dede hi uut valscher ghedachte
om dat him jason soude schamen
voerden heren ende vrouwen tsamen
ende seyde vriendelic neve jason
ghi sijt jonck starck ende schoon
juwe vromicheit is wide vermaert
een dinc mijn herte zeer begaert
mocht ghi dat bringhen in onsen rijck
soe en waer nyemant uwes ghelijck
van vromicheit ende waeldaden
ende souden u comen te staden
namaels want dat rijcke mijn
sal na mijnre doot u zijn
want icx doch nyemant bet en gan
ende moechdi mi daer helpen an
dat mijn begheerde warde vervult
als ic hope dat ghi wael sult
want ghi sijt so wael ghedaen
dat u gheen dinck mach wederstaen
up dat ghi wilt ghenenden des
so ghelove ic u alhier ghewes
voer alle die ghene die hier sijn
dat halff dat conincrijcke mijn
u sal sijn die wile ic leve
dat zweer ic u mijn lieve neve
na mijnre tijt ist doch al uwe
ay hoert die valsche ontruwe
van desen onghehuyren coninc
die den edelen jonghelinc
brenghen wil in alsulker noet
daermen te werven plach den doot
ende sprect hem aldus hoechliken an
voer alle die vrouwen ende hoghe man
jason sprac die vrome coen
heer oom ic wilt al gaerne doen
in dien dat ghi mij berecht
scepen ridderen ende knecht
als sulke reysen toe betaemt
neve hoe ghi dat selve raemt
sal ic u doen volcomelic
sprac die coninc gheveynsdelic
mit corten reden wil ic u tellen
hoe jason voer mit sinen ghesellen
te colcos om dat gulden vlyes
hi was vrolic jonc ende ries
ende sorchde luttel voer den stoot
die hem bringhen mocht ter doot
die coninc oetes wortes ghewaer
dat vreemde gasten quamen daer
him wart gheseit in sijn pallas
datter eens conincx zone was
hij ghinc hem teghen hoefschelic
ende ontfincken vriendelick
medea die suverlike maecht
heeft jason alrede verlaecht
ende hi hoer weder mitter minne
daer sijn sijs eens worden van sinne
si pogheden beyde om sulken list
dat jason wael hoer camer wist
si was vol eren ende doecht
ende hoir ontfarmede sijnre joecht
dat him die draken souden ontliven
snachs plach hi bi hoer te bliven
heymelic alst avontmael
was ghegheten inden zael
daer dreven si al hoer ghenoecht
als sulken jonghen luden vuecht
nader ghewoenten die was doe
in groter weelden waren sy vroe
een yghelic socht des anders vrede
wes deen begheerde dander dede
sy gaf hem crude ende meesterye
caractere ende toverye
daer hi mede soude stormen
die helsche ossen ende wormen
ende wijsde hem alle die weghe
dat hi dat gulden vlyes ghecreghe
dus halp si hem an syaders schat
ende daer toe alle dat
si crighen conde dat namsi mede
ende voer mit jason uuter stede
daer liet si vader ende lant
ende nam him menich duerbair pant
die schone stadt ende alle dat rijck
daer si off was rechtveerdelijck
erfghenaem van alre boirt
ende voer mit horen gasten voert
heymelick inder duuster nacht
dit wracht aldaer der minnen cracht
dat hoir ten quaetsten na verghinc
want sie dede een ghecke dinck
doe sy inder minnen last
soe haestelic ghinc mit horen gast
ende liet vader moeder ende vrende
om enen die sy niet en kende
hoet hoer ten lesten is vergaen
suldi hier after wael verstaen
groet ghebrec daer dicke of coemt
dat den menschen luttel vroomt
ende worter alinghe mede gheschent
als daventuir ten quaetsten went
dats een haestich anevanc
ter minnen ach wat quader ganc
gaet die menighe mit sienden oghen
dat hi him brinct in scharpen doghen
ende meynt te bouwen enen sconen gaert
daer dicke een netelbusch of waert
mit oirloff spreke ic tot den vrouwen
want ic doet in goeden trouwen
om die te waernen van onghelimpe
menich vroukijn spreect in schimpe
tot enen jonghen geckelijn
vrient du moets mijn boelkijn sijn
desen mey ende langher niet
soe is daer liever wael gheschiet
wanneer si heeft enen somer gheck
so gaet sijn lijff al queck al queck
ende bringhet hoer dan een meyen rijs
recht off hi seide wildijs wildijs
so gaet hi als die jonghen plien
ende wil sijn nuwe vrienden sien
hem is tot sinen nuwen heemde
so lieve ende him is so vreemde
dat hi den boel ghecreech so wel
so heeft hi dan een heel ghesel
die van sottighem is gheboren
want ic heb dicke segghen horen
dat ghelike mint ghelike
den seit hi dan al heymelike
hoe dat hi een boel heeft
die al na sinen wille leeft
so wil hi darwaert hene gaen
off hise erghent mach sien staen
die harde weynich na him waeckt
siet hise dan soe ist wael ghemaect
dan isser alte wael ghepepen
so sal hi dan sijn gheselle gaen slepen
inden wijn daer ghaen si sitten
die wile hi zweeft in deser hitten
so werpt hi sijn arm in die lucht
ende maect een heerlic gherucht
wy hou ic heb minen boel ghesien
huden en mach mi niet misschien
vrolic is hi mit ghesanghe
so vraghen die ander also langhe
dattet die heelghesel al seit
wair dat hannen sin op steit
des wondert den ghesellen dan
ende segghen is hannen alsulken man
ende dat hoert hannen alte gaern
dat die ghesellen der taveerne
weten van sijnre minnen staet
dat hi so schonen boel haet
dit gaet dan voert doer alle die stadt
hoe luttel weet die joncfrou dat
die mit boerteliken woerden
ghecomen is in sulker oerden
dat si int gherucht moet staen
nu moet sijt ymmer hebben ghedaen
weder si schulde heeft ofte gheen
dus wortet na ghekeert in ween
dat sij lachende heeft ghesproken
ende wort an hoer te recht ghewroken
dat si mit doren omme gaet
o eerbaer wiven dat verstaet
wye him neder werpt inden slijck
hi wart vul slikich bij ghelijck
wye mit zwinen wil omme gaen
daer leert hi wael gnorren aen
wye mit ghecken leven wil
die moet hantieren ghecken spil
wye mit kynder levens pliet
kintscheit brinct hem int verdriet
slaet die doren van uwer hant
wildi behouden der eren pant
die gheck en wil niet sijn ghedoret
loefdi him wat ende hi dat horet
dat suldi moeten houden vast
of hi brinct u daer om in last
versiet u wel ende volcht mijn scriven
ic hebt ghehoert van goeden wiven
die daer sorchlic over claechden
ende mi oick om raet vraechden
hoe sij der ghecken worden quijt
want si volchden talre tijt
ende en lieten nymmermeer af
om een goetwoert datmen him gaf
dat sij him billicx niet en souden
aentrecken noch aen houden
die ghecken sijn lichtelic aen te vaerden
mer quijt machmense qualic waerden
daer om so wilt die ghecken scuwen
ende den wisen u eer betruwen
watmen mit ghecken wil bestaen
moet ymmer gheckelic vergaen
dat scheen wael an die schone perne
die alte zonderlinghe ghaerne
mit enen gheck te boerden plach
daer ic u aff sal doen verslach
men spreect ghemeenlic onverholen
mit stercken sotten is quaet folen
dat suldi weten ende niet wanen
want wijlneer was in tuskanen
een schone maghet seer bequaem
perna was horen rechten naem
van edeler aert ende rijck van guede
lustelich ende frisch van moede
een gheck gheheten thirobinus
verkeerde veel tot horen huus
ende plach die joncfrou boel te heten
in schimpe deedsi him oec weten
dat hi alleen hoer boelkijn waer
des si doch niet en meynde een haer
dus hadde perna hoer solaes
mitten groten jonghen dwaes
hot viel dat perna was ghegaen
afterwaert om hoir hoeft te dwaen
die gheck quam daer ende vantse alleyne
tehant sprac die goede reyne
die gheen arch noch quaet en dacht
wane boel wye heeft u hier ghebracht
wye seyde u dat ic was alhier
sit hier neder bijden vier
ende dient my thent ic hebbe ghedaen
mittien is hi hoer toe ghegaen
ende dructse vast in sinen arm
die goede joncfrou dacht wacharm
hoe vaer ic nu mit desen sotte
trouwen het ghinc daer uten spotte
mit crachte swanch hise totter aerden
dair is die maghet wijf ghewaerden
si riep ende dreeff groot gheluut
ten bate niet die boert ghinc uut
die joncfrou heeft een kint ontfanghen
ende die doer is wech gheganghen
daer bleeff si sitten in groten leyde
ten lesten ghinc si in goeds gheleyde
ende streeck wech mit droevigher list
dat niemant vanden huse en wist
wairwaert datsi nam een eynde
langhe doelde si in ellende
so si in vreemde lande was
ter tijt toe dat si skinds ghenas
in enen woude si ghelach
dairt nyemant en wiste noch en sach
ende als si denckende wart omtrent
hoe si hoer selven hadde gheschent
ende so lastelic was voirdoert
so heeftsi eersten tkint versmoert
ende hoir selven na verhanghen
dus ist hoir mitten dwaes verganghen
hadsi den gheck niet an ghelocket
so en waer dat speelkijn niet gherockent
o salighe wive denct daer an
ende ghi magheden sonder man
ende wacht u wel voer thirobuus
dat ghi niet en wart confuus
laet die stompe doren lopen
dat ghi niet en derft wanhopen
als die guede perna dede
die starff in onverduldichede
wanneer dat ghi ten danse gaet
so siet wail om wye bi u staet
ende neemt den ghenen bijder hant
die u in doechden is bekant
ende u mach leren off ghi dwaelt
van him so wordi wael betaelt
ende crijchter eer ende vreude bi
seg ic u recht so volghes my
men mach mercken ende versinnen
wat van ghecker lude minnen
ghecomen is ende hoe menich leit
ghesciet is bijder haesticheit
hadde paris die jonghe man
enen wisen rock ghetoghen an
doe hi sijn ghecke sporen speen l spien
ende ymmer helena woude sien
soe waer troeyen die edele stadt
onverderft ende onghemat
sijn vader ende oick sijn moeder
hector ende alle sijn broeder
ende ander menich vorste guet
die daer om hebben ghestort hoer bloet
die waren alle te live ghebleven
het was him doch te voren ghescreven
voer hi tot menelaus an
ende naem helena van horen man
dat troyen daer om soude vergaen
mer sinen ghecken dommen waen
woude hi daer om niet laten aff
ende en achte nyemants raet een caff
alsoe en willen die dwase jonghe
die sijn in horen eersten spronghe
om nyemants wille laten bliven
si en willen horen wille driven
si en sorghen niet daer voren
ofs die vrouwen ghecrighen toirn
of dat si in onvrede leven
dat coomt him al ghelijck ende even
weder si schanden hebben aff l off eer
des en ruecken si min noch meer
op datsi werven dat si jaghen
salmen die rechte waerheit saghen
het valt dicke bider vrouwen schulde
dat si leven in onghedulde
want ic kenne die wijflijck list
soect alle weghe dat spillic ist
jonck ende schoen van aenghescouwe
weder si guet sijn off ontrouwe
doren ofte wijs van sinne
huefsch off van loser minne
dorper ofte schamel man
dat en siet die wijflicheit niet an
sint dat siet l sijt leyder niet an en sien
soe moet bij wilen daer gheschien
dat beter after waer ghebleven
wes daer bij tijden wert gheweven
en weten die van delf niet al
god gheve him heyl ende goet gheval
die heymelic huefsch ende schamel sijn
wanneer him boert der minnen schijn
niemant en straffe mine sprake
dat ic die jonghe doren lake
om dat ic van daghen sij
ic bin doch aller minnen vrij
wes ye gheleefde dat is doch doot
in mi mer doe die tijt gheboot
dat ic mede ter heyden ghinc
doe dede ic als een jonghelinc
mi docht ic maectet alte wale
mer had ic gheconnen dese tale
die ic mit jaren hebbe gheleert
ic woudet wel bet hebbe ghekeert
dus weet icket bij naturen
hoe die jonghen den tuyn bemuren
want die twee weghen heeft bestaen
die weet wail welc best is ghegaen
daer om en verstatet niet in toern
ic hebbe ghelaect den jonghen doren
op dat hoer elc guet salich wijff
daer voren hoede ende houde stijff
die jonghe wise en lakic niet
want het is dicke ghesien ende gheschiet
dat een guet eerbaer jonghe
meer wijsheit hadde in sin ende in tonghe
dan sulc die ouder was van daghen
so moghen dan die vroukijn vraghen
hoe sy die jonghen sullen kennen
die guet fijn l sijn ende out van sinnen
trouwen daer om is voer ghesproken
dat haesticheit heeft dicke ghebroken
dat wael gheheel hadde ghebleven
haddet sinnicheit bedreven
mit goeden sinnen ende sacht
mit heymeliken vrienden wael bedacht
salmen wijslic zoecken raet
ende vernemen eens mannes staet
niet verre van huus en salmen riden
so machmen weten tallen tijden
ende vernemen van sinen ghevaerde
van sijnre coomst van sinen aerde
weder hi goet si ofte boes
weder hi truwe si ofte loes
weder hi listich is off ront
ende off hi heeft enen hoefschen mont
of hi enen gueden adem heeft
of hi in lieften heeft gheleeft
of hi die vrouwen gaerne eert
ende wes dat hi meest heeft gheleert
in gheselscap ende in spele
salmen horen sinen kele
of si hevet goet gheclanc
ende off hi lijden mach bedwanck
of hi milde ende eerbair si
ende off hi helen can daer bi
niet lichtelic salmen anegaen
voir datmen claerlic heeft verstaen
of hi wetende is off geck
of dat hi hevet enich ghebreck
wairmen dan tghestant sulck vint
dat hi billic sal sijn ghemint
van vrouwen ende van goeden man
den salmen vriendelic nemen an
ende herberghen den waerden gast
ende sluten inder herten vast
ten ware of hi worde onstedich
so suldi u des maken ledich
ende gheven hem vrilic sinen sack
soe doedi u selven groot ghemack
want soudi quelen ende leven onsacht
om enen die uwer niet en acht
als vele der vrouwen hebben ghedaen
dat soude u te leyde vergaen
als ghi van fillis hebt ghehoert
ende van anderen sult horen voert
die him lijfs ende goeds verdorven
ende in wantroiste storven
een coninc was inder ouder ee
gheseten tot thiri opter zee
machtich ende van schatte rijck
hi hadde een wijff was suverlijck
doeghend ende van goeder aert
die horen man hadde lieff ende waert
dydo heb icse horen noemen
op een tijt so is ghecomen
pymalion die hoer broeder was
verlaechde den coninc op een pas
ende heeften daer ter doot ghesleghen
lastelic l haestelic als verraders pleghen
om dat hi hebben woude den schat
mer dido vernam wail dat
ende vloich mitten schatte van dan
voir hoiren broeder den tyran
want si sijns niet en dorst verbeiden
si voer dat god haer most gheleyden
ende si quam an als ic versta
inden landen van affrica
daer serbas coninc was ende here
si en dede min noch meer
dan si bleeff daer bijden cant
vander zee ende cofte lant
teghen den coninc also veel
als een ossen huut al gheheel
omme soude moghen gaen
die coninc was in sulken waen
want een ossenhuut is cleyn
ende meynde dat waer een luttic pleyn
dat een ossenhuut sloghe al omme
ende gaft hoer om een cleyne somme
daer deedse die huut omme snyden
van den enen ende ten anderen siden
ende dede daer aff een ryemkijn maken
so smal als men dat conde gheraken
daer si tlant mede omme mat
ende tymmerde daer ene grote stadt
die cartago wart ghenant
daer na doe troyen was verbrant
quam eneas mit sijnre scharen
al dolende tot cartago ghevaren
also hi daer uut was verdreven
doe dander doot waren ghebleven
hi woude wesen in ytalyen
dat lant en soude hem niet falien
want die goden dedent hem verstaen
dat hi him daer neder soude slaen
ende soude regneren in dat lant
voer dydo quam die maer te hant
dat daer een vorste ghecomen waer
te schepe mit eenre groter schaer
si heeften vriendelic ontfaen
ende sijn te samen op ghegaen
daer wart een haestich anevanc
van liefden die hem beyden dwanck
ende gheckelic wort bestaen
als dicke vrouwen hebben ghedaen
ende oick mannen dier ghelijcke
dat hoff was costelic ende rijcke
dien om liefte wil wart ghehouden
als sulke luden billicx souden
die vrouwe heeft veel over hem ghedaen
want eerst heeft si den gast ontfaen
in horen huse guetelic
ende dair na op hoer bedde rijck
daer si mit vroechden overdroeghen
ende vriendelic mit malcander loeghen
dat duerde ene langhe spaci
dat elck was doen in sanders graci
so heet waren der minnen glesten
dydo meynde in horen besten
dat eneas daer bliven woude
ende hoer te wive nemen soude
so waer hi coninc daer ghebleven
dat hadde si hem gaerne ghegheven
mer neyn ten was sijn meninghe niet
mit sinen vrienden hi him beriet
so dat hi in ytalyen woude
want hi daer regneren soude
als him die goden hadden gheseit
die schepen worden toeghereyt
die hoghe waghen ghinghen si snyden
gheerne wouden l woude si mit him tijden
mar hoir gheselschap hi versmade
dat dede hi bijder goden rade
een zwaert gaf hi hoir in die hant
doe hi van daen ruymede tlant
groet ghescrey ende misbare
dreef die minnentlike care
wenende stoet si sere bedruct
hoe minnentlike hoer herte smuct
na horen lieven leyden gast
dien si so lieflic ende vast
verkoren hadde bij venus dwanghe
si stont ende sach him nae soe langhe
als si die schepe mochten sien
van dane ghinc si doe mittien
so sere bedruct dat alle man
groten jammer sach dair an
doe si wail sach dat die here
tot hoer en dede gheen wederkere
ende alle hope gaf verloren
doe ghenc si haestelic op ten toern
ende dede stoken enen brant
dat zwaert nam si in horen hant
dat haer eneas selve gaf
hoirs lijfs en acht si niet een kaff
want scheiden dede hoir sulken smart
dat si dat zwaert viel duer hoer hart
ende storte mittien in dat vuer
daer bleeff die schone creatuir
verdorven doer der minnen bant
dat sy te pulver wort verbrant
dat dede onghedoechsaemheit
die inder bernerder liefte leyt
ende hart is te wederbinden
die wederbant is hart te vinden
ende off hi al ghevonden wart
so is der rechter minnen zwaert
alsoe scharp ende stijff daer teghen
dattet niet ghelijck en is te weghen
ten si mit groter wijsheit dan
off daer en coemt niet anders van
dan wanhoep druck ende sorghe groot
daer den mensche off comt die doot
in desen ende an anderen mede
so machmen vinden die waerhede
van den ic voren hebbe gheseit
als vander minnen haesticheit
datmen die voer alle dinck
scuwen sal an elken rinck
ende verbeyden tijts ghenoech
ghelijck als ic hier voer ghewoech
ende also ic den vrouwen rade
soe radic ic oick in rechten cade l rade
allen goeden mannen mede
dat si hem wachten voer haestichede
inder lieften anevanck
want die minnentlike dwanck
beloipt den mannen wail soe zere
als vrouwen ende bij wilen mere
ende ymmer wacht u wael ghi manne
coemdi inder liefden spanne
dat ghi u vroukijn wail leert kinnen
off sy yet wanckel is van sinnen
wanckels vele is inden menschen
had ict van gode ic woude wenschen
waer si twee in liefden leefden
dat si beyde ghelijcke beefden
ende ghelike hetten droeghen
ghelike truerden ghelike loeghen
ende of den enen yet gheschiede
dat dander him ten besten riede
ende droeghen beyde den last ghelijck
soe waer alle die werlt rijck
isis was een jonck romaen
sedich hoesch ende wel ghedaen
van slechter burgher aert gheboren
een joncfrou haddi uutvercoren
schoen ende guet van edelre stam
si was gheheten als ic vernam
anazartes die zoete maecht
ysis heeft hoer sijn noot gheclaecht
ende den brant te kennen ghegheven
daer hi staets in plach te zweven
dat was die brant van hoerre minnen
die him sijn hert ontstack van binnen
soe dat him alle dinck was ontseit
dan sorghe verdriet ende hertelic leyt
die minne die dede him wee ende banghe
om ghenade volchde hi langhe
wat hi menichfoudelic claeghde
die joncfrou luttel daer na vraechde
hi sprac in truerliken done
o anazartes wairde schone
troost my ic bin u eyghen knecht
troest ghi mi niet ghi hebt onrecht
wat baet comt u van mijnre doot
daer mi toe brinct der minnen noot
seker tsterven is mi bereyt
laet ghi my bliven in dit leyt
die juffrou sprac vaert als ghi moecht
van my en wardi niet verhoghet
dus schiet hi onghetroest van daen
ende si versmade den gueden man
om dat hy hoer was onghelijck
menich suchten menich versijck
ghenc over sijn bedructe hert
des nachts alset duister wart
want hi so onghedoechsaem was
ghinc hi allene sijnre gas
ende verhinc hem voer hoer poort
dit hebdij nu mede ghehoort
hoe haestelijck dat ysis
in onverdult ghevallen is
om een wantroest dat hem gheschiede
mit groeter aernst ic u bediede
dat gi u daer voer hoet ende wacht
al ist datmen u niet en acht
ten eersten ten anderen of ten derden
ten vierden reys macht al goet werden
die vrouwen willen zijn ghebeden
si hebben natuerlijck in van seeden
dat sy hem somwijl droetich houden
wanneer die tijt des wil ghewouden
so comter wael alsulken weder
dat zij ghetoghen worden neder
al zijn zij bi wylen derten
het staet hem oeck wael inder herten
ter aventuer het mach gheschyen
dat zij bi wylen segghen neen
si wouden dattet waer een ja
lieve vrienden als ic versta
so en is gheen mensch so wijs op aerden
hy en verwandelt dic zijn ghevairden
die vrouwen zijn doch menschelijck
al spreken zij huden misselijck
des morghens zijn zij anders ghesint
het waeyt wel menigherleye wint
eer die roeke uutgancg heeft
daer om syet dat gy wijslijck leeft
ende wacht den tijt mit sachten moede
het sal u wael vergaen te goede
haesticheyt heb ic ghelaect
ende haesticheyt ist diet al maect
dat die menschen doer die minne
lijf verliesen ende sinne
daer om so moetsij zijn ghelaeten
haesticheyt maect groene straten
haesticheyt brenct alle weghe
onspoet ende selden seghe
goet verdrach doet safte slapen
daermen veel sinnes mach raepen
o edele herten wilt verdraghen
ende leertet mit rypen sinne draghen
merct hoe menich jagher doet
die zijnre saken wael is vroet
ende weet hoe hijt beghinnen sal
nochtans soe en vanghet hi niet al
ten eersten daer hi rennet na
het valt wel dicke als ic versta
datmen drie reysen ofte vier
jaghet na enen wilden dier
die vijfte reyse ist noch ontganghen
mer ter sester bleeft ghevanghen
denct doch om der sester loep
ende en valt in gheen wanhoep
of u ten eersten twilt ontgaet
een boem die vast ghewortelt staet
en valt ten eersten slaghe niet
het lijt die menighe groet verdriet
eer hi werft daer hi na loept
nochtans dat hi stadelijck hoept
te ghecrighen sijnre harten sake
en dede hope therte brake
dat heb ic dicke horen saghen
ic wiste eens vijff ghesellen jaghen
bet dan drie jaer inden grase
na enen wilden witten hase
daer zij na hesten breet ende lancg
ende leyden hem menighen nauwen ganck
int vierde jaer so bleeff hi mat
o lieve vrienden denct om dat
vangdij ten eersten slaghe niet
ende doet u tander jaer oeck verdriet
ten derden jaer so macht al keren
hi moet veel ghewins onberen
die den arbeyt scuwen wil
ende een die werven wil wonnen spil
een l die moet arbeyden ende ryden
selden rusten ende lyden
mit ancxste mit sorghe mit quale
wat leet paertsevael doer den grale
eer hi des gheweldich wert
hem dunct het valt hem veel te hart
wat sy nu lyden dese jonghe
si willen recht ten eersten spronghe
vanghen twilt daer sy na ylen
of zy willen hem bywylen
in groten onverdulde verderven
so willen zy van rouwen sterven
so gaen sy dan in rechten mismoede
in een clooster onder die goede
daer en misdeden sy nyet an
stondet op een ander mate dan
doch des en can ic hem niet laken
ende vallen l valle weder op onse saecken
wy en connen al gheen mongcken zijn
mer dit is die lere mijn
so verre als gi minnen sult
dat gi ten eersten hebt verdult
oft u niet en ghinghe te wensche
lijt guetlijc gij zijt doch mensche
wy sijn doch alle tot lyden gheboren
laet u gheen wantroest verdoeren
ende wacht den tijt mit wysen sinne
ghi wervet entelic uwen wille
des machmen mercken overluut
dat minne soect die beste uut
die edel zijn ende reyn van sinne
daer wilsy altijt wonen inne
want daer mach sij wat in wercken
ende in desen groeten stompen stercken
en mach zij winnen niet een twinck
want dit is een proefelic dincg
al waert dat een huusbacken jonghe
mit sijnre ongheslepenre tonghe
yet guets worve an eenre vrouwen
twaren mit alte cleynen rouwe
soudi hi verliesen den soeten vont
hoe soude zijn herte worden ghewont
tfel is dicke ten mach niet doer
al worde hi al gheset ter loer
ten soude hem dencken gheen verlies
dat hi verlore dat gulden vlies
die nutscap behaecht hem veel bat
dan roesen gaert ende bloemen scat
die staen hem luttel in ghedachten
een zwijn soude des weynich achten
datmen lelyen trade int slijck
van eenre vrouwen groet ende rijck
sal ic u noch een saeck vertellen
hoe hoir die minne dede quellen
daer hoer oec haesticheyt toe bracht
wiltet houden in uwe ghedacht
op dat gy u lieve joecht
te bet daer voer hueden moecht
eeus mog ook eeas was een vorst doirluchtich
ghecomen tathenen zeer gheduchtich
dair voirtijts die hoghe scole was
ende men in allen kunsten las
ghelijck men nu doet te parijs
een edel jonghe van kunsten wijs
die androgonus was ghenant
wort van creten aldaer ghesant
conincg minos was zijn vader
die tlant van creten hilt algader
die jonghe wordt also kunsten rijck
dat die van athenen ghemeenlijck
hadden in hoirre herten nijt
ende verwachteden op enen tijt
daer hi op tpallas toren gincg
om te besyen die vreemde dinck
die daer stonden ghemaginiert
daer worder sommighe toeghestiert
dien van boven worpen in die zee
so dat hi brac zijn hals ontwee
minos heeft dese moort vernomen
ende is machtich over ghecomen
mit menighen ridder stout ende scone
om te wreeken sinen sone
die so jammerlijck was vermoort
hi dede omlegghen die starcke poort
daer wort ghestormt dic ende vele
het gout die menighe daer die kele
langhe tijt so lach daer minos
ende verteerde menighen os
eer hi zijn wille creech aldaer
ten lesten warden si in vair
die van athenen ende dochten
dat zijt niet wederstaen en mochten
ende ghinghen een dadinghe an
mit coninck minos den hoghen man
hi ontfincse in ghenaden
mit voirwaerden die zij hem daden
die voerwaerden sal ic hier bescriven
mit oerlove van allen gueden wiven
nochtan so waer my tswighen sochter
pasiphos dat was minos dochter
ende hadde ghewonnen bij enen stier
een kint dat was een anxtelic dier
minotaurus heeft sijt gheheten
hi plach menschen ende beesten teten
boven was hi een menschelic dier
ende beneden ghelijc een stier
groot ende wonderlic ghedaen
daer en mocht nyemant voer hem staen
wat voer hem quam wast cleyn of groot
hi moerdet al ende brachtet ter doot
hi stont besloten binnen muren
men brocht hem teten tallen uren
minos begheerte ende sijn menen
was dat die van athenen
tot elker drie jaren enden
vijff mannen souden senden
tot mynothaurus in creten
om van him te sijn verbeten
him te beteringhe ende te eeren
off hi woudse destrueren
dat beloefden sij te hant
ende zwoeren daer op een verbant
minos is van daen ghevaren
doe plaghen si tallen drien jaren
luden te senden nader koir
op een tijt viel een groot rumoir
tot athenen in die stat
want die ghemeynte woude dat
datmen lot worpe dair om
wye trecken soude tot mynothaurum
want die armen sendemen voert
die rijcken bleven binnen der poort
ten bate coninc noch sijn ghebot
voertganc moste hebben tlot
doe die jaren omme quamen
ende men ten lote soude versamen
so ghebuerdet des conincx zone
die starck vroem was ende schone
theseus was die name sijn
hi moster een van viven sijn
die mede in creten souden varen
die guede coninc was out van jaren
hi dreeff rouwe ende hantgheslach
hi weende hi truerde nacht ende dach
om sinen soen dien hi minde
voer alle dat hi ye bekinde
hi voer van daen die grote heer
die vader ghinc mede op dat meer
mit groten druc ende jammerhede
wort daer van beyden een ghescheide
die hoghe zee ghinghen si snyden
ende seylden hene sonder myden
so dat si quamen an creten lant
daer so worden si gheleyt te hant
voerden coninc inder zale
daer wordt bevolen den ammirale
datmen daer mede dede
als ghewoenlic was ende zede
die viere ghecreghen des dodes slach
elc bisonder op enen dach
ten vijften daghe gheboerdet dan
theseus den edelen man
om dat hi was van conincx bloede
soe wort hem ghedaen te guede
enen schonen l eenschone camer daerhi in lach
tot dattet quam anden vijften dach
hier binnen soe heeften voirsien
des rijckes conincx dochter een
adriana was hoer naem
si poechde zeer hoe si best quaem
te spreken mitten schonen gast
op enen avont heeft sijt ghepast
bij des camerwaerders rade
dat sy te gader mit goeden stade
malcander vriendelic onderspraken
daer sloten si der minnen zaken
mit gueden voirwaerden ende verbande
dat hise mit hem te sinen lande
voeren soude bij sinen live
ende nemen sie l se ten echten wive
des leerde si hem alle die ganghe
hoe hi mit listen ende dwanghe
minotaurus soude verslaen
ende selve mitten live ontgaen
des vijften daghes alst him ghebuert
wort hi den l ten minotauro ghevuert
sijn zwaert ende wapen nam hi mede
dat gondemen hem want twas die zede
hi wart besloten in dat parck
sijn konst maect him die moet so starck
die him die schone hadde gheleert
dat him noch sorch noch anxt en deert
doe minotaurus him teghen quam
sijn swaert hi in die hande nam
ende ghinc him an mit sulken woerden
als tot dier saken behoerden
ende him adriana leerde
so dat hi him van hem weerde
daer sloech hi den onghehuyren doot
ende loste him selven uuter noot
danck heb die guede adriane
des nachts al stille voer hi van dane
ende nam mit him die salighe vrouwe
blijschap dreven si sonder rouwe
doe sy waren inden schepe
men reyde toe die mast ende repe
si seylden hene doer den stranck
menich vriendelic ommevanck
gheschiede daer mit groter vroechde
ten was niet vreemd dat hi verhoechde
want hi sijn lijff hadde ghevonden
dat ten dode was verbonden
doe sy inder wilder zee
hadden gheseylt drie daghen off mee
quamen si aen een eylant
daer sy ghinghen op te hant
om aldair te nemen ruste
daer was een busch van soeter luste
daer in wart him logijst ghemaect
wat si des nachts bedreven naect
daer si laghen zoete ende sacht
daer en heb ic twaren niet op ghedacht
het was op trouwe wesmen dede
tgheselscap was in groten vrede
dat zij daer rusten mochten so
want sy der zee waren onvro
twee daghen namen sy den rust
ende leefden daer in soeten lust
want het was somer dach
datmen daer veel ghenoechten sach
berghe ende dale waren grone
des derden daghes nader noene
so ghinc die edele kuussche smael
alleyne spaitseren in een dael
dair bloemkijn stonden menichfalt
die zonne en had daer gheen ghewalt
om dat die lover dichte stonden
een zuete stat heeft si ghevonden
dair sy hoir neder heeft ghestelt
ende ghinc rusten op dat velt
soe dat haer die vake bestoet
ende sliep dat gode ontfarmen moet
theseus dit vernam te hant
ende ghereyden schip ende ghewant
vanden lande ruymde hi daer
ende liet daer bliven die zoete kaer
dien l die hi op trouwe hadde verraden
ende him gheleert hadde die paden
daer hi sijn lijff mede behelt
nu lecht adriane opt velt
ende en weet van deser reysen niet
dat schip heen doer dat water vlyet
mit enen ghevoochliken winde
die zee was smolt dat weder was linde
elck man ijlde tot sinen hove
dese eerbaer vrouwe van hogher love
heeft haer vanden slape bedaert
ende is ghegaen ter haven waert
daer si schip noch mensche en vant
te richt heeft sy dat schip bekant
daer sijt van verre int water sach
groot gheween ende hantgheslach
dreef die edele vrouwe guet
dicke si int water woet
ende woude sinen schepe volghen
half verwoet ende seer verbolghen
clam sy boven op een clip
ende sach na dat wrede schip
dat hoir so valschelijc was ontvaren
si dreeff een jammerlic misbaren
in groten druck in sorghe in wene
stont dat edel hert allene
dien sy ghetruwede lijff ende guet
heeft ghewandelt sinen moet
den sy gheloefde ganselijc
heeft hoer ghehandelt bofelic
al was hi conincx zone gheboren
so hadde hi hoer doch trouwe ghesworen
die hi lichtelic heeft vergheten
tis onrecht datmen him sal heten
edel off van edelen name
die van naturen is onbequame
ende van daden is onedel
wat soudmen prisen een schoen vedel
daer gheen snaren op en sijn
die huer gheluut maken fijn
sulke edelheit ic prise
ghelijc die schoenheit van schoonre lize
die huer eer verloren heeft
ende alle mannen te dienste leeft
edelheit dats edel daet
het is een ghec die anders raet
dus stont die minnentlike schone
ende riep in yammerliken done
o theseus bose man
wat is di hier gheleghen an
dat ic bij dinen schulde sterve
ende van minen live verderve
o wee heb ic dit leyt verdient
ic halp di als een trouwe vrient
du keerste vyantscip tot my
teghen minen brueder halp ic di
daer du dijn lijff mede hebs behouden
o wee dat wort my wael vergouden
ic hebbe di volle liefte ghedaen
du laets mi hier alleyne staen
o wrede man o felle gast
hoe laetstu mi in sulken last
ende bist van my gheworden wendich
du laets my arm wijff hier ellendich
inder zee op een eylant
dair man noch wijff en is bekant
ende du wail weets in dinen moet
dat ic hier ymmer sterven moet
och venus vrou verradinne l verraderinne
waer om so dwong di mine sinne
te minnen den onghehuyren man
daer so vele onghetrouwe leghet an
hi heeft verslaghen minen brueder
ic heb ghelaten vader ende moeder
mijn lant mijn rijcheit ende vrende
ende moet hier sterven in ellende
om dat ick volchde uwer leer
o wy o wach en mach niet meer
sprac dat minnenlike wijff
ende warp mittien hoer schone lijff
inder steylre rotsen neder
die zee ontfinc dat lichaem weder
ende voerdet hene mitten vloede
daer verdranck die hoefsche guede
om dat si inder minnen pas
so heet ende onghedoechsam was
des anevanghes haestichede
heeft hair ghebracht in sulken lede
als ghi hier lesen hebt ghehoert
ic bids u weest soe niet verdoert
ende niet ijlt so seer ter minnen
wilt u te voren wail versinnen
ende kent den man eer ghi anegaet
off ghi doet u selven quaet
by reden soude ic gaerne spreken
ghi moecht hier selve nemen teken
an adriana die wail gheleerde
doe sy hoer van hoer vrienden keerde
ende sette hoer liefte doen ende vast
an enen verren vreemden gast
dien si en kende meer noch min
weder hi hadde enen stadighen sin
off dat hi wanckel was van herte
ende off hi kende der minnen smerte
doe en wast wonder noch vremicheit
dat hoer dair off quam groot leyt
hadsi weten sijn ghestant
hoet him in herten was bewant
ende wat liefte hi te heyme droech
die him van verre int herte loech
ende hoe hi aldair verbonden was
had si gheweten alle das
si had hoer lichte bet beraden
mer als een mensche so is beladen
dat hi selve ghenen raet en weet
ende nyemant segghen en wil sijn leet
die hem ten besten raden mocht
mer selve volbrenghet sijn ghedocht
weder het quaet sy ofte guet
dat is een zake die ymmer moet
bij wilen een quaet eynde ontfaen
die wise doen ons te verstaen
wes men zonder raedt ghenendet
wesel l wesen sal mit screyen gheendet
op dese zake wil ic wat thoeven
want my dunct dat sij behoeven
leren troest ende gueden raet
die leven inder minnen staet
al wort si dicwijl begonnen
lichtelic ende onversonnen
het valt wael ende tgheschiet oick vake
dat si mit groten onghemake
besloten wort in langher sorghe
des sette ic reden tot enen borghe
wes een selve hoert ende siet
en can men hem ontvroeden niet
o wee hoe menich zoet behaghen
heb ic ghesien in sommighen daghen
dat so ghenoechlic was van smake
int eerste beghinsel vander sake
daer ic cortelic na vernam
dat die zoete honichstam
so zuer ende bitter was ghewarden
dattet nyemant en mocht gheharden
ende dat viel al in corter stont
dat si beyden waren ghewont
so zere so doen so hertelijck
dat nyemant en sach des ghelijck
ende worden beyde terstont ghenesen
ende schoten voert mit ander pesen
elck in een bisonder lant
recht of si nye en hadden bekant
deen den anderen dat docht mi vreemde
seker ic segghe dat cleyne scheemde
was him beyden inden sinne
of die liefte was harde dinne
noch singhic voerwairt minen zanck
om te schuwen den heten dranck
die den mensche maect versmoort
ende in lieften so verdoert
wil ic u gheven medicine
teghen die verwerrede pine
niet dat ic u ghenesen can
off helpen uuter minnen ban
des soudic my bewinden node
mer wildi volghen mijn ghebode
ghi sult u selven wael ontstelen
menich onghevuechlic quelen
ende menich hertzweer ende pijn
soe is die rechte medecijn
verbeyden mate ende sinlicheit
hier off wil ic u doen bescheit
als ghi den ouden hont hoert bassen
soe hoert ende siet tot allen gassen
wye beproeft is den gheloeft
si di in sinnen so verdoift
ende ghi staet in sulken ghebu
dat ghi ymmer verre van u
minnen wilt in vreemden steden
so laet u doch dat sijn ghebeden
ende settet wail in u ghedacht
op dat ghi doch uwes selves acht
ende doet versoeken al te voren
wye hi is ende waen gheboren
van wat zeden ende manieren
off hi bois is off guedertieren
huefsch off clapper off loghenaer
schamel off loes off drueghenair
sonderlinghe off hi yet heeft
daer hi in lieften mede leeft
dat is tmeeste datmen sal gronden
want is hi mit yemande verbonden
dat him doet bruken vreuden spil
die en laet hi niet om dinen wil
al waerstu schoner veel dan sy
wairt oick dan also dat hi
hoir om dine wille lyet
so en dorfstu daer an twivelen niet
hy en schiet di mitter selver strale
dair om salmen verbeyden wale
ende volghen matelic den brant
tot dat die zeden sijn bekant
ende die manieren vanden mensch
och dat waer een hoghe wensch
alsmen den mensche saghe van buten
datmen dan al sijn virtuten
ende sijn ghestande dair mede bekende
die menighe in loesheit is behende
die dan rechtveerdich soude sijn
dat soude beletten menighe pijn
die menich edel herte doghet
ghi guede mannen weest niet onthoghet
dat ic u dus verzoeken doe
want also wael spreke ic u toe
als den gueden salighen vrouwen
ghi sult mede al omme schouwen
ende versoecken eens wives ghestant
soe ic ghesproken hebbe te hant
wes ic den vrouwen wise ende lere
dat gheve ic u in gheliker were
wanttet is te duchten inden l in allen tijden
valt ghebreck in allen l beyden zijden
als ghi dan den tijt hebt verbeit
ende alle dinc u is gheseit
van sinen wesen ende ghestande
dunct hi u dan soe guederhande
ende onverbonden vry alleyn
van zeden hoefsch van monde reyn
ende hi oec wijslic doet sijn dinck
twaren dat is die jonghelinc
diemen in doechden minnen sal
beveelt him uwe zaken al
ghi sult van him bet sijn bewairt
dan off ghi selve schaffer waert
hi sal altijt sorghe draghen
hoe hi eere mach bejaghen
ende uwe hulde vast ghewerven
hi soude liever lives derven
dan hi enighe zake hantierde
daer ghi van truwen mede faelgierde
after dien mael ende stonde
dat ghi mit hande ende mit monde
sijt verbonden int ghelove
waer hi coemt in elken hove
maect hi der vrouwen ere breyt
u te eren ende waerdicheit
hi en sal niet segghen wye ghi sijt
als die ghecke doet talre tijt
die sine minne maket condt
voer elkerlijc ist cat ist hont
teghen u en wart hi nymmermeer koen
hi ducht alle weghe te misdoen
wat hi beghint ofte endet
ghi en wort nymmer van him gheschendet
hi is altijt eren ghier
onderdanich ende guedertier
suldi him tallen stonden vinden
mit dien suldi u vast verbinden
ende houden him een gans ghelove
een wijs man guet ende rijck van love
die sal oick des ghenenden voert
wair hi een wijff van sulker boort
vindet ende van sulker daet
als hier voer bescreven staet
dat hi him daer an houde vast
soe en brinct him wandel gheen gast l ghenen last
dat leven heeft een groot behaghen
die ghenoechte sal overdraghen
ende die minnentlike vrede
die deen den anderen telker stede
bewizen sal in stilre waer
heymelicheit sal wesen daer
tusschen beyde vast ghesloten
om der nyderen anestoten
die nacht ende dach daer op schulen
in schalken laghen ende in kulen
hi l hoe si die goede saken werren
ende ist dat si yet sien van verren
daer sy nochtan niet off en weten
so gaen si grimmen ende eten
ende verteren hoirs selfs lijff
ter tijt toe dat si een guet wijff
hebben gheschent off guede man
so sijn si alte wael daer an
als sy guet gheselschap scheyden
ende guede liefte doen verbeyden
die wail in doechden souden duren
want si sijn sulc van naturen
dat sy niet en konnen ghedoghen
dat luden malkander vrienscap toghen
al waren si maghen onderlinghe
si souden quaet van tguede singhen
ende wairwairts dat sy hene vlieghen
altois vallen si op hoir lieghen
ende visieren nuwe mare
die duvel grijpse bijden hare
ende vuerse mit hem inder hellen
alle die nyders mit horen ghesellen
hoe mach dat valsche wolves saet
soe rechte boos sijn ende quaet
dat si niet ghelijden en konnen
dat goede menschen malcander gonnen
ende die scalke vos reynaert
die mit clappen toecht sijn aert
die wil al segghen dat hi siet
hi soude borsten dede hijs niet
want lieghen drieghen dats al sijn lijff
ghi guede mannen ende salighe wijff
wildi uwer eren achten
voer wolff ende vos moeti u wachten
die wolff dat is die nyder fel
die vos dat is die clapper snel
ende scuwet alle die ghene die roemen
god moetse alle drie verdoemen
dus seg ic dat ghi sult verbeyden
ende niet lichtelicke scheyden
dat opset dat ghi hebt begrepen
ghi sultet wael an laten drepen
ende seylen als ghi hebt den wint
dair ghijt rechte diep wael kint
nu heb ic van mate voergheseit
daer aff wil ic u doen bescheit
ghetempert sal die liefte sijn
onghetemperde maect venijn
dat den mensche tleven neemt
mate in liefde wail betaemt
minne sal sijn te maten heet
te maten cout ende wail ghesmeet
waer die brant is alte groot
daer blijft dat hert van hetten doot
alte cout veryaecht die minne
vrou mate is een edel vorstinne
so wes een mensche by maten doet
dat moet bij reden wesen guet
o goet wijff want l wan du hebs verbeit
dattu des mannes weselicheit
hebs wael ondervonden claer
so wil dijns selves nemen waer
dat dat vuer in dinen herte
niet en brenghe so vuerighe smerte
off die man waer sulker eerde
dat hi diner niet en begheerde
dat ment moghe blasen uut
mer vindestu an sijn gheluut
dat hi him tot di wil voeghen
ende leven slechs na dijn ghenoeghen
soe latet vlammen ende vrilick brenden
het wil dan al in vreuden wenden
du bederman wil dat oec scouwen
ic leerdi ghelijc den vrouwen
noch straffe ic ene vrouwe guet
die schone was ende wail ghemoet
edel ende van guede rijck
ende plach te wonen eenelick
inden woude van turkyen
horen name wil ic u lyen
oenoene was sy gheheten
niet verre van troyen was si gheseten
mer na ghewoente der ouder tijt
soe woende si des zeker sijt
in wildernisse ende in haghen
hoer ghesinde stedelic plaghen
scape ende ander beeste te waerden
die him inden woude ghenaerden
si was jonck ende sonder vader
ende gheen gheselscap alte gader
so en hadde si mit enighen man
die ye ter werlt lijff ghewan
op een tijt gheviel een dinck
dat pryamus die troyssche coninc
een kint ghecreech van ecuba
sinen wive als ic versta
ende die wile dat sijt droech
was een prophete die ghewoech
dat dat kint soude verderven
troyen ende voert bewerven
sijns vaders ende sijnre broeder doot
ende menighen ellendighen noet
doe dit kint gheboren was
pryamus woude eernstelic das
ende gheboet der moeder doen
het ware dochter ofte soon
datment rechte voert versloeghe
off inder wildernisse droeghe
daert mochte sijn verbeten
ende ghevent den beesten teten
doe dat kint ter werlt quam
die moeder dat seer qualic nam
dat hoer kint soude vergaen
enen wisen knecht sprac si aen
ende bat him dat hi gheringhe
inden woude daer mede ghinghe
op sulke doecht als si hem gan
ende bestedet enighen man
diet op hielde tot sinen jaren
ende wes dat kint mochte vertaren
dat soude hi loven onghefaelt
het soude werden wel betaelt
oec dede si den bode te weten
dattet alexander soude heten
die wise bode verstontet wel
ende liep henen harde snel
ter woestenyen mitten kinde
daer gheraecte hi an tghesinde
die oenones quick bewaerden
enen man vant hi van gueder waerden
die nam dat kint an him dat was schone
ende meynde te werven groten lone
van sijnre vrouwen om den vont
hi lieper mede opter stondt
ende brochtet siner jongher vrouwen
doe si dat kint begonde te schouwen
so dochtet hoir so suverlijck
dat sijt hilt ghestedelic
alt offt hoirs selfs hadde ghesijn
alexander was die name fijn l sijn
mer des en woude si niet weten
ende heeften paris gheheten
die wile dat hi was een kint
heeft si him moederlic ghemint
mer doe hi creech een manlic lijff
doe woude si selver sijn sijn wijff
menighe ghenoechte ende weydspil
hantierde si dick ende vil
die bossche leerde hi wail kennen
mit sijnre liever ghesellinne
dicke sliepen si up tfelt
in blancken armen minnentlic gheselt
si versochten menighe stede
om te meren vreuchde ende vrede
him beyde bloeyde der vreuden rijs
so wail der maghet als parijs
si en sochten niet dan vreude ende jacht
ende leefden vrolic dach ende nacht
mitten boghe leerde hi schieten
das die dieren mosten ontnieten
die him int ghimoete quamen
menighe vreuchde hadden si tsamen
het dochte hem harde wael ghemaect
dat hi an hoer soe was gheraect
hi hadse zeer lief ende waert
ende alle dat sijn hert begaert
dat dede si mit zoeten sinne
des droech hi hoer ghetrouwe minne
so langhe als hi bij hoer duerde
dat si namaels wail besuerde
doe him meer jaren quamen aen
ende die moeder hadde verstaen
dat hi te manne was ghedeghen
ende was schoen ende volsleghen
so heeft si sulken raet ghenomen
dat sy en tot haer dede comen
ende lieten den vader sien
doe hij en sach sprac hi mittien
dese vrucht waer qualick verloren
hi bleef daer ende began te horen
goet ende quaet ende leerde seer
als wail bethaemde sulken heer
alexander was vergheten
mer parijs plachmen te heten
hi wort ghemint ende wael gheacht
altois hantierde hi die jacht
bij wilen reet hi opten pas
daer oenoene woenachtich was
ende vernuwede daer die minne
die zeer koelde in sinen sinne
mids dat hi nu tallen daghen
vrouwen sach ende schoen behaghen
up enen dach is hi ghereden
mit sinen boghe in enicheden
daer hi sach enen tempel staen
uuten tempel quamen ghegaen
wail ghechiert betamelic
drie godinnen rijckelick
een gulden appel was daer becant
die gaven sij parijs in die hant
ende baden him dat hi dien
gave der schoonste van hem drien
dit waren venus ende pallas
ende juno die derde was
gave hi pallas den appel ront
so soude hi tot alre stont
winnen ende behouden zeghe
ende in oirloghen hebben deghe
waert dat hij en venus gave
so soudi hi winnen tot sijnre have
die schoonste vrouwe verre te voren
die ye ter werlt wert gheboren
waert dat hi juno den appel dede
so soude hi hebben gheluc ende vrede
ende voerspoet totten groten goede
hi docht in sinen overmoede
hi woude venus den appel gonnen
want daer mede had hi ghewonnen
dat hi soude hebben tscoonste wijff
die ye ontfinck op aerden lijff
dus was hi van herten blijde
te quader tijt an sijnre zijde
die guede salighe oenoene
doeghede in herten minlic we
om dat parijs in langhen tijden
nye en quam by hoerre zijden
oenoene wert al vergheten
parijs die is op gheseten
ende heeft die schepen doen bereyden
datten venus soude gheleyden
daer hi die schoonste vinden soude
dye hi ymmermeer hebben woude
doe l hoe hi doe van dane voer
hoe hi al griecken brocht in ruer
hoe hi te menelaus quam
die him vriendelic inne nam
ende dede him eer ende groeten vrede
wat valscheit hi hem weder dede
doe hi ontvoerde sinen waert
daer hi gheen golt en hadde vertaert
sijn schone wijff die hi wael loofde
ende hoe hi den rijcken tempel roefde
daer overgrote schat in was
ende sloech die lude vanden pas
die daer doot bleven legghen
ende al sonder waernen ende ontsegghen
dat waer my hier te langhe te scriven
mer oenoene moste bliven
allene in der woestenyen
si stont opt water hoer ic lyen
doe helena quam in ghevaren
si sprac god moetse al bewaren
sonder helena die valsche brant
daer troyen by sal werden gheschant
och in wat rouwe ende ellende
sal dese blijscap nemen ende
dit ghescal ende dit festeren
sal noch al in tranen keren
an my en is niet veel belanck
al maect my die minne cranck
die my an paris heeft ghehaect
van kinde heb ic di een man ghemaect
had icken int wout laten legghen
soen dorstic tleyde woert niet segghen
och ic sie die leyde bruut
die mijn ghenoechte blaset uut
och ic ward van sinnen blint
had ic bij mate nu ghemint
soe mocht ic nu mit goeder maten
des valschen parijs minne laten
mer neen ic ghinc so haestelic an
inne wiste niet wye was die man
ic en wist niet doe wy laghen int gras
dat hi van conincx bloede was
had ic ghekent den hoghen aert
ic hadde mi anders wail bewaert
kinder mijn dus ist gheschiet
hout mate in liefte ende en haest u niet
laet u mijn lere bliven innich
op dat ghi niet en wert ontsinnich
alst verghinc mit oenoene
die van groter minnen wee
rasende after die werlt liep
om dat helena bij parijs sliep
soe behoerter dan sinlicheit
op dattet lieve niet en werde leyt
men sal mit gueden wisen sinne
draghen edele reyne minne
vuerich tru mit ganser stede
elck zal zuecken sanders vrede
niet lichtelic suldi gheloven
den ghenen die gheerne liefte roven
wantter dicke toern off coemt
die den luden luttel vroemt
wye alle gheclap gheloven wil
die doet hem selven toernes vil
doch moet wael tusschen vrunden sijn
bij wilen een cleyn toernekijn
ende wye sal dat zoenen dan
dat sal die heymelike man
off een wetende wijff salt maken
die heelghesel is hoerre beyder zaken
dies men oic niet ontberen en mach
daer ic u off sal doen ghewach
wilt god hier after eer ict ende
hoe menich jammer ende miswende
sijn ghevallen inder minnen
die zonder mate ende wise sinne
rueckelois wort anghenomen
o wat isser off ghecomen
jammers ende ongheluckes
groits leyts ende druckes
daer men int eerst niet op en ghisset
alsmen begrijpt der minnen list
het heeft die menighe daermen of leest
van vrouwen duen ghemint gheweest
hadden si gheweten sijn ghebreke
sij waren ghebleven uuten streke
isiphile ene vrouwe was
van lempnes ende coninc thoas
was hoer vader natuerlijcke
doe jason voer ten conincrijcke
van colcos om dat gulden vlies
ende die wint him teghen blies
so quam hi ander vrouwen lant
die haven lach andes meres cant
so dat hi daer den opganc dede
die vrouwe dede him grote vrede
grote liefde leyde sy him an
want si was noch sonder man
ende jason was oick sonder wijff
hy dede aldaer een gheblijff
van tween maenden luttel meer
hi zwoer hoer truwe bij sijnre eer
ende gonden him den goden namen
dat hij behouden weder quame
hi soudse mit him voeren uut
als wail betaemt eenre hogher bruut
hi voer henen sijnre straten
ende heeft die vrouwe mit kinde ghelaten
dat mocht wael ghecke liefde wesen
nu hebdi voer wael horen lesen
hoe hi an medea quam
die hoirs vaders rijcheit nam
ende voer mit him in sijnre aert
tlant van lempnes heeft hi ghespaert
ende heeft ysiphile vergheten
hadde die vrouwe goet gheweten
van jasons onghestadichede
si hadde ghelaten dat sy dede
nu ghinc sy onberaden voert
ende gheloifde alle sine woert
si en kende sijn zeden noch sijn ghebair
weder hi loghen seyde off wair
sijn ontrouwe sy niet en versan
ende so sijt sonder raet began
so ist verganghen ysiphile
dat dede hoerre herten wee
doe hi daer niet an en quam
ende si alle tghestant vernam
dat hi medea hadde ghehaelt
sprac si nu bin ic wael betaelt
vander vrienscap ende ghelove
die ic him dede in minen hove
medea die daer mit him lijt
die moet sijn vermaledijt
after der werlt moet si noch lopen
onzinnich ende in wanhopen
ende van hoirre kinder bloet
moet si selver werden ghevoet
van horen handen moeten si sterven
ende selve in ellende verderven
dese vloeke die sy hoir dede
dat suldi weten voer waerhede
dat die der selver medea
alle gheschieden als ghi hier na
wael horen sult wildijt besien
ysiphile ghinc op mittien
ende ghenas cort daer na van kinde
dat si mit gueder herten minde
niet langhe en leefde die edele vrouwe
mer cort starf si van rechten rouwe
van anderen sal ic u seggen voirt
want als ghi vele dinghes hoirt
so ghedenctijs ymmer wat
ghi coomt oick node inden pat
daer een ander qualic vaert
daer om seg ic u den aert
van minnen hoe si is ghestalt
ende wat bij wilen dair in valt
op dat ghi u jonghe yuecht
te bet voir onraet hueden muecht
ende van roekeloze ghecke minne
voertijts was een jonghe vorstinne
die hadde ene vader als ic lye
ende was coninc van achaye
nisis was die conincx name
ende die dochter zeer bequame
was in griexe gheheten sille
op een tijt bijder goden wille
gheviel een waerachtich dinck
dat van creten die coninc
minos quam mit volke groot
ende dede voer achayen stoot
daer veel luden worden verslaghen
die stadt heeft hi al om beleghen
ende duirde dair voir menighen dach
silla die steeds int pallas lach
bij horen vader daer si ruste
ende wail hoir slevens luste
greep op een tijt inden sinne
dair si stont op svaders tinne
dat sy die vesten woude ommegaen
ende sien dat heer van verren aen
dat dair lach in hoirs vaders lant
corts so worter een bestant
gheraemt van enen helen daghe
wye dat brake verloir sijn craghe
dat wart an elken zijde ghecrieert
silla heeft hoer schone ghechiert
mit harde costeliken ghewaden
hoir dienare heerlic voer hoir traden
ende na hoir volchden vele vrouwen
opter muren ghinghen sy scouwen
die vreemde gast die daer laghen
die oick veel naden vrouwen saghen
die ridderen knechten ende goede man
deden hem alle suverlic an
die heren hem oick andaden
hoer beste clenoden ende ghewaden
ende reden spelen bijder muren
om te sien die schone figuren
die dair ghinghen optie veste
die coninc minos ende die beste
reden selve spelen daer
silla wart te hant ghewair
dat die coninc selve was
die daer voer hoer reet int gras
ende was so costelic toe ghereyt
datmen wonder dair off seit
tehant so wort die vorstinne
onsteken mitten conincx minne
ende poghede steets van dier tijt voort
hoe sy beste an sconincx boort
mit ghenoechten mochte raken
dicke wandelde sij hoer zaken
ende visierde menich gheraem
hoe sy heymelic bij him quaem
wes sy ghedacht en woude niet voert
hoer sinnen worden so ghestoirt
ende so heit in vuerighe minnen
dat sy dacht in horen sinnen
ende zwoer by horen bloede
het verghinghe te quade ofte goede
si soude him te wille sijn
ach hoe starck was dat venijn
dat venus schoet mit haren strale
ende dicke verkeert in groten quale
als deser sille oick gheviel
die avontuerde lijff ende ziel
om enen man uut vreemden lande
den si levendich niet en kande
ende hoirs oick niet en achte een twinck
hier volbracht die minne hoir dinck
ende is der maghet inghestammet
hoir herte brandet ende vlammet
in heyten mynnentliker schine
ende dede hoer so sware pine
dat si gheduren niet en konde
si dacht ende raemde menigen stonde
ende fantaseerde dach ende nacht
hoe sijt beste te wercke bracht
wat si raemde en woude niet sluten
ten lesten lietsi die wijsheit buten
ende liet varen doecht ende eere
om dat si minos den groten here
te sinen wille woude behaghen
in verderfnisse hoerre maghen
ende dachte sy woude bij nachte gaen
ende horen vader thooft off slaen
ende schencken dat den hoghen man
dien si in ghecker minne ghesan
so had hi doch alle sinen wille
dit docht die jonghe verwoede sille
ende meynde dan mit him te varen
ende daer te bliven al hoer jaren
in vroechden ende in groter weelde
mer davontuer dat anders deelde
als ghi wael na sult verstaen
silla is des nachs ghegaen
ende heeft den vader te bedde ghesocht
dair sy hoir opset heeft volbrocht
des morghens ghinc si heymelic uut
ende boot den coninc groot saluut
ende seyde mijn alre liefste vrient
ic hebdi minnentlic ghedient
dat hoift van nysus die coninc vrij
heb ick alhier dat schencke ic dy
du hebs nu doch dijn leyt verwonnen
voer desen dienst so wil my gonnen
dat ic blijffen mach dijn wijff
het was mijn vader dien ic tlijff
om dijnre minnen wil hebbe ghenomen
als dat die coninc heeft vernomen
wart hi vervaert in alle sijn lede
om dat hi sach die hardichede
vander maecht ende dat hooft
dat sy horen vader hadde beroift
him gruelde dat hise anesach
ende alle dat volck dat ghinder lach
verwonderden der onghenaden
die silla mit wreden daden
hadde ghetoicht an horen vader
theer toech van daen allegader
die coninc hadde sinen wille
dat hadde ghedaen die felle sille
die horen vader hadde ghedoot
om enen des sy nye en ghenoet
die coninc deedse binnen leyden
hy en woude hoir niet verbeyden
al hadde hi anxt voert bose wijff
hi docht sy soude hem nemen tlijff
voerde hise mit him sijnre vaerde
sint sy horen vader niet en spaerde
waer hy enighe sake dede
dier sy niet en waer te vrede
ende hoir wanhaechde tenigher tijt
soe waer hi sijns lives quijt
die coninc was dies wael vroet
wanneer een mensche een boesheit doet
hy doetet wael ten anderen mael
die derde reyse doot hi l doet hijt oock wail
bij wijlen volcht oick wail die vierde
die maghet onverduldelic tyerde
doe sy die schepen zeylen sach
mit groten rouwe ende hantgheslach
liep si int water totten schepen
ende hilt vaste by den repen
mer men dede hoer hande ofslaen
so dat sij te gronde is ghegaen
daer sij ontfinck van hoerre daet
sulck loon als daer toe staet
ic hebbe van ghecke minne ghehoirt
mer nye en hoerd ic sulken woert
noch so overdwaelschen sin
als dese maghet hadde in
die om enen vreemden gast
hoir selven bracht in sulken last
dien sy nie en hadde ghesien
noch en wist oick mede van dien
weder hi hoir minde off niet
nu mercket wat hier is gheschiet
bij dwaser roekeloser minne
had si den duvel inden sinne
niet ghehadt die jonghe schone
si en hadde nymmermeer die crone
van horen vader also verdaen
o salighe wiven denct hier aen
ende versiet u wael om god
datmen van u gheen bespot
en scrive soe men doet alhier
weest sinnich schamel goedertier
huefsch ende guetelic over al
stede ende truwe daert wesen zal
van nyemande suldi spreken quaet
weest oetmoedich int ghelaet
van goeden woerden wel bewaert
ende wyen ghi vindet van sulker aert
dien suldi thueven ende letten
ende op een zaft cussen setten
die ghene die minne willen draghen
dien radic datsi tallen daghen
heymelic sijn in horen dinghen
ende him selven wijslick dwinghen
dat si niet te vele en spreken
ende wachten him voer melders treken
elck wacht him oick van wanekelen wiven
dat sij niet bedroghen en bliven
ghi vrouwen hebt oeck vaste hoede
teghen der mannen loze roede
daer sy bij wilen mede slaen
mer een dinck doe ic hier verstaen
dats mit oerlove vanden vrouwen
sij en sijn niet al ghelijc in trouwen
der vroukijn sijn op deser tijt vele
die him gaerne vueghen tallen spele
ende maken den meyster over al
him dunckt dat billic niet sijn en sal
enich gheselscap inder stede
si en moeten daer wesen mede
sus rijden sij tallen banen in
ende dunct him roem in horen sin
dat sire vier off vive houden
die gheerne ontfanghen wesen souden
elken gheven si vriendelic ja
so sijn sijs nochtan even na
ende nyemant en heeft van hoerre minne
want sijre gheen en heeft in sinne
die minne en is gans noch gheheelt
alsmen die liefte in delen deelt
sy rijden heen si comen weder
so scriven si mitter bloedigher veder
die antwoerde hebben sy alle guet
dair sy aff worden wail ghemoet
elck waent dat hi die liefste sy
mer die hoer was leste by
die heeft altois die liefste gheweest
van sulken vroukijn valtet meest
die sijn alsoe menichfoldich
datmen him int leste wert sculdich
enen schult diemen hem soe betailt
daer die ere bij faelt
ende worden confuus ende verschoven
dat him gheen man en wil gheloven
mer elck man schuwet si inden dans
ende seit slaet off si en is niet gans
o wee wat heeft sy dan ghewonnen
als tghelove hoir is ontronnen
ende him elck guet man voer hoir wacht
heeft sijt dan niet wail ghewracht
twaer zeker schade dat si bet voere
sij en hadde loen na hoirre voerre
ghy mannen wacht u mit ghelimp
dat ghi blijft uut horen schimp
ghi hebter u guet te hoeden voer
want waer ghi coemt voer elken doer
suldi van hoir vernemen wael
want men kentse over al
die so menichfoldich sijn
in cabretten ende opten wijn
ende over al spreectmen daer aff
mer des en acht sy niet een kaff
sy bliven al opten ouden aert
tot dat die eer veel is vertaert
dat woert spreec ic mit droeven sinne
te tughe neme ic die coninghinne
die moeder is ende maghet mede
god gonne ons dattet ghene zede
werden en moet int ghemeyne
want waer dat der zeden eyne
so soude die edele wijflick ere
zwacken ende verganghen zere
dat god verhoede mitten besten
dese lere suldi vesten
ende sien wael toe an allen zijden
eyn enich vruntkijn doet verblijden
wanckel ende dese ghebreke
van menichfolt dair ic off spreke
ducht ich vallen meer in vrouwen
dan men in mannen mach beschouwen
ja vrouwen die sijn menigherhande
men vint brueke in elken lande
die goede sijn op aller vrist
sonder arch off zwacke list
pollexina die vintmen wal
so vintmen thays over al
penolipe mit duechden verwan
certes hoonde menighen man
fillis was van goeden speel
athalanca gheckeder veel
cydipes hilt wel hoer woert
phedra heefter veel verdoort
laodomia stont na eer
simiramis was wandelbeer
heranone die trouwe kois
cenobea was van herten lois
sara was van groten love
clitemestra was van onghelove
tisbes leefde in eren stijff
lucrecia was een wanckel wijff
ende hije was goet ende gheduldich
dalida was menichfuldich
hester was van docchden guet
vasti hadde eenen valschen moet
delbora was wijs ende edel
jezabel streec die bose vedel
rachel bracht die doecht int lant
pasiphos wort te mael gheschant
cassandra was van gueden sinne
semele was van lozer minne
suzannde hadde een reyn lijff
orfennes was een boes wijff
sibilla was een salighe vrouwe
yota was boes ende onghetrouwe
ysalde was truwe ende ghenadich
leda was licht ende onghestadich
orianda stont in trouwen vast
teldis wandelde menighen gast
olimpia droech gesteden moet
ralotidis en was niet guet
sigonna was guet ende weerdich
lupa was ontrou ende hoveerdich
thamer was van edelre daet
herodyadis was al quaet
men heeft altois in ouden stonden
ontrou ende ghebrec ghevonden
so hebben oick altois die guede
ghedaen na horen edelen bloede
die goeden en trecken hem niet aen
wes die zwacken hebben ghedaen
virgilius was die wijste een
van konsten die ye verscheen
doch konste hi hem ghewachten niet
een wijff en brachten int verdriet
ende dede hem ontru ende toern
daer doch hoir eer by wart verloren
wat wansi doe dat vraghe ic u
dat wil ic hier bescriven nu
hoe virgilius was daer an
hi was een eerbair goetlic man
van rome eens vromen burghers kijnt
van mannen ende vrouwen wail ghemint
hi was wijs van hogher konst
ende leefde in eenre joncfrouwen gonst
te romen binnen als ic versta
die was gheheten lucrecia
mit truwen oghen sach hise aen
ende sy dede him oick verstaen
dat hi hoer herte hadde beseten
ghi eerbaer luden sult dat weten
men mach die vrouwen niet bedwinghen
nader manne wille te singhen
mer alst enen wive selve ghenoecht
dat sy hoer vriendelic heeft ghebuecht
te lieven enen goeden man
seyt hi hoir yet in truwen dan
dat salsi billic houden vast
off sy valt in schandes last
woerden sullen der daet gheliken
onder den armen ende den rijcken
of die eer zal ghebreken
nu willic van virgilius spreken
lucrecia was hoech van moede
ende men heltse in strengher hoede
dat si selden uutghinc
virgilius die ploech een dinck
by nachte plach hi uut te gaen
ende ghinc onder enen toerne staen
daer die joncfrou te slapen plach
in hoir veynster sy dan lach
daer ghinghen vriendelike woerde
die virgilius gaerne hoerde
soe dat si overdroeghen daer
sij soude sijnre nemen waer
ene coerde soude si hebben bereyt
an eenre mande vast beleyt
daer souden hi in sitten sonder falen
ende sy soude opwaert halen
op dat sy mit malcanderen muchten
vredelic leven sonder suchten
virgilius was der maren blijde
nauwe wacht hi opt ghetijde
ende alset quam ander stont
datmen vinden soude den vont
soe quam virgilius op die stede
alsoe dat was sijn oude zede
die maghet heeften schier vernomen
ende is ten veynstere ghecomen
mer dien sy hadde in horen sinne
bleeff verholen aldair binnen
die mande liet sy neder gaen
virgilius ghinc daer inne staen
die maecht nam hulpe an horen gast
ende haelde boven op den last
tot dat hi was ten halven weghe
dat hi up noch neder en steghe
si lieten allene hanghen daer
hy nam vast des treckens waer
ende waende opwert sijn ghetoghen
maer sijn waen heeft him bedroghen
hij meende dat sy moede was
ende dat sy ruste enen pas
want hi ghetruwede hoir alre duecht
lucrecia heefter soe ghevuecht
bij rade van hoir lieve vrenden
dat hi daer henck in miswende
thentet inden daghe was
dat alle man keerde bijder gas
daer henck die eersaem hoefsche knape
alle der werlt te aencape
dat onbetemelic was enen man
daer soe veel waerdicheit lach an
ten lesten wart hi aff ghelaten
ende hi ghinc hene sijnre straten
die scande die hi hadde behaelt
die most hi houden onghefaelt
hij docht hi soudet alsoe wreken
men souder eweliken off spreken
hij was een overkonstenair
van nygramacien weet voirwair
ende plach te wercken wonder groot
op een tijt als die wet gheboot
so wast een naemkondich dach
die men hoghe te vieren plach
ende alle die lude groot ende sempel
plaghen te gaen tot enen tempel
bijden weghe van lateraen
daer sy jupiter baden aen
een groot steen noch aldair steet
daer alle man lijdt ende gheet
want ic hebben selve ghesien
wonder dede hi aldair gheschien
hij dede ene kenlike wrake
al wast ene schandelike sake
mer groten toern deet him bestaen
ende schaemte die him was ghedaen
mit oirlove alre goeder wive
ist dattic die zake scrive
op dat him ander vrouwen hoeden
ondoecht te doen den gueden
mit sijnre konst hi so vele dede
dat sy naect quam op die stede
ende opten steen so ghinc si staen
alle tvuyer was uut ghegaen
dat op die tijt was te romen
daer mosten sij alle comen
ende halen tvuyer uut horen lenden
ende om hoir te meer te schenden
so dede hi comen berthamas
die daer heymelic by hoir was
doe virgilius in die mande
henck in schaemten ende in schande
die liep daer onder alle die lude
onghecleet mit naecter hude
alse verwoet onmenschelijck
ende werp lucrecia mit slijck
also virgilius daer maecte
dus was gheloont die ongheraecte
vander ontrouwe ende valschede
die sy den onnoselen dede
die hoir alles goedes gonde
mit alles dat hi mocht ende konde
ende ofsy sijnre niet en achte
waer om gafsy hem woerden sachte
ende meyndes niet in horen sinne
was hoir niet om sine minne
waer om en hadsi niet gheseit
gaet wech en bin noch niet bereyt
off icken bin soe niet ghesint
dat ghi van my yet wert ghemint
het is eerliker ende beter
dat donct my bij sinte peter
datmen seyt ten eersten in
wesmen hevet inden sin
dan datmen schone woerden ghevet
daermens int herte niet en hevet
ende gaen lieghen ende segghen
dat wilde hazen eyer legghen
ende dat nye wolff schaep en beet
si segghen lieff ende menen leet
ende segghen ja ende menen neen
heb sire vele so en heb sire gheen
wat sal die boverye ghedaen
daer om soe moeten sy ontfaen
bij wilen schandeliken loon
alse lucrecia die schoon
hadde van horen lozen dade
doch wast jammer ende schade
dat sy so grote scande leet
mer ic woude wael god weet
dat sijt redelic hadde ontgouden
mer gramscap en wouts niet ghewouden
wacht u lieve vrouwen voer dit
dat ghi u eer niet en besmit
ende en ghecket ghenen goeden man
off u schennisse leyter an
want wye den anderen beschaemt
die wert ghegecket hoement raemt
een goetman die ghegecket waert
sonder verdient ende ombewaert
gheloeft my des volcomelic
hij denct bij wilen misselic
soe moghen dan die vrouwen spreken
dese mannen sijn van lozen treken
sij ghecken oick die vrouwen duck
als een wijff waent hebben gheluck
so en heeft sy nauwe een hantvol zonnen
si werden oick wail dick verwonnen
mit schonen woerden vanden man
ay dair is een antwoirde an
wat sy daer off veel bewaghen
die vrouwen en hebben niet te claghen
het moet doch anden vrouwen staen
om hoerre liefft ist al ghedaen
si vermoghen veel ende meer
twijff moet altoes wesen heer
ende die man is altoes knecht
te spreken inder liefden recht
daer die minne slaet die clink
in echtschap ist een ander dinck
daer sal die man een voecht wesen
dat laten wy staen ende voirt van desen
dat onser materien ane trecket
als een man een wijff beghecket
daer hi liefde mede pliet
dats een dinck dat selden schiet
dair om heb ic voir gheseyt
dat inder minnen lusticheit
beteemt zeer wael dat doncket my
dat dat wijff die beter zij
van hoirre coomsten off van guede
so leeft die man in frisschen moede
ende hoept by hoer altoes te rysen
hoe hise loven mach ende prysen
ende verbreyden mach hoir eer
daer toe voecht hi him altoes zeer
altoes ontsiet hi horen toern
nymmermeer en zalmen horen
onhuefsch woerde uut sinen monde
want hi ducht telker stonde
waert dat hi anders dan wael dede
sy soud vernemen opter stede
ende soude hoir des toernen dan
soe waer hy een bedrucket man
mar als die vrouwen snoder sijn
dan die man in liefden schijn
dair af coemt den vrouwen smarten
hy denct altijt in sijnre herten
dat hij niet misdoen en mach
wat dair in valt op sommighen dach
dat en kan ich al gronden niet
doch ist dicwijlen wael gheschiet
dat een groot vorst ende heer
ene snode juffrouwe minde zere
ende brochtse in vorstinnen staet
mer dat is ene vreemde daet
die van hondert dusenden eyn
nye en valt int aertsche pleyn
doch soe waern ic elken man
dat hi him wachte wael daer van
dat hi niet en werde gherecket
ende van enen wive gheghecket
op dat hi niet en doe in toern
dat veel nutter waer ontboren
ghi vrouwen neemt dit voer goet
al valtet datmen u ontrou doet
daer en schiet niet off so grote wrake
alsset doet vander mannen zake
een wijff die moetet heymelic lijden
een man die wil ter wrake tijden
want daer mach veel leets off comen
als ic in scriften hebbe vernomen
meer dan van enen off van tween
daer leyt of quam ende groot gheween
hier voermaels inder ouder ee
woende optie mirtoische zee
ene moghende vrouwe sijts ghewes
ende was gheheten orfennes
die schalke alamides was hoir vader
wail bekent voer een verrader
sy was moedich ende schoen
ende besat eens conincx croen
sij hadde een schoon chasteel voer trueren
wael ghevest mit marboren muren
ghelegen optes meres kant
hoir schoinheit was wide bekant
enen heymelicken vrient hadsi verkoren
van slechter ridder aert gheboren
die hoir int herte liefste was
gheheten was hy odolyas
andander zijde vanden ghelfen
woende die coninc van philadelfen
die hadde enen enighen zoon
edel doeghende ende schoon
sinen name vinden wy dus
dat hi hiete calistomus
ende was een dootlic vyant
des odolyas voer ghenant
hy was guetlic inder tael
alle sijn leven vuechde him wail
alsoe hi weder ende voert
van orfennes hadde ghehoirt
ende van hoirre schoonheit spreken
wort hi van hoirre liefte ontsteken
die brant him inder herten ghinck
soe dat hi en dachte om gheen dinck
dan hij hair mocht comen bij
dichten ende scriven so conde hij
ende hadde veel goeder sinnen
suverlike brieven van minnen
screef hi hoer van sijnre quale
die sy ontfinck harde wale
ende den bode sy oick dede
grote vrienschap ende vrede
mer heymelike seyde sy odolyas
wat inden brieve ghescreven was
van waen hi quam ende van wyen
lietsy him allegader sien
ende by odolyas rade
so dede sy grote onghenade
want sy him schone woerden leende
die sy int herte niet en meende
daer sy den gueden mede verriet
gode ontferms dat dat gheschiet
sy dede him valschelic weder weten
dat hij hoir herte hadde beseten
ende waer mit sijnre liefde ghebonden
om dat sy tot veel stonden
van sijnre schoonheit hadde ghehoirt
van sijnre duechdt ende hoghe gheboort
ende woude wail dat hoir god gonde
dat sy tsamen bij monde ende monde
vriendelic mochten onderspreken
ay hoort dese valsche treken
ende dat grote onghelimpe
die dit wijff in bosen schimpe
den edelen vorst heeft an ghescreven
dat beter achter waer ghebleven
wat lach der valschen wive dair an
dat sy an haer toech den man
den sy hoir liefde niet en gonde
die him dair voer hoeden conde
en wert ter werlt nye gheboren
alsoe soudmenre veel verdoren
die wise bode te heyme quam
ende ghinck dair hij sijn heer vernam
den brieff so las die edel heer
ende verblijde him harde zeer
hij dede him selven te verstaen
dat alle dinck was wel vergaen
ende hoepte van sijnre troesterinne
loon tontfaen in goeder minne
och hoe luttel sorchde hi
voer die valsche boevery
die sy in hoirre herten droech
hy was ghetroost hy sanck hi loech
hi vreuchde him der goeder meerre
vroechden vol was sijn ghebeerre
dien brief den hielt hi weerdelick
ende was in hope moedes rijck
daer na twaelff daghen of elve
ghinc hy sitten scriven selve
enen brieff uut sinen ghedochte
als hi suverlicste mochte
daer hi in roerde ende beghaerde
oft ghenoechde der schoonre waerde
dat hy by hoir heymelic
mochte comen in horen rijck
ende dat sy selve raemde
hoe dat alre best bethaemde
ende dat ymmer bleve verholen
die knecht die heeft him wech ghestolen
wijsliken mit snelre list
datter nyemant off en wist
over tmeer is hi ghecomen
dair hi die vrouwe heeft vernomen
gaen spaetseren inden graze
allene buten den pallase
doe sine sach ghinc sy him teghen
oetmoedelic is hi gheneghen
voerder vrouwen op sinen knyen
ende gaff hoir den brieff mittien
dien sy las ende ghinc van daen
ende dede odolyas verstaen
datter een bode waer ghecomen
van calistomus den vromen
odolyas te hant daer quam
listeliken datmens niet en vernam
heymelic was hij daer ende stille
die brieve besach hij tsinen wille
die chalistomus hadde ghescreven
odolias heeft so bedreven
dat die vrouwe hem weder ontboot
des sy en meynde cleyn noch groot
dan omden gueden te verderven
ende hoirs vriendes wille te werven
si ontboot him dat hi quame
ende enen dienre mit him name
sonder meer ende heymelic
stede ende stonde dier ghelijc
heeft si him bescheiden wael
ende al mit schoonre loser tael
die bode maecte him optie vaert
ende snelde tsinen here waert
als hi quam te sinen lande
calistomus die goederhande
sachen mit goeden oghen ane
ende heeften vriendelic ontfaen
him ghenuechde wail die antwoirde
want hi gheloefde hoer woerde
die sy mit valschen pennen screff
odolias by hoer steets bleeff
ende dede sijn dinck alst him ghenoechde
calistomus hem naerstelic vuechde
te trecken heymelic bijder vrouwen
die bode die goet was ende ghetrouwe
was sijn knape ende anders gheen
eens nachts als die maen scheen
soe voer hi over die edel heer
mit enen dienre sonder meer
op dat haer te bet mocht ghenoeghen
wint ende weder waren ghevueghen
so dat sy quamen ant ander lant
daer him dat chasteel wort becant
hi ghinc spaetsieren bijder stranghe
in enen woude alsoe langhe
dattet anden avonde droech
die bode ten chasteel sloech
daer hi die schone loze vant
sy nammen vriendelic byder hant
ende vraechde him naden here sijn
hi sprac edele vrouwe mijn
hy hout hier heymelic buten der vesten
ende rust allene onder den esten
zeer mach him nae u verlanghen
alst u dunct tijt so wil ic ganghen
ende segghen hem wes is u wille
orfennes sprac ganc henen stille
ende als die tijt soe is bekint
dat die nacht den dach verwint
so saltu mit hem comen hier
after in dat groen vergier
dat lustelic steet opter zee
sijn langhe beyden doet my wee
daer sullen wy spreken onder ons beyden
ende dan sal icken boven leyden
ende vueghen onse ghenoechte te samen
als wy vriendelicste connen ramen
die knecht was vro ende ghinc te hant
daer hi sijn here allene vant
hopende in enen gruenen angher
der goeder maren wart hi zwangher
hi verwachte den lieven tijt
mit groter vroechden ende jolijt
alst quam anden avontstonde
dat die duisterheit begonde
des daghes glesten te verdriven
so began die vroechde te clyven
in chalistomus ghedachte
harde listelic ende sachte
ghinc hi inden schonen gaert
daer him die vrouwe off hadde verclaert
hi vant open poorte ende brugghe
sijn knecht volchde him opten rugghe
dat water liep ghelijc enen pijl
daer saten si enen gueden wijl
ende saghen der rivieren vlucht
die mane scheen claer als l was die lucht
vol sterren was des hemels troen
ten lesten quam die vrouwe schoen
mit rijcken abijt toe ghemaect
sy vant den ridder wel gheraect
sitten daer hi hoers verbeyde
si dructen in horen armen beyde
ende leende him den roden mont
meer dan vijff ende twintich stont
seer vriendelic ende sprac him an
weest willecoem alre liefste man
ghi sijt mijn lieflic enich oirt
wopen over dat valsche woert
dat uuter herten niet en quam
den edelen bijder hant sy nam
ende leyden guetliken daer boven
daer sy heymelic plach te hoven
in eenre camer suverlic
als wael betaemt den heren rijck
een rijckelic bedde hi daer sach
daer odolyas onder lach
ende wachte opten edelen man
daer wiste hi harde luttel van
die knecht bleeff buten ende was die vroomste
om te wachten sijns heren coemste
in vruechden vielen sy te samen
opten bedde daer sy namen
elck van anderen sulc ghenuecht
alst plach te wesen daert wel vuecht
die ridder alle sijns leits ghenas
ende als die sorghe minste was
te richt stont odolyas op
ende sloech den ridder opten cop
mit enen hamer dat hi bleeff
ende nye brieff daer na en screeff
daer gheschiede die valsche moert
daer ich ye off hebbe ghehoirt
odolyas die wrede tyran
heeft ghedoot den edelen man
ende heeft tweerehande wrake
volbracht mit eenre zake
noch en was hi niet te vreden
ende ghinc van boven tot beneden
ghecleet ende in sulken schijn
off hy camerlinc hadde ghesijn
den knecht dede hi verstaen
dat hi opwaert soude gaen
si ginghen beyde dair waert tsamen
ende als sy opter brugghe quamen
sonder hoede ghinc die knecht
odolyas heeft him te recht
vander brugghe neder ghestoten
daer hi ter zeewairt is ghevloten
des ridders lichaem haelde hi mede
ende werpt in terselver stede
o wee der armer ghecker minnen
die die vorste droech in sinne
op eenre onghenadigher vrouwe
die loos was ende onghetrouwe
had hi mijnre lere ghedacht
daer ic hier voer aff hebbe ghesacht
ende hadde wael doen ondersoeken
hoor ghestant in allen hoecken
ende hi gheweten hadde te voren
dat sy enen anderen hadde vercoren
soe hadde hij anders sijns bedacht
ende voerden harden slach verwacht
nu ghinc hi gheclic daer toe
ende en wist selve wat noch hoe
sonder raet ende sonder sin
proefde hi sijns heyls ghewin
dat him gheckelic is vergaen
wacht u wacht u wel voert aen
lieve vrienden wacht u wael
voerder wiven schone tael
die loesheit inder herten draghen
pijnt u altoes te bevraghen
wye si is ende hoe ghedaen
ende ymmer hoet u voerder waen
die u rasch bedrieghen mach
wacht u voer des wijfs gheclach
die uwen vyande is sibbe
men vint menighen quaden dribbe
mocht sy horen toern so wreken
sy soude u vriendelic aenspreken
mit zueten liefliken woerden
mer si holp u liever moerden
saech sijs wech off hadde sijs macht
elck man daer hem voren wacht
neemt exempel an achilles
die vroemste ende die meer willes
hadde bedreven int troissche heer
dan enich ander vorst off heer
hi hadde hector doot gheslegen
daer na wort hi vast beleghen
mit vuerigher minne in sijn herte
die him dede menighe smarte
van der schoenre pollexina
sijn liefde stont hoer in liefden na
hectors suster so was sy
schone guet ende wandel vry
die historie waer te lanck
hier aff te maken een gheclanc
doch seg ic u op deser stede
hoe achilles volghen dede
oetmoedelic an hairre moeder
die der saken wel was vroeder
ende begheerde seer mittien
die schone pollexina te sien
ende te spreken mit goeder stade
want hise bijder moeder rade
te wive woude nemen gaerne
hecuba ghinck sonder saerne
ende sloot mit parijs horen raet
te richt sy totten bode gaet
ende sette achilles stede ende stonde
want sy hem vast gheleyde gonde
voer hoer ende voer elken man
so dat hi comen soude dan
inden tempel van jupitaer
daer soudsi sijnre nemen waer
ende oick pollexina hoer dochter
achilles sliep doe veel te sochter
ende verhuechde him die lieven stonden
him docht hi was van sorghen ontbonden
doe hi die goede maer vernam
cort daer na die tijt omme quam
dat hi heymelic soude gaen
daer him hecuba dede verstaen
hi ghinc mit vroechden daer ter stede
ende nam patroculus mede
die was sijn heymelic ghesel
ende ghetruwede hem in allen zaken wel
hi was truwe ende van goeder wise
ende conde zwighen wael van prise
hecuba wachte oick den tijt
ende droech oick in haer herte nijt
valsch ende quaet was dat si raemde
dat gueden wiven qualic bethaemde
ernstelick sy tot paris sprac
ende seyde god gheve di onghemac
oftu achilles niet doot en stekes
ende hector dinen broeder wrekes
hi sal hier comen inden tempel
sonder bannier ofte wimpel
sonder wapen ende sonder weer
siet dat hi niet weder en kere
neemt die beste uwer maghe
ende schict u heymelic inder laghe
als ghi en teghen mi spreken siet
so set hem toe ende en lates niet
ende doet als ic hebbe ghesproken
dat onse toern worde gheworken
aldus heeft paris valsche daet
ghedaen bij sijnre moeder raet
doch heet sij goet onder den wiven
mer daer en willix niet bi bliven
want wes te voren was gheschiet
dat en salmen hier weghen niet
hector was doch vele min
dan alle die werlt in minen sin
nu seitmen doch al opelick
dat een guet wijff erentrijck
om alle die werlt gheen quaet en dede
seker was dat ghene quaethede
soe en weet ic niet wat quaetheyt es
want ic bin seker ende ghewes
als een wijff es soe moertdadich
ende so boes ende onghenadich
dat si verraderie doet
daer een vorst om stort sijn bloet
om te wreken horen toern
ic segghe u alle dat te voren
dat si nymmermeer en mach sijn
goet noch eerbair trou noch fijn
ende soe sy beter is van aerde
so sy snoder is van waerde
want soe een mensche beter sy
soe hem bet betaemt daer bij
dat hi reckelic sij ende edel
doet hi loesheit als een snedel
so is hi so veel meer gheschant
als hi hogher is becant
een steen die hoghe is ghestelt
valt veel zwaerre op een velt
dan een steen die laghe leecht
den wisen es ghenoech gheseecht
achilles ende paroculus
quamen beyde stille ende sus
in jupiters tempel ghegaen
daer sy hecuba vonden staen
ten eersten als ghewoenlic es
so knielde neder achilles
ende bat den goden an
paris die hoveerdighe man
die al die troissche stat verdarff
mit sijnre bruut die hi ghewerff
heeft achilles den ridder goet
van after ghestoten in sijn voet
dair sijn doot wonde an lach
doch sloech hi daer na menighen slach
ende die guede patroculus
maecte menighen man confuus
doe hi sijn eynde sach ghenaken
wat achilles mochte raken
dat ghinc tot sijnre lester vaert
alle die laghe wort meest vertaert
sonder parijs ende noch een
die bleven daer onder hem tween
daer grote wrake om wort ghedaen
maer daer en leyt ons hier niet aen
dit dreeff een wijff van goeden name
mer sy docht my onbequame
ende valsch dat seg ic lude ende stille
elck man segghe wat hi wille
al was sy van oncuuscheit reyn
tander was veel groter eyn
wat seg wy dan van goeden wiven
ic en darre niet meer aff scriven
want sullen dat goede wiven sijn
die brouwen connen sulck venijn
soe en weet ic niet wat segghen voirt
om god laet schuwen sulken woert
boesheit nyemant en is bequaem
noch prisic bet een vrouwen naem
die zedich waer ende goederhande
ende truwelic droeghe der minnen bande
ende van nyemant arch en sprake
maer saghe an hoirs selfs zake
ende hadde een weynich overghetreden
der eren pat in menschelicheden
mit enen vrunde ende niet meer
dan datmen bewisen soude eer
eenre valscher lozer verraderinne
die wreet ende nydich waer van sinne
ende oick soe hatelic waer ende wanschapen
dat nyemant en begheerde bij haer te slapen
der duvel woude hoorre doecht
off sy in eren hout hoer yoecht
als nyemant hoirs lijfs en begheert
hoe veel danckes is sy weert
ten is gheen wonder dat een boem
die nyemant heeft ghenomen goem
noch mit bilen men hout daer aen
dat hi langhe blivet staen
bij hem selven en valt hi niet
soe en doet dat wijff die heeft verdriet
hier van is ghenoech gheseit
ghi goede mannen weest ghemeyt
siet wat goets tot uwen live
ende overdeynct dat ic hier scrive
overslaet mit scharpen oghen
hoe david ende salomon werden bedrogen
sampson loth ende oick adam
dat al van vrouwen toe quam
ghi vrouwen heb dy oick ghebreck
dat selden valt so siet u speck
in goeden water van rivieren
dat die vule stinckende dieren
nyet en hebben voert ontreynt
doedijs niet ghi namaels weynt
also ic te voren hebbe gheruert
van minne die dicke wert bezuert
alsmense gheckelic aenvaet
sonder voerdacht ende beraet
die den menighen heeft ter doot
ghebracht of in strengher noot
ende in groten jammers druc
so val ic noch op tselve stuck
ende waerschu alle goede manne
dat sy hem wachten voor die panne
dair die ander in sijn ghepijnt
besiet u als die sonne schijnt
ende alle die werlt is verlicht
waer ghi u fundament op sticht
set ghijt op een lozen gront
wes ghi bouwet valt terstont
by nacht en radic u niet te striden
noch mit blinden paerden te rijden
verwacht altoes den claren dach
ende rijt dan uut om u beyach
dat ghi u claerlick moecht versien
eer ghi mit desen off mit dien
in minnentliken banden treet
ende wacht u ymmer voer dat leet
dat den menighen wedervaert
dair ic u veel off hebbe verclaert
ymmer wacht u voer hecuba
ende voer die lose lucrecia
wacht u voer orfenes ganck
ende voerder meer minnen zanck
die die schipluden veel bedrieghen
ende voir die wive die gaerne lieghen
suldi u wachten ghi goede man
o edel vrouwen so wacht u dan
dat ghi niet bedroghen en wert
vanden mannen van loser aert
wacht u van eneas droch
van demofon ende hoet u noch
van jason ende van theseus
ende sonderlinghe voer tyrobus
den gheck die perna heeft verraden
wilt u der lichter mannen ontladen
die wanckel sijn in horen moet
volcht minen raet het wart u goet
ic heb gheseit int voer ghescrichte
daer op fondeer ic mijn ghedichte
als vander liefden vier manieren
daer ic gaerne off soude dictieren
dat nutte waer voer den ghenen
die der lieffte hoer herte gheven l lenen
vander ghecker minnen stuck
heb ic ghescreven veel ende duck
ende watsy onraets heeft gheploghen
nu willict bringhen hier voer oghen
van rechter goeder edelre minnen
die goede menschen inden sinne
lieflic draghen mit reynen moede
daer om so heit si minne goede
daen beghint onse ander boeck
ten derden wil ic nemen roeck
van ongheoirlofde minne te spreken
al soudmense billijcx laten steken
doch donct my dat niet en schaet
datmen leest bede goet ende quaet
ten vierden oft goids wille sy
willic spreken van minnen vry
die gheoirloft is over al
also als in echtschap wesen zal
vander ghecker heb di ghehoirt
die wil ende can mach lesen voirt
reghel oirde ende leringhe
verchieren tijtlike dinghen
soe wael als die gheestelike
ende elck na sijn ghelike
want also een gheestelick man
sculdich is te houden an
reghel disciplijn ende oirde
wil hi scuwen schandes boorde
so sal een yghelick waerlic man
die lijff ende sinne ye ghewan
ende oick elc doeghende schamel wijff
hoir rechte reghel houden stijff
ende die oerde van goeder minne
ja die sulck sijn van sinne
dat sy liefde moeten draghen
off dair in setten hoir behaghen
ende van naturen sijn ghestelt
minne te draghen mit ghewelt
die menighe him dair toe gheeft
des hi int herte niet en heeft
die en gheefter niet omme goet l hoet vaert
al dwaelt hi uuten rechten aert
so keert hi weder sinen moet
die beteringhe donct him wesen goet
mer dat en donct den ghenen niet
die daer wee off is gheschiet
soudet daer altoes op staen
alsmen mit wanckel hadde misdaen
ende men alle den somer uut
gheplucket hadde een vreemd cruut
datmen dan des winters soude
weder comen also houde
ende plucken die matelieven
trouwen trouwen sulke dieven
stelen dair sy moghen gaen
maer ick en raetse niet te ontfaen
ghi vrouwen eernstelick daer op ghist
heeft hi mit wille eens ghemist
hi speelt dat spil wel anderwerff
menichfolt noch nye en sterff
wye dat eenwerff heeft gheraest
sijn aensicht staet altoes verbaest
in deser minne van soeter roke
daer wy aff dichten dese sproke
daer moet wancke sijn verdriven l verdreven
in steder truwen moetmen leven
alle die sinnen ende ghedachten
sullen oetmoedich ende sachte
staen in reynre schamelheit
dit is die minne die wael leit
druc ende sorghe can verdriven
dese minne staet op een bliven
tscheyden dat is hier verwaten
dese en loopt niet after straten
met enen lyedekijn om broot
tfondament is starck ende groot
daer sy so vestentlijck op staet
dat sy niet van steden en gaet
si leyt int herte besloten vast
daer sy so suetelick op rast
ende soe vriendelic wert ghevoedet
dat sy en wagghelt noch en woedet
dat is die rechte edele minne
die bloeyet inder gueden sinne
die elck anderen truwelic dienen
ende onverscheiden liefte lienen
die beyde in hoirs herten lant
draghen den minnentliken bant
even vuerich ende even vast
sinnich l enich is hoer beyder last
die lampen branden daer ghelijck
si sijn oick beyde even rijck
al wair sy van eens conincx croon
ende hi dan waer eens coopmans soon
dese minne gheliket al
si maect van enen berghe een dal
ende die dalen can si hoghen
dat machmen daghelix sien mit oghen
wes den enen doncket goet
dat prijst die ander in sinen moet
wes deen den anderen niet en gan
daer en wil die ander oick niet an
si en hebben nymmermeer gheschil
wes doen l deen begheert dander wil
elck is den anderen wael ghemick
aldus plaghen mijn bruut ende ick
elck mit anderen eens te leven
vreuchden veel cond sy mi gheven
ic leefde vro in soeter hopen
daer na wort si soe moede van lopen
dat haer na nuwer spisen luste
doe viel ic neder op die ruste
ende liet ander luden jaghen
die vorsche honden te bringhen plaghen
ic stack van lande minen schuut
ende voer thuus mijn tijt was uut
hoe wael si mijnre hoer ontsloech
nochtan gondic hoer dat si loech
ende reet te velde om nuwe lust
sint icker doch ontberen must
mijn tijt en was niet ewelic durich
ic was in tijde vro ende vuerich
doe die sonne lichte scheen
mar zeder dat die maen green
ende ave mary was gheluut
doe wort dat vuer ghegoten uut
int leste vanden avontstonde
soe dattet nye sint en conde
weder branden noch verlichten
nu wil wy voert van saken dichten
die onser materien roeren an
ende vertellen u een ghewan
van tween edelen gueden minschen
die rechte minne nae allen winschen
ghelijcke droeghen inder tijt
ende worden beyde hoirs lives quijt
dat dede die craft der groter minne
daer sy truwelijck leefden inne
voirmaels inder ouder stont
upter zee van ellespont
soe woende een coninc van abiden
over die zee ter ander zijden
woende die coninc van sestoen
die van abijden had enen zoen
scoon starck ende wael gheraect
in doechden zedich ende volmaect
leander was hi gheheten
die ander coninc suldi weten
had een dochter suverlijck
doerluchtich schoon ende doechdentlijck
dese twee waren so ghesint
dat elc anderen heeft ghemint
mit ziele ende mitter ganser doecht
elck was van anderen zeer verhoecht
sij branden beyde van groter minne
die sy droeghen in haren sinne
die liefte en mocht niet beter sijn
alsoe sy deden wael aenschijn
die zee was diep ende niet te wijt
ende leander des zeker sijt
was so machtich inden leden
dat hij die zee tot sulken steden
mit sinen armen over zwam
so dattet nyemant en vernam
dat die liefte in beyden was
want twas een ghemeen repas
vandaen mit schepen over te varen
tvolck plach daer mit groten scharen
te vergaderen op dat zant
ende voeren over in zesten lant
leander en wort daer nye ghesien
dat hi over voer mittien
off mit desen tenigher ure
die schone wijflike creature
die van veel doechden hadde prijs
hadde enen knecht gheleert ende wijs
als hoir die minne maecte banghe
ende die ridder merrede langhe
dat hij niet en quam tot haer
sende si den bode aldair
mit eenre bootscap die sy maecte
dat konde wael die waelgheraecte
ende als hij den bode vernam
des nachts hi dan over zwam
tot sijnre minnentliker vrouwe
die hi minde in ganser trouwe
sonder enigherhande fael
des zo ghetruwede sy hem wael
ende dede hem alles des ghelijck
wes hi oick gheerde op eerden rijck
na dat sy vermocht in eren
deed sy him guetlic sonder weren
want hoir meninghe ende die sijn
die stonden in gheliken schijn
ende alle hoer zaken waren goet
ende onverscheyden inden moet
nu ghevielt eens dat dat meer
van stormen was verbolghen zeer
ende wayde een onverdrachlic wijnt
soe dat hi niet en was ghesint
over te waden in dier noot
want hi beyaghen mocht die doot
doch duyerde die storm so langhe
dat him sijn herte wert so banghe
dat hi szwemmens woude bestaen
want sijn herte docht him ontgaen
so zeer beghonde him te verlanghen
sijn armen liet hi int water hanghen
al naect spranck hi in die baren bloot
die storm was zwaer die stroem liep groot
haddet gheweest ghevuechlic weder
hi haddet ghezwommen ghins ende weder
mer nu en condijs niet ghelengen
die stroom en woudes niet ghehenghen
die waghen sloeghen hem inden mont
ende hij verdranck in corter stont
hier binnen wert dat water linde
ende tweder stillede vanden winde
die maecht mit hoerre zoeter hant
screeff een brieff ende heeft ghesant
horen trouwen bode over tmeer
tot leander den groten heer
den brieff dien sij hem oversende
also ovidius hoer legende
in epistolen heeft bescreven
die hout aldus ghelijck ende even
die sin daer off is recht aldus
den minnentliken abydeus
sende ic adonis van zesten rijck
dusent grueten guetelijck
du alre liefste salich man
hoe moechstu wesen nu daer an
dattu so langhe hebs ghebeyt
te comen daer dijn herte leyt
daer du dijn ruste plaghes te zoecken
als du comes uut dinen hoecken
als alle dijn leden sijn moede ende mat
ende du van twater bist worden nat
ghedenck hoe ic dan plach te comen
als ic dijns zwemmens hebbe vernomen
dattu biste comen ant lant
so come ic lieflic alte hant
bereyt mit drueghen blancken laken
dijn zuete leden druuch te maken
ic druck di vriendelic in minen armen
dijn schone lijff te verwarmen
goede cleyder te maken l maten heit
heb ic di alle weghe bereyt
soe gaen wy op die camer schoon
ghechiert als een conincx troen
twe lieve minnentlike monde
versamenen him wel menighe stonde
al die ghenuechte gunst ende vrede
die ye wijff enen goeden man dede
doe ic mit zueter lusten di
so deestu lieflic weder my
die ene borst verwarmt den ander
waer blivestu mijn trute leander
dattu nu dus langhe marres
ende my dijn waerde lieff l lijff ontverres
daer alle mijn troost ende toeverlaet
ende alle mijn salicheit an staet
ach wat mach die sake sijn
dattu verghetes die havene mijn
die du tot so menighen sommen
manlic over hebs ghezwommen
off di dijn vader aldaer lettet
om enighe saken die hem ansettet
off toern off siecte off enich verdriet
off nuwe minne des en ghelove ic niet
die stede ongheveynsde truwe
ende vast ghelove die ic buwe
in dy ende du oick in my
die blive ghedurich sonder sij
sonder ymmermeer te breken
nu en weet ic meer wat spreken
o leander liefste man
du mach wel wesen bet daer an
dan ic allene salich wijff
ghi mannen hebt doch tijt verdrijff
ghi rijdet mitten honden jaghen
end mitten voghelen tallen daghen
nu sidi inder oefeningh der wapen
isset mit leyen ofte papen
ghi stichtet ymmer een ghelach
daer ghi mede verdrijft den dach
ende ick scamel jonghe deerne
soude bij wilen lachen gheerne
mer sint my niet ghebueren en mach
dan stille te sitten alle den dach
soe en weet ic niet beters op eerden
dan minne te draghen macht mi weerden
als ic hope dattet zal
want mijn ghetruwen settic al
in di leander zonder wanch
end oick en gheer gheen wissel ganch
so en doestu oick dat weetic wael
des nachts sit ic in onser zael
mit onser moeder romadis
die onser minnen heelster is
si helpt mi waken alden nacht
als ic dijnre coomste wacht
si troest my als ic mismoedich bin
bij wilen coomt my inden sin
dat my donckt dat ic wat hore
so lopic gherade totter dore
ende meyne dattu bist ghecomen
als ic dan niet en hebbe vernomen
so valt mijn hert in drucke zwaer
ende alle weghe heb ic vaer
dat di leyde mach gheschien
ende om dattu teyken moghes sien
soe doe ic altoes sonder letten
opten toerne een kaerse setten
alsoe ic hebbe van ghewoent
op dattu blives onghehoont
als my die vake dan bestaet
ende twater an die mure slaet
soe waen ic alle weghe dan
dattu daer biste mijn liefste man
wat ic lope en vinde niet
o wy wat is my gheschiet
ic wachte ic wake twort my zuyer
ic sitte dromende bijden vuyer
my donct dan dattu by mi bist
dat alle gader niet en ist
als ic dan weder wakende werde
so sitte ic noch bijden haerde
ende droghe die schone sachte doecken
o wy ic mach dat water vloeken
dat so onstuyer heeft gheweest
van groten storme ende tempeest
ende so hert dat langhe beyden
soe en wil doch vanden lande niet scheyden
eer die zee saftmoedich wort
want al valt my tbeyden hart
ic beyde liever noch een jaer
dan di misschiede van een haer
mijn lijden waer een lijdelic noot
mer dattu werven souds den doot
daer waer ic ymmer bij bederft
mij donct al rede mijn herte sterft
van anxte dat ic des ghewaghe
o menschen l mensche liefst verwacht die daghe
thent die waghen sijn ghezoetet
mijn herte di dusent stonde gruetet
ic bidde dijnre waerder manheit
sint du mij gheves cont ende leyt
dat goede antwoerde worde my
ende dat leander die bode sy
dit was die sin van horen brieve
die si sende horen lieve
daer mede toech die bode vandaen
mer nyemant en heeft den brief ontfaen
doe die bode over quam
van leander hi niet en vernam
tot abyden ghinc die maer
dat leander verloren waer
si meynden dat ene godinne
aen hoer hem ghetoghen had bij minne
om dat hi soe goedelijck was
elck man truerde int pallas
die vader dreef oic groten rouwe
hier en binnen is die joncfrouwe
after uuten hove ghegaen
wanderen op des meres baen
ende roemadis hoir voetster mede
daer quamen sy op ene stede
daer hi doot was anghecomen
als dat die juffrou heeft vernomen
die yammer screy die sij daer teelde
dat zuete lieflike beelde
ende dien rou dien sy daer dreeff
die wanic dat nye clerck en screeff
die leyde claghentlike woerde
die sy sprac eer therte schoerde
dat onverduldich hande wriven
dat waer veel te lanc te scriven
tgheclach was groot ende over groot
si sprac  o wy du hebs den doot
om mijnre liefden wil beyaecht
dat allen goden si gheclaecht
hoe soude mijn herte nu ghedoghen
dat ic voert soude leven moghen
sonder di in deser tijt
o wy o wy mijn herte splijt
sprac die roede suete mont
si custen meer dan dusent stont
den doden lichaem daer hi lach
dicke riep sy  o wy o wach
wat sal ic doen off waer off hoe
der moeder sprac si truerlic toe
om dat sise quyt woude wesen
want mit sterven woud sy ghenesen
ende beval hoer op te gaen
ende den luden te doen verstaen
dat si quamen sonder falen
om den lichaem in te halen
die moeder volchde hoir gheboden
te hant nam sy den doden
ende droechen als een rasende wijff
daer die stroom was diep ende stijff
daer spranc sy mit hem in dat meer
ende loonde hem mit gheliker weer
also si hadden ghelijc ghemint
ende altoes waren ghelijc ghesint
so woudsy ghelijc hem sterven
ende nymmermeer nuwe minne werven
die rouwe die daer wert ghedreven
die en is hier niet bescreven
want elk mach dencken wel
wat rouwe in dat lant ghevel
o edel vrouwe ende goede man
hier salmen truwelic deyncken an
hier liet truwe truwe bliken
der truwen en woude sy niet bezwiken
die wile si leefden waren sy
onverscheiden ende wandels vry
dus sijn sy inder lesten noot
onghescheiden ghebleven doot
daer wrocht venus den rechten aert
nochtan waer beter tlijff ghespaert
also als ic voer hebbe bescreven
men mach wel in lieften leven
ende leven in rechtveerdighe minne
in live in herte in moede in sinne
ende dat elc draghe groten laste
mit sijns herten liefste gaste
sonder off die ene storve
dat die ander slijfs verdorve
trouwen dat en prisic niet
nochtan ist wel meer gheschiet
die avontuyer ghehenghet vele
dat den menighen ghelt die kele
den menighen schiet in minnen leet
mit onsinnigher haesticheit
den menighen bij onverdulde
sulc en betaelt niet sijn schulde
als hi soude na liefden lopen
so valt dic ander in wanhopen
mistroest den menighen doet gaen
als hi liever bleve staen
sulke saken brenghen voort
dat deen danders herte moert
ende sonderlinghe bose tonghen
die altoes nydelic hebben ghedronghen
goeder minne waer sise wisten
merct wat sochte si boser listen
van bourgoigne die hartoghinne
opten ridder die goede minne
droech in herten wanckels vrij
ter burchgravinnen van virgi
die edele maghet ende joncfrou
minde den ridder mit sulker trou
dat si voer alle der werlt vrie
te wesen koes sine amye
ende hi diende haer suete ende sochte
mit alle der truwen dien hi mochte
heymelic in stilre list
datter nyemant off en wist
si leefden mit ghenoechlicheiden
mit groter lust ende vrede
tot dat ene leyde tonghe brack
hoir liefte blijschap ende ghemack
o wee valsche tonghen blat
dat altoes snepper is ende rat
te spreken arch van goeden dinghen
ende gheen goet en connen inghen
al en saghen si nummer quaet
wopen over dat valsche zaet
dat so wijde wert ghesaeyt
ende nummer en wert off ghemayet
doch bij wile so sterven sy
soe lacht die edele minne vry
dese moghende lantsvrouwe
sprac den ridder an op trouwe
heymelic om sijnre minne
die ridder dacht in sinen sinne
het waer emmer een cranck room
dat hi sijnre minne bloom
die so louter bloeyende stont
setten soude op een ander gront
ende minnen sijns heren wijff
die him ghetruede guet ende lijff
soe dat hi hoer weder seyde
die lieft den si hem voren leyde
ende en woud haer gheven gheen consent
want hi waerre bij gheschent
alst sinen heer quaem te voren
oick soud sijs hebben toern
die liefste was in sinen moet
dien hi om alle der werlt guet
niet en woude hebben vertoernt
die vrou ghelijc enen stier ghehoirnt
ghinc van hem verbolghen zeer
thoirnlic ghinc sy thoren heer
den hertoghe van bourgoingne goet
ene grote claghe sy hem doet
over den ridder erentrijck
ende beloechen valschelijck
sy seyde dat hi hoer aen lach
van minne altoes nacht ende dach
ende en lietse rusten nymmermeer
doe dat hoerde die goede heer
seyde hi  heeft hi dat ghesproken
dat wort an sinen live ghewroken
die hertoghe kende den ridder wael
dat hi was goet alte mael
hij deden heymelic bij hem comen
ende seyde  ridder ic heb vernomen
dat ghi uwer vrouwen minen wive
wout hebben gheschent an horen live
had sijt u willen consenteren
soudy so mijn wijff onteeren
des en ghetruwe ic u niet toe
ghenadighe heer ic seg u hoe
sprac die ridder zeer beganghen
hoe dat mit allen is verganghen
sal ic u vertellen waerlijc
hij verantwoerde hem so claerlijck
ende ontschuldichde hem alsoe
dats die hertoghe wel was vro
ende bedancte den goeden man
doch ghinc hi hem scharpelic an
ende woude weten sine minne
up dat die hertoghe in sinen sinne
hem des anders te bet verdroeghe
hi stont in zwaren onghevoeghe
dat hi sine minne moste melden
dat men pleecht te doen soe selden
doch om te doden tquade vermoeden
woude hi sinen here den sin bevroeden
ende voerden mit hem op eenre vaert
daer hi der dinghen zeker waert
ende sach sijn nichte ende oick den hont
die him der zaken maecte kont
die hertoghe loefde him sekerlijck
wel te hebben l helen ewelijck
haddet gheweten die cuyssche smael
si hadde verganghen weet ic wail
nochtan wes die ridder deed
was bij bedwanghe ende naersticheed
vanden hertoghe sinen heer
oick truerde des sijn herte zeer
dair na als die hertoghe quam
dair hi sijn goede wijff vernam
rechte voirt hi hoer verweet
dat sy lueghen hadde gheseet
si seyde  heer hoe weet ghi dat
hij sprac  ic weet wel hoe ende wat
ende waer sijn liefte is gheleghen
tot u so en is hi niet gheneghen
noch en gheert niet uwe minne
mer mijn nichte die burchgravinne
heeft sijn hert ende is des machtich
mer ic zweer by gode waerachtich
die vander maghet wort ghebairt
ist dat ghij dit openbaert
off mijnre nichten dit verwijt
ghij wert daer omme uwes lives quyt
nu moechdi hebben wel ghehoert
hoe die zaken eynden voirt
want tgheviel in enen hove
dat die hertoghe van groten love
mit rijcken kosten dede houden
daer sy bij een dansen zouden
soe verweet die hartoghinne
der joncfrouwen van hoirre minne
ende vergat hoirs heren woert
die joncfrouwe wart so seer ghestoert
ende mismoedich vander dinck
dat sij in eenre camer ghinck
ende dreeff misbaer ende hantgheslach
daer ene ziecke joncfrouwe lach
die alle hoer claghe alleen hoerde
hoe sy daer in hoir sonden smoirde
van groten minnentliken we
dat hebdi lichte ghelesen mee
die ridder dair na bij hoir quam
ende als hise doot vernam
soe dochte hi wane quam die zake
ende dede over hem selven die wrake
een zwairt hy doer sijn herte viel
god hebbe hoire beyder ziel
doe sy beyde te samen leefden
in liefden sy ghelike zweefden
ende soe sy leefden enichlijck
sijn sy ghestorven beyde ghelijck
dat was der vuerigher minnen dwanck
die beyde herten daer toe wranck
dat deen om sanders wille sterff
ende elck van anderen loon ghewerff
ach hoe edel was die lieft
hoe vast bezeghelt ende bebrieft
was sy nochtan wert hoir leven
nye beseghelt noch bescreven
alsoe die menighe dat glosieren
die hertoghe was goedertieren
mer hy wert fel als een serpent
doe hi hoirde dat fondament
van deser yammerliker zake
zeer vertoernt ende tonghemake
ghinck hi daer hi vant sijn wijff
ende heeft haar ghenomen tlijff
alsoe hi haer hadde ghezworen
nu hebben dese drie tlijff verloren
bij clappers tonghen wat doen wy dan
daer voer wacht u wijff ende man
dat ghi niet en coemt in schaden
bijder valscher tonghen bladen
want men vint gheen soe boes venijn
als rechte clappers tonghen sijn
tonde l tonghe breect doch lijff ende been
dat pleechmen te segghen int ghemeen
die veel clapt dat hi veel liecht
veel te lieghen zeer bedriecht
wye niet en wil sijn bedroghen
die wacht hem vander clapper loghen
hoirre is so veel in allen straten
men canse leyder niet ghehaten l ghelaten
want quaet saet heeft alle weghe
wael te wassen goede deghe
ende tgoede wort vanden quade
veel verwonnen dat is scade
tquade is so wijde versparret
datter elck man an verwarret
van deser minne van goeder vrucht
soude ic spreken maer ic ducht
dat mij die ghene sullen begripen
die veel liever mit metkijn pijpen
ende gaerner houden after aen
dan sy mitter minnen vaen
eerlic soude gaen te stride
doch wat ic daer om lijde
ic prise der edelre minnen zaken
ende wouder noch wel meer off smaken l maken
waer ic in konsten scharp geslepen
virgilius die wert begrepen
ende menich ander in horen dichten
van vulen ongheleerden wichten
diet verbeteren niet en konden
men heeft doch dick ende wael ghevonden
dat die rued den wijnt verbaft
ende een gheck sijn wiser straft
soudment daer om laten bliven
goede dinghen te bescriven
dat en docht my niet wesen nut
als ic oud bin ende verdut
ende die oghen werden bont
soe verde als my god tleven gont
so en sallicx niet hantieren konnen
men sal mi ymmer billicx gonnen
dat ic arbeyde op minen kost
die wile ic hebbe sin ende lost
wye dese woerden niet en ghenueghen
die mach hem tanderen saken vueghen
ende laten dit liet onghesonghen
daer en is doch nyemant toe ghedwonghen
te lesen dinghen die hi laect
ende zeker wes ic hebbe ghemaect
dats opt verbeteren al ghedaen
den gheenre dies him bet verstaen
ic houde my voer een menschelic romp
onverstandel ruyde ende stomp
ende kenne een yghelic voer mijn wiser
mer die wetsteen maect een yser
scarp nochtan so en is hij
selve niet scharp dat doncket my
die wijngaert stam is ruyd ende groff
dies niet kende en gaefs gheen loff
so durre is hi ende onghemaect
nochtan soe worter off ghemaect
die soete natheit vanden wijn
al bin ic stomp vanden l van ruden schijn
daer om en suldi my niet versmaden
off u mijn sinnen tbeste raden
die soe edel sijn van herten
dat sy hem der minnen smarten
vertroesten willen inder tijt
ende verwachten dat jolijt
ende die ghenoechte die minne gheeft
die sullen verstaen wattet in heeft
want rude menschen van grover aert
die sommighe volghen des ploeghes staert
die ten water varen visschen
die tvleysch houden opten disschen
smede die dat yser bluffen
spitter delver mit horen muffen
monick schipper waghenaren
tymmerluyden molenaren
plackers ende die vetten die huden
ende anders vele der ambochtsluden
van sulken en heb ic nye ghehoert
datse die minne ye heeft ghemoert
als sy die edel luden doet
daer omme seg ic uut minen moet
dat minne daer wy dus off lesen
moet een edel zake wesen
wantsy mit nyemant ghemeen en heeft
dan mitten ghenen die edelic leeft
off daermen guede daden off hoirt
off die is van goeder gheboort
off die van naturen edel sijn
ende van duechdentliken schijn
reyn cuysch subtijl van sinnen
die eerbaer sijn ende tru van binnen
lustelic guet van sinen l finen aerde
off betemelijck sijn ten zwaerde
ende der wapen gaerne behaghen
off die hoir liefde heymelic draghen
ende huefsch sijn in horen manieren
ende die hem zedelic regieren
mit wijsheit ende mit zueter list
dit sijn sy daer die minne op ghist
ende diese noot tot horen huse
mar die gheburen van groven huse
die mitten gueden altoes schimpen
ende spreken arch mitten onghelimpen
van alre minnentliker doecht
daer ons l en is die minne niet off en l off verhuecht
want sy haten bloedelijck
alle die minnen doechdentlijck
des machmen exempel nemen wael
aen heer nytert van ruwendael
reyne minne die stedelic blueyet
ende in edelen herten grueyet
die salmen houden onbevlecket
ende elck zal bliven ongheghecket
vanden anderen ende onbelistet
waer reyne minne int herte nistet
daer off coemt alle reynicheit
waert anders daer off quaem alle leyt
goede gunste ende suete woerde
vriendelic sien ghelike accoerde
houden die rechte minne staen
men salre niet veel naerre gaen
die eer sal ymmer sijn besorcht
datse onsuverheit niet en worcht
dese goede minne is wail bekant
onder den gueden int duutssche lant
mer lombaert engelsche ende wael
verstaen hem selden sulker tael
hoir landen hebben een ander wet
dan ons die minne heeft gheset
doch moghen daer wel sommighe sijn
die van herten sijn so fijn
dat sy wail die dueghet mercken
ende na gherechte liefde wercken
mer over berch en sijn sij niet
si soecken thoen al bijden stiet
luttel droecht off reynicheit
luttel tru off stedicheit
ende luttel waerheit suldi vinden
onder der ytalianen kinden
want ic kenne wel hoer manieren
die vrouwen sijn daer guedertieren
sedich simpel ende devoet
mer reynicheit is dair al doot
god gheve hem heyl ende goede sinne
die gaerne draghet reyne minne
minne die rechtveerdich is
heeft vier graden sijts ghewis
daer ic u off wil doen verstaen
datmen wael moet opwerts gaen
vanden eersten totten anderen
ende voirt totten derden wanderen
des hebben wij oirloff al ghenomen
mer totten vierden grade te comen
dats verboden in onser wet
die reyne minne heeft gheset
totten vierden hoechsten grade
en climmet nyemant sonder scade
daer om verbied ic daer te wercken
mer wort die prince vander kercken
daer om versocht als reden gheeft
die dan zijn brieve daer of heeft
ende mitten hantvesten mach bewijsen
die mach wel vrijlic opwaert rijsen
ende treden over den derden graet
seker het waer anders quaet
na dien dat ic van graden ruer
so wil ic segghen die figuer
waer op dat die graden staen
die eerste is int anevaen
van gueder minnen zuet ghewellet
dats als een mensche so is ghestellet
dat hi den anderen gaerne siet
wairmen enich gheselscap pliet
indien dat zij is op ter stede
so gaet hi daer gaerne mede
mit ghelate mit lieflijc zyen
mit guetelijck spreken int ghemyen
of mit een drucken by der hant
so wart zijs zeker ende becant
dat hem hoir minne wee beraet
van duechden zijs dan niet en laet
heeft zij niet anders inden zin
si en gunnet hem hoirre min
ende loent hem zijnre duechden daet
dan crijcht die minne hoir eerste graet
dese en heeft noch gheen ghewelt
dan opter straten of op dat velt
onder ander gheselscap ghemeen
mer niet en comen zij alleen
dan alsmen dus spacieren gaet
die een sit die ander staet
so treden zij ter zijden uut
ende spreken quanshuys over luyt
mer als alle man lude spreect
dan seyt hi hoir wes hem ghebreect
mer die woirden en hoortmen niet
te rechte hi dan omme siet
of daer yemant is gheveynst
so spreken zij dan van bouwijns heynst
een vriendelic drucken bijder hant
wart hem beyden daer becant
mit sulker vruechden sceyden zij
hoir ghelove so gheert hij
verbonden so worden zij dan te samen
onderlinghe zij dan ramen
hoe zij bi wijlen mitten oghen
lieflijc sien ende mercken moghen
so gaet hi openbaerlijck wanderen
sedelic mit enen anderen
voirden huyse daer zij woent
siet hi dan die hoghe ghecroent
so wast zijn hart in groter vroechden
ende zij oec in ghelijcken doechden
scencke l scenckt hem dan een lieflijc wencken
dat hi des nachts daer om moet dencken
hier op zo zijn zij wael ghemoet
ende hopen twart noch alle goet
sijn zij in kercken of in cluusen
die cat siet altoos na den musen
dus draghen zij die lieve min
in horen eersten aenbeghin
oeck ghevalt bi wijlen wael
dat zij van rechter minnen quael
bi horen segghen ende bi vraghen
die malcander nye en saghen
daer den menighen of is gheschiet
jammer leyt ende groet verdriet
alsmen wael vernemen mach
by enen exempel dat ghescach
enen vorste ende een vorstinne
die leefden in alsulker minnen
het was in tijden hier te voren
een edel vorst ende hoech gheboren
hollant had hi mit recht beseten
grave florijs was hi gheheten
ende was in zijnre tijt vermaert
voer enen den besten in hogher aert
die was inden kerstenre ewe
aern paeu lam end lewe
dien vier was hi wael ghelijck
een edel vrou van doechden rijck
die van cleermont was gravinne
van vormen schoon van sueten zinne
hadde so ghesint den vromen man
om rechte doecht die daer lach an
dat zij last int herte ghecreech
dat zij duechdentlijcke versweech
mer zij bracht daer toe haren heer
dat hi doer zijns hoves eer
enen rijcken tornoy dede roepen
die mare dede hi wyde loepen
mit erauden ende ander boden
die die vreemde heren noden
also als dat is ghewoenlijck
dit dede die vrouwe erentrijck
want si kende den edelen grave
van duechden so rijck ende van have
als hi den hoff hadde vernomen
dat hi daer entelic soude comen
want hi des plach in menighen rijck
oeck screef zij hem doechdentlijck
den laste die hoir int harte wranck
dat hem oec meest te ryden dwanck
hi trat in reynre minnen oirden
ende screef antwoerde mit sueten woerden
dat hijt gairne ende vruntlijc dede
wes hoir ghenuechte was ende vrede
die tijt quam datmen reet te hove
veel goeder mannen van groter love
bracht hi mit hem op dat velt
hi sloech daer neder zijn ghetelt
mit groten coste bijder stat
des anderen daghes die grave op sat
ende reet vorstelijck ter baen
daer hijt so wael heeft ghedaen
dat die vrouwen ghemeenlijck
gaven loff den vorste rijck
ende spraken vele van zijnre doecht
des wort die vrouwe zeer verhoecht
dat zij den ghenen hoirde prijsen
die hoir in vroechden dede rijsen
die grave van cleermont lach aldaer
bij der vrouwe want hi was zwaer
van live ende oec van daghen mede
ende socht ghemac ende vrede
mer wreet en airnst was hi altoos
die vrouwe sprac wat rokeloes
een minlic woerdekijn sonder hoede
vanden grave van frisschen moede
die so ridderlijck tornierde
des doch hoir harte te mael faelgierde
doe si hoir selven wael bedacht
op sulke dinghen die nyder wacht
waer datmen eerbaerheit sal scaffen
altijt hoe hise mach ghestraffen
die heer selve dat woirt versan
dat uutten edelen herte ran
ende heeftet int quade ghekeert
also die felle altoes begheert
vanden gueden te maken quaet
daer guede vroechde zeer bi vergaet
hi sprac der vrouwen airnstelic toe
ende seyde  vrouwe ic sye wel hoe
ende op wyen ghij sijt ghesint
mer die ghene die gij mint
sal huyden varen zijn leste vaert
die felle vorst ghincg nederwaert
ende dede oeck zijn wapen an
ende vergaderde alle zijn man
also hi selve daer here was
ende verlaechde wael te pas
den hollantscen vorst mit groten last
ende sloechen doet den edelen gast
die hi billijcken soude eren
die l des toornde zeer den vreemden heren
want het gheschiede mit snelre achte
so datter hem nyemant voir en wachte
doch wort hij ridderlijck ghewroken
hier of is ghenoech ghesproken
die salighe hoech gheboren vrouwe
dreef in hoer moet so starcken rouwe
dat mense na den selven dach
nye lachen noch verblyden en sach
mer starf daer na in corter stont
want si int herte was ghewont
daer hoer of quam des dodes quael
nochtan moechdi gheloven wael
dat sy nie tot horen daghen
malcander en spraken noch en saghen
dan hise scouwen mocht daer boven
die wile dat helmen stoven
mer sy hem nye tot ghenen stonden
hij en hadde die helm int hoeft ghebonden
nochtan so bleven sy dus int strick
nu merct hoe ende in wat stick
ende in wat grade dat si sijn
ghecomen in des dodes pijn
die rijcke vorst van hoghen naem
die nie en dede der minnen schaem
ende nye dan duecht en heeft gheyaecht
wort ten dode dus verlaecht
ende is ghestorven doer die minne
eer hi ghecomen is daer inne
my dunct dat hy nauwelic heeft
der minnen eerste graet beleeft
want hem die wech wert ondergaen
doe hi te clymmen hadde bestaen
mar daer die een den anderen scouwet
ende mit verbande wort ghebouwet
der minnen ene vaste zale
mit mont mit hant mit zuete tale
daer wort die liefde mede gheent
op een lustelic fondament
waer also die liefte staet
daer es sij inden eersten graet
daer duert sy oick bij wilen langhe
eer sy clymt ten hogheren ganghe
ende sterft dicke in sulken staet
eer sy ten anderen grade gaet
daer ich u nu wil aff beduden
exempel van tween jonghen luden
die storven inden eersten grade
dat waerlic yammer was ende schade
in ouden geesten van babylone
heb ic ghelesen hystorien schone
sonderlinghe so deynck ic nu
om ene die wil ic segghen u
twee hoghe vorsten vanden rijck
die van coemsten waren ghelijck
woenden beyde in een straet
huus an huus mit een plate
die een had enen jonghen zoen
die guet was eerbaer ende schoen
ende was gheheten pyramus
die ander die int naeste huus
woende had een dochter goet
zedich schoen ende wael ghemoet
lustelijck ende zeer bequaem
tisbes was hoir rechte naem
dese twee malcanderen dienden
dat nyemant en wiste van horen vrienden
hoe sy elck anderen woenden bij
soe en waren sy nochtan nye so vry
dat sy malcanderen int ghemeen
dorsten spreken groot off cleen
want als deen den anderen sach
so sloech vrou venus haren slach
dat deen off dander al verkeerde
ende sijn verwen al muteerde
so dat sij daer om mosten laten
yet te spreken opter straten
een cleyn veynsterkijn wijt ende ront
dat twisschen beyden muren stont
mit yseren tralyen vast ghewracht
daer plaghen sy alst was bij nacht
in heymeliker vergaderinghen
te vercallen haren dinghen
dat was alle die vroechde ende heyl
die deen vanden anderen creech te deyl
mit woerden ende mit lieflic sien
plach him beyden goet te gheschien
dat veynster was so cleyn ende dick
dattet hem was onghemick
den mont en mochten si niet lenen
des morghens scheyden sy van enen
hoe lanc hoe cout die nachten waren
daer te staen was al hoir gharen
sy en quamen nye ten anderen grade
dat was yammer ende schade
op een tijt sy noch versaemden
voer dat veynster daer sy raemden
ende overdroghen mit malcanderen
dat sy te samen wouden wanderen
des morghens vro buten der stede
om te meren horen vrede
tot ene fonteyne die daer stont
in enen bossche van bloemen bont
also alst was in smeyes tijt
des morghens vro des zeker sijt
also als hair verlanghede zeer
was thysbes vroe indie weer
ende meynde piramus wair voir
liselicken sloetstu l sloetsi die doer
ende lyep tot dier fonteynen
haestelic sy was alleynen
enen mantel sy om hoir sloech
sij en wist niet dat was so vroech
als sy bijder fonteynen quam
uuten woude dat sy vernam
ene lewinne comende daer
ende nam der fonteynen waer
te hant sach sy haer coomste wel
ende liep van danen harde snel
want sy ontsach des beestes moet
om dat haer tanden waren bebloet
dat was anxtelic an te sien
eer hoir die beeste conde ghesien
was si ghelopen alte hant
in een hol dat sij daer vant
een spelonca van ene steen
daer ghinc sy sitten in alleen
en van anxte die si leet
so ontviel haer haer overste cleet
also haestelic liep sij int gat
sij en sorchde niet voer dat
als die lewinne hadde ghedroncken
ghencsi vast al omme roncken
ende nam den wech te woude waert
thant so is hoir verbairt
die heucke die opten weghe lach
ende also vro als sy die sach
ghinc sise schoren ende rijten
ende mitten bloedighen tanden bijten
si wreeffse duen teghen der aerden
daer mede ghinc sy hoirre vairden
tisbes was in groten vaer
off die lewinne quaem tot hair
dat sij dan ymmer ware doot
dus en roerde sy cleyn noch groot
ende hilt hoir stilre dan een muys
nu comt die goede pyramus
ende droech een zwaert van goeden oirde
als goede mannen toe behoerde
hij verhoechde hem dusen stont
upten minnentliken vont
die hi hoepte te vinden dair
sitten bijder fonteynen claer
off dat sy ymmer comen soude
dair an hi twivelen niet en woude
als hy den clede quam ghehende
dat hi harde wael bekende
ende sach dat bloedich ende gheschoert
ende alle die sticken sicht ende spoert
hij wart bleec ende onghemoet
van drucke wort hi halff verwoet
ende meynde datter hadde gheweest
een leeu wolff off ander beest
die thisbes aldair hadde verslonden
groot jammer dreeff hi daer ten stonden
hi nam die stucken vanden clede
ende vergaderdse op ene stede
ende kustse off sijt selff hadde ghesijn
ende sprac och soete vriendinne mijn
lieve alre liefste waerde maghet
wat helpet nu seer gheclaghet
dit yammer heb ic di gheworven
dattu om minent wil sijste ghestorven
doer mijn vervolch doer mine bede
bistu ghecomen hier ter stede
daer du hebs den doot ghesmaect
nu bin ic van vrienden naect
ende bin inder werlt alleen
wy leefden samentlic ghemeen
hoe soudet nu voeghen my
allene te leven sonder dy
neen dair en mach niet off comen
mittien heeft hi sijn zweert ghenomen
ende heeft hem doer sijn lijff ghesteken
daer most dat edele herte breken
daer hem toe dwanck die reyne minne
die hi droech tot sine vriendinne
onlanghe als dit is gheschiet
thisbes al omme hoirt ende siet
ende meynt dat dier is wech ghegaen
sij ghinc een stucxkijn voerwaert aen
daer sach sy pyramus legghen doot
daer hieff si ghescrey ende jammer groot
si wranck die suver witte hande
hoir gheclach was menigherhande
si custe den doden an sinen mont
droeflic meer dan dusent stont
o wee o wee sprac sy die tsairt
wat is meer l mi arme deerne verbaert
ic hadde ghehoept up svroechdens stuck
nu vindic alle leyt ende druck
die liefste die ye my ghewairt
die is ghestorven op deser vaert
bij mijnre schult wat mach ic bet
dan mede te sterven onghelet
op dat ic ewelick bij hem blive
sij toech dat zwaert uut sinen live
daer sy hoer lichaem mede doerstack
so dat haer dat edele herte brack
ende viel mit horen live opt sijn
dus gaf sy hoer selven medecijn
teghen der bitter rouwen slach
die hair so zwaer int herte lach
och hoe edel ende volmaect
ende van alre zwacheit naect
was die liefte van desen paren
die in haren reynen jonghen jaren
storven doer der minnen quael
ende sijn ghedoot mit enen stael
och hoe menich isser noch
ghebleven inden selven troch
die ic niet al bescriven en can
o minne draghers siet dit an
wat dene om des anders wille dede
die onderlinghe soe luttel vrede
soe weynich vroechden ye ghecreghen
want ten was so niet gheleghen
dat sy minlic ye te samen
boven den eersten graet ye quamen
ghi sijt al heter in uwen rade
coemdi totten anderen grade
ende wort u dan die derde niet
rechtevoirt eert u verdriet
soe donckt u dat ghi niet en wint
waren die vroukijns soe ghesint
dat sy u langhe lieten lopen
ende ghecten u mit groten hopen
na dien dat ghij dus haestich sijt
soe deden sy u rechte vijt
mer zedighe mannen die tallen tijden
entelick mitten vroukijns lijden
ende verbeyden langhe daghen
schamelick nader vrouwen behaghen
ende bidden altoes huefschelic voirt
dier bede sal emmer sijn ghehoirt
die vrouwen sullen dat aansien
ende laten hem wat guets gheschien
die inden eersten graet vol langhe
heeft ghestaen bij lieften bedwanghe
ende naden anderen oetmoedelijc wacht
die soude emmer billijcx sijn gheacht
ende ten anderen werden ghevuyrt
wat wye wail lijdet ende wail bezuyrt
dien sal dat zuete mit rechte vromen
wanneer sijn tijt is omme ghecomen
die ander graet steet inden gairde
daer gheet sy spelen die zuete wairde
so comt hair vrynt ende tredet dair in
ende gruetse mit enen zueten sin
ende sy hem weder vrundelijc
die woerden vallen dair suverlijck
malcanderen nemen sy bijder hant
dusent vroechden werden dair bekant
elck ghift te kennen sijn ghedwanck
die woerdekijns gheven zuet gheclanck
elck spreect wes dander gheerne hoirt
ende brinct dat also lieflic voirt
als hi dat best gheramen can
so plucken sy dair die bloemkijns dan
ende gheven malcander des teen gave
dat sy ontfanghen voir rijcke have
dat vriendelic drucken bijder hant
maect van beyden enen bant
mit praten ende mit lieflic cozen
breken sy die rode rosen
dit nemen sy voer grote lust
ende yghelic hert dair wel op rust
aldus so driven sy haer ghenoecht
ter tijt toe dattet god soe vuecht
dattet tijt is daen te scheyden
so spreken sij onder hem beyden
ende ramen ander daghe ende stonde
so varen sy ten roden monde
ende maken een vriendelijc ghescheyt
dat him beyden doch is leyt
mar wanttet ymmer wesen moet
so saften sy den truerighen moet
ende verhoghen hem opt weder comen
mit dier hope soe wart ghenomen
oerloff ende scheyden dan
ende yghelic gaet in sijn gheban
daer op rusten sy alte wael
ende elken donct dat hi een grael
van grote salde ghewonnen heeft
so dat hi lieflic ende vrolic leeft
him donct him en mach niet deren
ende al dat him mach bezweren
dat verghet hi doer dat pant
dat hi inden gairde vant
so spreect hi allen vrouwen loff
doer die wonne die inden hoff
hadde gheweest doe hi daer was
ende die rijcheit vant int gras
dus heeft sijn hert een zuet verdrach
als sy dan op enighen dach
comen elc anderen te ghemoete
so condelic wert dair ene gruete
also hem elc voer anderen midet
want die natuer des niet en ghelidet
sij en moeten wandelen hoir ghelaet
ander verwe off anden ghelaet
daer om een roeckeloes ghemoet
in sulken dinghen dicwijl doet
datter sommighen wert bekant
datter minne steit int lant
want ovidius heeft bescreven
die ghene die in minne leven
en connen houden gheen ghelaet
mer nochtan dat wel verstaet
so is die een zedigher veel
dan dander is in sulken speel
die luden en sijn niet even wijs
daerom gheve ic der wijsheit prijs
die wael bedecket menighen daet
des hem die gheck niet en verstaet
van desen is ghenoech gheseit
waer dus die liefte wart gheleit
daer is minne inden anderen graet
daer sy dicke bliven staet
menighen tijt ende langhe daghen
eer sy coomt tot hogheren slaghen
so dat die goede menschen duck
sterven in dit selve stuck
eer sy den anderen graet vernemen
dier is veel tusschen bonnen ende bremen
die nymmermeer ander graet en werven
ende willen gaerne dair in sterven
want tgheluck is so onghelijck
het is die menighe op eertrijck
so duldich so wesmen hem an leyt
het dunckt him guet al waert een leyt
des anders l andere hebben dusen stuck
een wair him groot gheluck
elken is die vroechde so groot
als sy him dunckt na sijn ghenoet
so grote vroechde heeft peterkijn
mit metkijn off mit nezekijn
als een hertoghe mit sijnre vrouwen
die hem doet ghenoechte bouwen
ende storven beyde ghelijck
dat was die burchgravinne rijck
van virgi die schone joncfrouwe
ende die ridder vol van trouwe
dair ic voer off hebbe gheseit
nu soe bin ic voert bereyt
te spreken vanden derden graet
up wat ghevaerde dat hi staet
ende wat vroechden hi can gheven
den ghenen die dair inne leven
eerst beghintmen opter straet
daer na men inden gaerde gaet
ten derden gaetmen daer boven
soemen in cameren plach te hoven
mit truwen vrienden heymelick
behouden alder eeren strick
alssy in sulker vrienscap staen
dat deen wort minnentlic ontfaen
van sinen lieven wederpaer
ende wort in liefliker waer
mit volre gunste wel ontfanghen
mit sueten armen ombevanghen
soe gaetet anden derden grade
des en heeft nyemant schade
dan die valsche nydighe man
die nyemant der ghenuechten en gan
want daer en wort nyemant des ghelovet
van ere noch van goede berovet
up een koetskijn vallen sy
ende sijn alre sorghen vrij
het dunct hem sijn een paradijs
mer is enich van hem beyden wijs
so meen ic datter sorghe is bij
op datter sorghes nootlijck sy
doch wes mit sorghen is ghestolen
dat is zuet ende blijff verholen
daer legghen sy in groter lust
menichwerff wart dair ghecust
die lipkijns werden gheconreydet
vroechden meret trueren beydet
menich guetlic lieflic woert
wort van beyden daer ghehoert
vriendelick drucken sy die armen
in gueder vroechden sy hem warmen
lachende blencken dair die oghen
elck anderen troest van allen doghen
al waer hi sieck ende onghesont
elck ghenase in sulker stont
die witte kele ende wancskijn root
machmen handelen dair al bloot
die borstkijns machmen wel an stoten
sijn sy niet te vast besloten
ende byeden hem gueden dach
daer off en sal men gheen gheclach
maken ander vrouwen zijden
elck sal anderen vollentlike blijden
ende doen mit gonsten uptien til
alle dat sijn vruntkijn wil
sonder te sterven als sy plaghen
wes ic seg dat salmen waghen
altoes behouden lijff ende eer
tgoet is gaende ende wandelbeer
al is machtich die pennic
minne verwint doch alle dinck
woude daer yemant teghen segghen
dien woud ic mit reden neder legghen
dit is van minne die derde graet
die vierde is op een ander maet
mar eer daer off woerden luden
so willic u noch eerst beduden
een corte historic van hem twien
die oick na dat ic hebbe ghesien
liefden l leefden inder minnen stact
ende storven inden derden graet
hadden die goden hem ghegont
dat ghecomen hadde die stont
die hoirre twe by wilen gheren
sy hadden sonder wanch mit eren
inden vierden graet ghecomen
mar valsche tonghen hebbent benomen
die sien altoes om haer beyach
daer ic u aff sal doen verslach
voertijts woende binnen rome
een rijck edelinc ende vrome
die machtich was wy lesen dus
ende was gheheten paulicius
mit corten reden seg ic u dat
hi wort verdreven uter stadt
bij zaken wantmen gaf hem scolde
dat die keyserinne solde
mit hem te schicken hebben ghehadt
hi toech van danen sinen pat
in griecken onder enen heer
dair hi bleeff in groter eer
want goets ghenoech ende groot ghesinde
hadde hij dat hij seer minde
die coninc als ic can gheweten
was henedorius gheheten
hem was lieve tot desen gast
al quamer meer hij naemse vast
goede rijcke onderzaten
cleden wel des heren straten
hij regneerde int selve lant
daer parys helenen prant
paulucius dese edel romaen
had enen soen heet quintillaen
die lustelic jonc ende lustich was
schoen van leden ende wail te pas
ende en was out mer twintich jaer
nu was des conincx vrouwe aldair
so rechte schoen ende suverlyc
dat hoirs ghenoet in enighen rijck
niet en was als ic versta
ende was gheheten pernella
hoghes daghes alsmen vierde
so plach te comen die wael gechierde
inden tempel daer sy stont
harde ant pallas ende was ront
ghetymmert ende also ghewrocht
dat zy uut hoerre camer mocht
altoes inden tempel gaen
sonder yemants weder staen
up enen tijt alst was ghewoen
so quam paulucius mit sinen zoen
eerlich ganghen inden tempel
die soen was sedich ende sempel
so schoen so frisch in allen sijn wesen
dat alle man om sach na desen
penella die coninghinne schoon
sach oic den vader ende den zoon
die beyde waren wail gheleert
ende rijckelijck ghehabitueert
dese jonghe quintiliaen
ghinc bij sinen vader staen
dair hij die vrouwe mochte sien
sijn oghe liet hi dairwairts vlyen
sedelick sonder wanghelaet
als een die hem wail verstaet
bij wilen sach sij opten jonghen
mer noch en was sy niet bedwonghen
van lieften van enighen man
die ye menschen name ghewan
wanneer die vrouwe op hem sach
so docht hem dat een vuerich slach
recht mids in sijn herte brande
die vrouwe ten laesten wail bekande
na dat sy ghemercken conde
dat die jonghe man hair wail gonde
dat viel te twee stonden ofte drien
datsi malcanderen plaghen te sien
so dat die vrouwe wert ghevanghen
ende heeft minnentlic ontfanghen
tgheschut dat uut sinen oghen
in hairre herten quam ghevloghen
die brant wert starck ende lieflic brande
si leefden ghelijck in liefden bande
ende hi vernam oic wail ter stont
dat sij was int herte ghewont
si was in menighen ghedachte
wat weghe wat liste sy best wrachte
dat sy hem spreken mochte
hij leefde slecht in wanghedochte
ende hij meynde dat hi nymmermeer deghe
gheluc noch heyl van hoir en creghe
want hi en dorstes niet ghenenden
bode off brieve an hoir te senden
om dat hy hoer soe onghelijck was
penella op een tijt sat ende las
datmen die liefde vordert wel
mit enen gueden heel ghesel
nu so hadde die vrouwe een camer wijff
den si ghetruwede eer ende lijff
ende was gheheten balotides
penella seyde hoer die les
hoe si int herte was ghewont
ende si dede haer op die stont
zweren dat sijs nymmermeer
en melde duer der goden eer
ende bat hair vriendelic aldaer
dat sy des jonghen name waer
als sy heymelicste mochte
ende seyde wes haer goet dochte
dat hi inden tempel quaem
ende hoirre aldair waer naem
sij dede dat haer die vrouwe heet
mar het was haer int herte leet
nye van doechden mer sy woude
dat sy enen anderen minnen soude
daer sy bate off soude ontfaen
die bootschap heeft sy wail ghedaen
den tijt bescheyde si hem also
ende dat soud sijn voer daghe vro
die jonghe vorst ont der joncfrou wael
ende dancte haer der zueter tael
sijn hert was vro ende vreuchden rijc
ende verwachte den tijt oetmoedelijck
ende quam aldair op sinen dach
soe vroe dat nyemant des en sach
ende si wachte mede die stonde wael
als die oick van groter quael
woude nemen medecijn
hoirre gheen en mochte blijder sijn
twee monden beyde zuet ende root
deden malcander vrienscap groot
elck den anderen in armen dructe
elck docht dat hem zeer wail ghelucte
die zuete woirden die sy spraken
en kan ic niet int scrifte maken
die tijt en mocht niet wesen lanck
een scheyden daer him beyden dwanck
die coninc die daer droech die croen
hadde eens broeders zoen
folkas was die name sijn
dese valsche malandrijn
droech minne op sijns oems wijff
dat dede hoir minnentlic schoen lijff
ende hadde balotides gheseit
dien bant die hem int herte leyt
ende sy gheloefde him sonder waen
si soudet der vrouwen doen verstaen
mair mids dat die coninghinne
anderswair hadde gheleit hoir minne
soe en dorst zij hoir dair van niet spreken
ende dus so liet sy dat zwaert steken
op een tijt vraechde hoir folkas
hoe dattet mit dien dinghen was
sij sprac heer laet sijn u jacht
het is om niet dat ghi veel wacht
mijn vrou is anders sins ghesint
mit enen jonghen dien sij mint
daer drijft zij hair ghenoechte mede
ic sal u segghen stont ende stede
wanneer dattes meer gheschiet
doet my dat ende lates niet
sprac folkas totten bosen wive
dese coninck daer ic aff scrive
hadde een oirloghe in handen
so dat die beste van sinen landen
een deel te velde souden tijden
ende quintiliaen soud mede rijden
doe dochte hi in sinen moet
oirloff ghenomen dat waer goet
ende pijnde dat hi sprac
balotides die valsche lack
die der vrouwen heeft gheseit
dat him quintiliaen bereyt
mede te trecken inden heer
ende dat hi hadde groten gheer
hair te spreken wairt hoir ghenaem
die vrouwe gheerde dat hi quaem
want haer daer na verlanghede zeer
balotides dede enen keer
tot quintiliaen ende seide him soe
dat hi quame des morghens vro
den tijt wachte hij behendelijck
ende penella des ghelijck
daer si inden tempel spraken
overdroghen si hoer zaken
dat sij inder camer ghinghen
daer vielen soete handelinghen
sij hadden hondert dusent vrouchden
in gueden minnentliken doechden
hij swoer hoir trouwe onverbroken
des ghelijck heeft sij ghesproken
waert dat hair die goden gonden
dat sij woirde onghebonden
si soude worden sijn echte wijff
dat zwoer sy opter goden lijff
dus laghen sy in groter weelden
lieflic mit malcander ende speelden
die vroechde brachtse in sulken ruste
dat hem beyde slapens luste
balotides die wrede rebas
liep totten schalken folkas
ende seyde him alle dese dinck
folkas haeste him ten coninck
ende seyde hem dese mere
die coninc was in twivele zere
want hi tsinen daghen nye en vernam
dat sijn wijff na minne zwam
doch hi volchde folkas rade
ende ghinc mede ten camenade
daer sise beyde hebben ghevonden
in lieven armen vast ghebonden
deen mont an dander druct
folkas te hant sijn mes uut ruct
ende bij des conincx bevelen
doerstack hi beyde die suete kelen
die nie en daden ander daet
meer dan hier bescreven staet
wopen over tvalsche wijff
die him beyden nam het lijff
dat him god hadde ghegheven
ende sijn dus samentlick ghebleven
inder minnen derde graet
wacht u vrienden voer sulken raet
wacht u voer valsche woerden mede
goede hoede brinct goede vrede
vanden graden spreken wy voert
ghi hebt wail vanden eersten ghehoirt
hoe hi opter straten ghinck
die ander men inden gaerde vint
in die camer die derde staet
die vierde opten bedde gaet
mar dat is anders te verstaen
die in die derde grade gaen
rueren tbedde wel bij tijden
dat is ghedect in allen sijden
boven midden ende beneden
dat machmen doen ende al mit reden
dat en is trechte bedde niet
dair die vierde graet toe vlyet
die beyde sijn van tween sinnen
deen is van buten dander van binnen
so wye dat gaet opt bedde van buten
die en mach gheen minne sluten
sij en blijft al inden derden graet
daer en is arch noch misdaet
dat bedde van buten machmen bueken
sonder yet dair inne te brueken
want eer die hout hoir crenskijn vast
mer die nyder brouwet last
ende die clapper backet leyt
hoe wael het mitten dinghen steyt
sien sy sulver ende gout
si maker off vermolsent hout
wat goet is segghen sy voer quaet
daer omme hoet u voer dat saet
den vierden graet en sal gheen man
mit bescheyde hem nemen an
ten moet mit sulker voirwairde sijn
als ons bescrivet dat latijn
dat bedde datten vierden maect
is van allen decsel naect
begheerlic zuet zaft ende blanck
nieste breet te maten lanck
bloot ende suverlijc bereyt
daer gheen decsel op en leet
van wollen noch van linnen laken
noch bonte cleder vanden raecken
noch camcaet noch syden doecken
dat gheen man en moet bezoecken
ten sy den ghenen dan bekant
die rechter is indes gheestes lant
verneme diet vernemen wil
ic en segghe niet meer op desen til
mar daer voer wachte hem elc ghepair
dat dat bedde van hogher waer
niet roeckelois en werde versocht
al waert oick datment werven mocht
niemant en zal des begheren
ten sy mit rechte ende mit eeren
het valt soe veel in menighen steden
wanneer soe dattet wort ghetreden
over die derde graet van minnen
dat dan die liefte beghint te dinnen
ende die zueticheit gaet aff
dat schone coern wert een caff
die brant wort daer mede ghelesschet
die claerheit wort zeer aff ghewesschet
dat weder wart duuster dan
so volchter druc ende lijden an
die vroukijns bliven inden sorghen
ende die mannen lopen hem vermorghen
hier aldair ende over al
hij verzoucket berch ende dal
so langhe dat hi wat nuwes vint
daer hi van nuwes op wert ghesint
dat eerste is dan al vergheten
dat heeft die vierde graet verbeten
die der zueter minnen brande
van eeren heeft ghebracht te scande
daer hem billic een goet man
naerstelic sal wachten van
ende my heeft zeker wonder groot
dat eens goetmans ghenoet
hem der hetten niet en hoedet
want natuer ons des bevroedet
als wy so verre ghecomen sijn
dat wy in minnentliken schijn
mit goeden wiven sijn verbonden
sullen wy mit handen ende monden
hoer gans ghelove segghen ende houden
mit herte ende sinne onghespouden
alle dat hoir live begharen
sullen wy volleysten sonder sparen
daer en sal nyemant liever sijn
dan dien du hebste int herte dijn
also salt sijn mit elken man
die sinen live der eren gan
hoe soude dan yemant sijn so bois
dat hi die liefte die hy ye coys
scenden soude ende makense quaet
die him so hoghe inden moede staet
ende ontreynen dat schone yuweel
dat hij minde boven enich deel
seker dochten dit die gheen
die hem stoten an desen steen
si souden waerlic gaen besijden
ende enen beteren wech omme lijden
reyne minne die is te prisen
want sy doet alle vroechden risen
ende sy sijn vrij van alre daet
al spreect een bose nyder quaet
si sijn so vrij op hoirre duecht
dat sy niet en worden onthuecht
si bliven vro ende en achten niet
die stralen die die clapper schiet
al heeft die clapboghe grote macht
die reyne liefte en slaets gheen acht
een yghelic wacht hem quader daet
der loghentael wert ymmer raet
hadde fillis die vrouwe schoen
des ghehoet mit demofoen
hadde medea die suete maecht
van jason niet ghesijn verlaecht
hadde adriana gheschuwet dat wack
doe theseus hoer bedde brack
hadde dydamya ghesijn behende
doe achilles hoer bekende
hadde oenoene verdocht die dinghen
doe sij ende parijs te bedde ghinghen
hadde kanates ghebruuct wijshede
doe sij hoirs broeders wille dede
had mirra reyne minne ghedraghen
doe sij horen vader woude behaghen
had dido in hoer eer ghebleven
doe hoer eneas woude begheven
alle dese vrouwen voirnoemt
mochten hem des hebben beroemt
mer sij hebbent selve bedorven
ende sijn van rouwe al ghestorven
dit comter off van sulker marct
als deen den anderen niet en starct
mit rechte trouwe die daer gheboirt
soe is die melck te mael vergoert
mer doetmen soe ic hebbe ghescreven
so volcht daer een ghenoechlic leven
na dat die luden sijn ghesint
die ene schelt die ander mint
off my yemant woude straffen
soe en wil ic niet dair tegen haffen
ic en wil des wel gheloven
dat sij bij wilen treden boven
ende leven inden vierden graet
daer nochtan liefte vaste staet
in truwen sonder wanckels leyt
in gansen ghelove ende stedicheit
ende leven heymelic in een
soe dat nyemant groot noch cleen
en weet van hoirre beyder zaken
of mense prisen sal off laken
ende nyemant en weet zeker des
off sij reyn off anders es
ende meynen oick in horen moet
dat sij reyn is ende goet
ende node malcander schenden souden
want sijt voer reyne minne houden
daer die gonst vast is ghebonden
ende bernende wasset tallen stonden
mit truwer liefte sonder wanch
ende elc dient op heyls danck
ende elc scuwet duen des anders leyt
elc is tot allen tijden bereyt
te doen mit ganser herten vrij
so wes des anders begheerte sy
die man die meynt so een guet wijff
vorder over ghift hoer lijff
ende meer om sinen wille doet
soe hi van rechten schulden moet
te duenre sijn tot hair verbonden
hoir te dienen tallen stonden
want men seit mit veel te lienen
machmen billic wail verdienen
dat guede wijff meynt oick mede
is hoir vrient van edelre zede
ende si veel doet om sinen wil
soe moet hi ymmer lude en stil
dat verdienen ende over deyncken
hoe sy hoer selven gheert te creyncken
om hem te starcken ende te hueghen
sij meynen trouwen tis al lueghen
seit yemant dat sij anders leven
dan rechte minne heeft ghegheven
si meynen dat hoir dinck is claer
want sy malcander segghen waer
si en willen mit woerden niet betalen
hoerre gheen en wil den anderen falen
lijff guet ende alle dienstbairheit
is den anderen altoes bereyt
in deser opinien bliven sij
ende meynen datse lovelic sy
dat wy segghen van reynen dinghen
houden sij voer queteringhen
ende dat reyne minnen oirde
niet en is dan schone woerde
des elck man heeft soe veel te bat
als van enen verloren schat
dus leven si in hoir ghenuecht
ter tijt toe dattet god soe vuecht
dat sij ter echtscap moghen raken
want daer up doen sy dese saken
dats al hoir antwoirde diemen vint
anders waer hoer sake blint
maer na dat ic my laet wisen
so en salmen dat billicx niet prisen
dats als een wijff van goeden naem
hoir selven set in sulker taem
so moet ymmer die eer zwacken
ende off sijt alzo heymelic zacken
dattet nyemant en gaet van monde
so isset doch een dootlike sonde
daerment billicx om laten sal
noch een sonderling gheval
wetic daer ment om sal laten
twee goede menschen die hem saten
malcanderen minnentlike te dienen
up sulke hope ende mienen
dat him god noch gonnen mach
te leven sulken blijden dach
dat sij malcander echte werden
dien waert alte zuer te harden
ende thongerbeen te cluven
sonder spise over te prueven
want alset dan ter maeltijt quaem
so soudet sijn soe veel bequaem
die zuete spise mit hongher te eten
dat alle die hongher dan wair vergheten
die ye te voren hadde ghesijn
mit groter lust in lieven schijn
soudmen dan grote beten biten
van outs en soudmen niet verwiten
alle dinck soud wesen nu
om sulker vreuchden seg ic u
datment soude laten mede
mer oft hem so leecht in die lede
dat sijs laten niet en willen
so bid ic dat sijs guetlic stillen
ende houdent also heymelic
dat die ere blive rijck
ter werlt al ist voer gode zonde
sij beterent na tot enighen stonde
sinte pouwels seit int ghemeen
wilmens dan niet coken reen
so latet doch verholen sijn
mer dit is die lesse mijn
datmen tpruefsel aff sal laten
het sal verblijden ende baten
ic wil des gheloven wail
dat voertijts tot sommigen mael
ganse liefde in truwen fijn
tusschen den ghenen heeft ghesijn
die stonden in dat vierde slot
elck dient bij sonder sinen god
soe wael dient gode hein ende han
ghelijck doet een begheven man
al staet die een in hogher scouwe
ic wil van overdraghender trouwe
segghen dair ic off hebbe ghehoirt
ende is een waerachtich woert
als ons die geesten claer belyen
in ouden stont was in suryen
een coninc moghende ende vry
demetrius soe hetede hi
dat rijck had hi in sinen handen
ende was bekant in menighen landen
nu was dair een eerbair wijff
die horen knecht beroefde tlijff
mer dat quam onnoselic toe
ende ic wil u segghen hoe
dat guede wijff was nuwelijc
weduwe gheworden ende was rijck
sabina so was sij gheheten
van horen ghestande suldi weten
een weynich l eynich vruntkijn hadsi vercoren
vrisch niet rijck maer wail gheboren
daer sij veel vreuchden mede dreeff
want hi hoer tru ende stede bleeff
ic versta wel dat hi was
gheheten floridamas
elck was den anderen wel te wille
sij hadden heymelic ende stille
malcanderen ghedient menigen dach
nu sint davonture versach
dat si allene was ende vrij
uten bande so woude sy
hoeren lieven vrient teen manne trouwen
ende dede enen schonen camer buwen
ende dien costelijck bemalen
om hem rijckelick tonthalen
op een tijt sij daer boven ghinc
daer die wercluden deden hoir dinck
ende raecte ymmer mitten voet
enen bile die beneden woet
ende viel den knecht op sijn hoeft
dattet recht midden wert ghecloeft
die knecht most daer verliesen tlijff
daer wort ghevanghen tgoede wijff
men leydse vast in sekeren banden
want naden recht vanden lande
so hadsi dat lijff verboert
floridamas was seer ghestuert
sijn herte dochte hem al verganghen
om dat sabina was ghevanghen
in groten druck ende sorghen
ghinc hi wanderen alle morghen
inden tempel ende bat den goden
dat sij hoer hulpen uuten noden
hi en conde hoer helpen noch daren
want hi en dorst niet openbaren
dat him int herte was so banghe
inden karker lach si langhe
want om dat si was vermaert
in eren ende van goeder aert
so en deedmen hoer gheen haestichede
mit rechte an live noch an lede
mer haer leven lach dair an
up een tijt sprac sij den man
die meyster was vanden ghevangen
ende seyde  vrient nu wilt doch ganghen
totten coninc op desen til
ende bidt hem off hi comen wil
spreken mit enen ghevanghen wive
die meester zwoer bij sinen live
na dien dat hoir dat was ghenaem
hi soudet doen watter off quaem
si waer so dueghende ende so edel
liet hi dat hi waer een snedel
dus liep hi totten coninc schier
ende seyde hem die manier
als hem sabina hadde ghebeden
die coninc lachende ghinc beneden
dueghentlic ende woude horen
wat dat wijfkijn hadde voren
hij vraechde wat dat waer haer noot
sij sprac  edel vorste groet
al hebbe ic hier ghewoent mijn daghe
ic bin hier vreemt van maghe
gheen kinder soe en heb ic mede
ic wort gheboren van deser stede
omtrent viertich deser milen
ic woude gaerne darwairts ylen
om te maken mijn testament
mijn ouders woenen dair omtrent
ic woude mijn stucken gheerne reyden
dat sij mit lieve van ene scheyden
ende deylen mochten minen goede
sonder twist off onghemoede
woudi my uwen oerloff gonnen
tot dat vijftien daghe omme ronnen
ic woude hier weder comen an
sonder twivel ende sterven dan
alst u docht wesen rechtens tijt
dit docht den coninc nuwe vijt
dat dit wijff dach woude gheren
ende antwoerde haer half in scheren
wijfkijn sprac die coninck goet
du biste selve des wail vroet
dat recht moet hebben sinen loop
mer hebstu erghent enighen hoop
off enich ghetru an enen vrient
die du so wail moechs hebben ghedient
dat hi een verbant ane ghinghe
die wile du dedes dine dinghe
ende quame voer di hier inder hecht
ende soude dulden sulken recht
dattu selve soudes ghedoghen
oftu niet weder en quaems voer oghen
vindes du sulken vrient int leven
so sal ick di oirloff gheven
also du hebs begheert an my
die coninc meynde wel dat sy
nymmermeer die mensche en vonde
die hem voer hair also verbonde
te hant heeft sij een bode ghesent
om floridamas haren vrent
die dair tot hair quam te hant
vriendelick nam sy hem bijder hant
ende sprack hem toe van deser dinck
die hoir wail gonde die coninck
op dat si enen vrient mochte vinden
die him dair voer hair woude verbinden
die trouwe was so groot in beyden
dat die zake was goet te reyden
hij dede al dat sij hem bat
ende hij ghinc sitten daer sij sat
die coninck gaff den wivekijn
vijftien daghen lanck termijn
waert dat sy binnen dier tijt
niet weder en quaem des seker sijt
so soude floridamas tlijff
verloren hebben voer dat wijff
och hoe wael kende hi die trouwe
die sy droech die doeghende vrouwe
hine twivelde niet dair an
si en souden wail verlossenen dan
ende off des doch niet en viel
soe was hi noch ghevreest sijn siel
want hi liever hadde te sterven
dan sy vanden live soude bederven
en was dat gheen ghetruwe daet
soe en weet ic niet waer truwe staet
al waren sy in die vierde line
noch prisic bet die lieve sabine
dan hecuba die moerderinne
off enighe ghelike hoerre sinne
ic blijffs daer bij tot alre stonde
dat manslacht moirt is meerre zonde
ende verradelike daet
die ans l an smannes live gaet
dan die natuerlicke ghenoecht
diemen oick in sonden vuecht
daer en mach my niemant bringhen aff
maer ic en prise niet een caff
datmen tproefsel mint l nimt te voren
daermen twachten heeft vercoren
dat gaet daer hene nu is sabine
ghelossent uut des karckers pine
den dach heeft sy an ghenomen
ende is tot horen maghen ghecomen
dien harde lede was te moede
om hoirre vanghenisse ende armoede
dair sy onnoselicken in quam
hoir erfnamen sy bij een nam
ende beschickede al hoir zaken
als sy bescheydelicste conde naken
goets tijts voerden lesten dach
ghebuerde dair een groot beclach
si nam oerloff an horen bloede
ende keerde weder die waerde goede
ende woude lossenen haren vrient
die hoir in trouwen hadde ghedient
veel liever had zy te sterven
dan floridamas te derven
doe sij weder quam inder stadt
dat volck wort al van wonder mat
die mare ghinc thans voerden coninc
dien sere verwonderde van dese dinck
want hi nye en hadde ghehoirt
van sulker truwen spreken voert
sabina haeste haer ten hove
voirden coninc van groten love
ende gheerde datmen floridamas
lossede uut der vanghenis kas
want sy weder woude gaen
ende laten hair inden yser slaen
also sy danen was ghescheyden
die coninc hietse een luttel beyden
ende sachse mit goeden oghen an
hi bedochte die trouwe vanden man
dien hi dede sine vriendinne
ende als hi ghewoech die starcke minne
die twisschen beyden stont so vast
dat elck liever hadde den last
dan dander dair in waer ghebleven
sprac hi ic wil dit al vergheven
wijff dattu moechs hebben misdaen
up dat die minne mach bliven staen
dairmen billic off spreken sal
ende lovent over die werlt al
ic gheve di weder lijff ende leven
mar du sals goede soene gheven
des doden maghen na dat buert
ende van ghewoenten dat behoirt
alsmen goede ghewoente doet
mit recht dan nyemant claghen en moet
wyen dat vol gheschiet mit recht
ende mit goeder ghewoente echt
die heeft billicx niet te claghen
floridamas wart uut gheslaghen
sij waren beyde zeer verhuecht
ende danckeden den coninc sijnre doecht
die hi ghenadelic hadde ghedaen
ende sijn beyde thuus ghegaen
want mit deser vreemder maer
soe worden hoir saken openbair
soe dat sy daer rechte voert
malcanderen truweden in die poort
hoer vrienden waren in vroechden ru
die oude vreuchde wart weder nu
ende dreven menighe vreuchden scijn
recht off het nye en hadde ghesijn
daer was trouwe ende trouwe was daer
die minne was guet ende vreuchden baer
al was sy inden vierden graet
soghedaen en was niet quaet
salighe vrouwen ende goede man
ontfanct dese woirden ende deyncter an
sluutse vast in uwen sinne
wildi volghen waerlike minne
want wildi dencken dese leer
ghi en verdolet nymmermeer
mer versmadi desen sanck
ende doet roeckelosen anevanck
sekerlijc tis seer te duchten
ghi reyt u sorghen ende suchten
ic heb u recht der minnen aert
eens deels bescreven onghespaert
hoe groet hoe diep si is ende lanck
ende waer op steet die hoechste ganck
hoe verre datmen mit eren sal
wanderen inder minnen dal
den arbeit doe ic voerden jonghen
die daer lichte in sijn ghespronghen
ter minnen sonder groot beraet
dair veel leyts aff te comen staet
alse l als sise niet te rechte en draghen
sonder wijsheit veel te jaghen
maect arbeit groet ende cleen ghewin
ende dat bedrucket seer den sin
want wie veel arbeyt sonder danck
dien donct den tijt altoes te lanck
hier om dat sy hem dan te bet
voersien van alles dat hem let
soe hebbe ic desen vier graden
toe gheschicket vier wise raden
die hulpen sullen ende leren
den die hem ter minnen keren
dat sijn vier volmaecte doechden
die rechte minne in volre vrocchden
risen doen up alre vaert
elken enen graet bewaert
dat sijn mate ende wijsheit
starcheit ende rechtveerdicheit
mate hout den eersten graet
wijsheit den anderen wel bi staet
starcheit ghift den derden moet
rechtveerdicheit is den vierden guet
soe wye in enich vanden graden
is die neme te sinen staden
den raet die totten grade behoirt
wye inden eersten ringhet voert
daer meest onsedicheit in valt
die sal hebben in sijn behalt
mate waer hi hene gaet
want waer een dinck op maten staet
daer en can gheen onmaet hebben macht
valtet hem anders dan hi ghedacht
hij en es onsedich noch onverduldich
die schult die hem die minne is sculdich
die wart hem vrilic wail betaelt
des hi van mate niet en faelt
huefscheit ghevoedert mit zedicheit
dat is maten omme cleyt
hier toe behoirt die verwe groen
want mate is een hope coen
ende mate doet hope vast houden
ende alle haesticheit vercouden
groen is doch een anevanck
daer om so ist die rechte ganck
waer nuwe minne wert gheleyt
dat sy mit groenen sy vercleyt
salmen voldoen den rechten aert
mer elck een sijn ghenuechte gaert
soe wye den anderen graet beleeft
die moet sien so dat hi heeft
wijsheit tot sinen hoghen rade
want alsmen gaet ten anderen grade
soe behoeftmen die meeste hoede
voirder clapper ende nyders roede
die altoes legghen nauwe laghen
condi dan wijsheit by u draghen
soe en sal u ghecheit niet verheren
wijsheit sal u den wech wel leren
ist dat ghi doelt buten pade
daer om neemt wijsheit tuwen rade
anxt voerdacht ende heymelicheit
dat sijn der wijsheit beste cleyt
die sullen sijn van verwen wit
want wijsheit die is onbesmit
ende wil datmen reyn coke
op dat die ghecheit niet en smoke
want soude ghecheit smoken veel
die wijsheit smoerde in hoer keel
daer om suldi die wijsheit draghen
mit reynre claerheit ombeslaghen
hebdi ghemaect een ghec opset
daer ghy mede moecht werden belet
dat sal u wijsheit mit horen cleyde
breken ende beter reyden
daer schade off soude hebben ghecomen
dat heeft die wijsheit dick benomen
wise mannen salmen soecken
die omme sien in allen hoecken
ende altois sijn wail verdacht
off enich melder op hem wacht
men sal reyne mannen kiesen
die node eer ende loff verliesen
die heymelic sijn van wiser vormen
ende wael enen gaert commen formen
daer dat lieve wederpair
sit ende neemt der coomsten wair
wes men an heft mittie vroede
dat eyndet gaerne al int goede
een edel man wijs ende vroet
die hoesschelic draghet sinen moet
die scamel is in dienste bereyt
die doechdentlijck na eren steyt
wail ghesien in elken hoff
ende altoes spreect den vrouwen loff
dien salmen guetelic ontfaen
wye hi is ende hoe ghedaen
dat is hi die men sal bewarmen
inden lieven blancken armen
aensiet die doecht ende niet die schoont
off ghi wert daer bij ghehoent
had parijs die schoonte niet vercoren
troyen waer noch onverloren
laet die doecht hoirs selfs ghenieten
dat en sal nyemant verdrieten
dan den ghenen die doecht haten
ghi goede wiven ghi moet u saten
emmer te minnen die edel goede
bij eenre sake die ic bevroede
want ist dat ghi die goede ontfaet
ende schuwet die ghene die sijn quaet
ghi sult alle die werlt doen groeyen
in doechden ende in eren bloeyen
want als die zwacke dat verstaen
dat ghij die goede trecket aen
ende gont hem uwer minnen croen
so sal elc man staen na loon
ende saten him naerstelike ter duecht
up dat hi oec mach sijn verhuecht
alle boesheit sal hi schuwen
ende in doechden hem vernuwen
ende worden erentrijck ende goet
besiet wat wonder dat ghi doet
ende hoe hoechlic dat ghi breyt
u eer ende uwe lovelicheit
als ghi tganse lant purgiert
ende alle man ter dueghet stiert
des verdiendi goeds hulde
want sy worden bij uwer schulde
uut archeyt totter doecht ghestelt
een predicker die loopt after tfelt
ende predict in cloesteren ende in kercken
en doet niet soe veel goeder wercken
als ghi doet mit sulker voeghe
elcs guets mans hert mit rechte loeghe
waert dat ghi dat wout beghinnen
die guede in sulker wijs te minnen
als ghi mit rechte wel doen sult
hier om so lijt ende hebt verdult
hout u vaste an die vroomste
ende en siet niet an die coomste
mer siet die doecht die hem maect schoen
laet hem verdienen der salden croen
ghij mannen doet oic des ghelijc
so wordi salich ende vreuchden rijck
kiest die doecht voer alle guet
daermen eerlijc draecht den moet
wildi na die schoonheit kiesen
ende laten die doecht hoer loon verliesen
soe gaet ghi op een wanckel brugghe
die schone vintmen vele stugghe
overdwaelsch ende hoevaerdich
onbekennende ende onwaerdich
goede mannen sy versmaden
die niet en sijn van hoghen staden
nauwelijck en willen sy hoirs ghelijck
off sy en sijn dan over rijck
die overschoen sijn ende jonck
die sijn so druetich ende so pronck
alle man dunct hem sijn te cleyn
soe maken sij hem dan ghemeyn
mit heren die hoir beter sijn
ende crijghen dan een quaden fijn
daer sij een mantel off behouden
die beter waer onghegouden
twaer seker schade voeren si bet
mij dunct na mines sinnes wet
dat een gadelijck wijff hoveerdich
en is niet twe peren waerdich
want tis dat onbequaemste dier
dat twisschen rome is ende hier
sinte gregorius selve bescreeft
in eenre lessen die hi ons gheeft
so wye der hoverdyen min
draghen off hebben inden sin
soe wy suverlicker sijn bereyt
totter minnen zoeticheit
saftmoedicheit hoert daer bij
hoedanich dat die minne sij
al wair een wijff een hoghe vorstinne
die lustich waer van waerden sinne
ende hadsi dan daer bij hoveerde
so en waer haer duecht van gheenre waerde
want hoveerdye stinct voer gode
mer oetmoet so soud ic laten node
die voecht zeer wael den vrouwen goet
die daer draghen frisschen moet
ende oic mannen van goeder waerde
tscheelt veel oetmoet ende hoveerde
die inden derde grade woent
tis seer ghevreest hi en wert gheloont
off hi en hout sijn wederpaer
regneert starcheit niet aldair
want alst meest is te doen
salmen in starcheit wesen coen
eer ghi naerre den vijanden sijt
soe u meer ghenaket strijt
in striden salmen wesen starck
ic meen in deser minnen parck
daer sy twee tsamen legghen bemueyrt
ende elck den anderen lieflic rueyrt
met arm mit mond mit lieflic drucken
in desen minnentliken stucken
salmen stark ende machtich wesen
te wederbinden sulke vresen
als dair off moghen comen voert
ghi hebt bij wilen wel ghehoert
alst vuer is in sijn heetsten branden
so moet menre toe mit allen handen
ende starckeliken weder staen
off het wil al vorder gaen
ghecrijcht dat hert enen zwacken waen
dat sullen die sinnen weder staen
des menschen hert gheert dicke quaet
dat hi mit crachte weder staet
dus salmen dat mit vlijte keren
ende mit starcken moede weren
dat die brant gheen schade en doe
manlic salmen gaen daer toe
teghen der sinnen ane vechten
salmen een bannier op rechten
die van schamelheit is ghemaect
si is goet ende onghelaect
ende heeft craft int wederstaen
voer alle dander die omme gaen
blijschap sal daer wesen mede
want blijschap ende schamelhede
dat sijn die clede van verwen roet
die starckheit draghen inder noot
roit dat is een vrolic brant
die die minne bringt int lant
wil crancheit uuten wege glijden
so sal blijschap daer teghen striden
ende nemen schamelheit te hulp
soe en gavicker niet om een schulp
om al dat crancheit soude wercken
blijschap doet die sinnen stercken
dat hij altoes vrolick leeft
wanneer dat hi gheen twifel en heeft
an sijnre vrouwen reynicheit
brinct dat hem gheens druckes leyt
so moet hij ymmer vrolic wesen
die vroechde starct hem in desen
dat hi mit schamelheit verweert
datter nyemant en worde onteert
wye dat vuer soe draghen can
dat hem nyemant en brandet daer an
mer like wael blijft inden brande
die mach billic in elken lande
root draghen mit ghelimpe
want hi ten aernste ende ten schimpe
altoes vrilic voert mach gaen
daer anderen souden bliven staen
vanden vierden graet te spreken
laet ic hier op dese tijt steken
mer ic sals u maken cont
des my god dat leven gont
hier after in dat vierde boeck
daer wil ich des nemen roeck
want dat is gheoirlofde minne
dair ick aff spreken wil mit sinne
wye enich van desen graden vier
beseten heeft die soecke al hier
ende sie wat hulpe hem is nutte
dair hi sijn liefte mede beschutte
up dat hise te rechte draghe
ende vrolic leve al sijn daghe
een die mensch is ende man
ende emmer wil der lieften an
want menich is van sulker aert
wat him daer in weder vaert
hij mint ende wil oick minnen mede
so langhe hi lijff heeft ende oick lede
ende sal die liefte mit hem vueren
in sijn graff ter lester uren
so si hem dwersch int herte leyt
off him dan tvolghen wort ontseyt
ende si sijnre niet en acht
daer al sijn hert op rust ende wacht
ic weet bij ander luden wail
dat hi dan leeft in zwaerre quael
al gheert een man bij wilen een
die hi begheert hi spreect al neen
dat hi veel clopt ende waer gheerne in
soe hebben die vrouwen oick een sin
si en willense niet al in laten
die daer volghen inder straten
elck kiest gaern des hem ghenoecht
ende off een hem also ghevuecht
dat hi clopt voer eens doven duer
ende staet jaer ende dach daer voer
ende verderft yan hongher groot
mocht hi niet liever wesen doot
daer om so ist een hart gheclach
te duken onder der minnen slach
want si slaet so misselijck
dicke wert een in minnen rijck
ende verwerft des hi begaert
een ander siel ende lijff vertaert
hi bidt hi jaecht jaer ende daghe
hi soecket list ende nauwe laghe
ende wat hi drijft hi en kan doch niet
vercrighen des hi gaerne siet
soe is hi een onverduldich man
die dan den sin muteren can
ende rijden up een ander velt
besien hoe dat dair is ghestelt
oft hem daer yet bet ghelucket
die heeft der wijsheit wel gheplucket
vint hijt dan goet hi blive aldair
want dat hi minde hondert jair
daermen sijnre niet en wil
soe waert al verloren spil
die minne staet op avontuer
ende wye dan lopen wil teghen die muyer
mitten hoefde die machet breken
so soud men hem des schande spreken
totter scade die hi hilt
minne is tam bi wilen wilt
by wilen is si guet te vanghen
by wilen wil sy al ontganghen
minne siet wail al is si blint
want si wil hebben dat si mint
si en gheert niet die hoer minnen
ic en conder nye ghewinnen
hoe lustich ic ye was off jonck
nye en dranck ich den zoeten dronck
socht ic westweert off int zuut
die goede vrou was altoes uut
socht icse verre in orienten
so was sy emmer uut om renten
sochtich an die noerder zijde
soe verloes ic mijn ghetijde
mijn vyant was die avontuyer
ic sochtet soet ic vant dat zuyer
lieff zocht ich ich vant dat leyt
dus liep ich arm man lanch ende breyt
ghinc ic opwaert ghinc ic neder
het was altoes een onstuyer weder
wat ich bat mit goeliken woerden
die wint quam altoes uuten noerden
mit enen storm die was so groot
dat hi sloech alle die bloemkijns doot
daer ghenade uut plach te vloeyen
had ic ryemen ic mochte roeyen
mer ich en mocht nerghen over varen
dit mach den menighen oick verbaren
ducht ich veel in desen daghen
die emmer willen sijn ghedraghen
ende si sijn te veel zwaer van ghewichte
desen radic in mijn ghedichte
dat sij zoecken over al
misselijc waer sy goet gheval
werven moghen mitter duecht
des nu nyemant en is verhuecht
mer men gheert nu al die schoont
daer mede werden zij dick ghehoont
want icker my niet voer en hoede
ic hadde ghemeent dat die goede
ander goeden hadden ghemint
nu en vant icse soe niet ghesint
duecht oetmoedicheit noch smeken
en conde dair nerghent na ghereken
vrienscap eer ende schamelheit
huefscheit lieve ende dienstbaerheit
lieflic bidden ende zuete woird
en mochten nye werden ghehoirt
eer meer ghevolcht eer min gheworven
ghenade ende troest waren al ghestorven
ende hebben langhe doot gheweest
doe ich voelde dese tempeest
ende dat sy so langhe duyerde
beryet ic my ende lach ende kuyrde
ende meende in goeder wacht te staen
des tharde weder ware ghedaen
dair na heb ic so langhe ghewacht
reghen storm ende duyster nacht
haghel wint ende luttel sonnen
dat my die daghen hebben verwonnen
ende hebbe so langhe opt mijn gheteert
datmen mijnre nu niet en begheert
dus ist dat icket laten moet
want my die tijt op zwichten doet
waer ich gadelic lustich ende schoon
ende ich kond singhen zoet ghedoon
waer ich rijck jonck ende spillich
frisch als ic mocht wesen billich
waert dat my god der salden gonde
ende ich dan schoon spreken konde
mocht ich hoir dan berechten weer
men souden my dan licht achten meer
ja waert my dan soe bekant
dat ic mocht soecken venus lant
mer neen ic wander neder waert
die hoghe berghen sijn mi te hart
die overlanden te verzoecken
ic moet my voert houden in hoecken
want viertich jaren sijn gheleden
ich moet bij graden neder treden
ende nymmermeer na minne staen
so leyde heeft si my ghedaen
dus so heb ic u wat gheseit
van mijnre armen doricheit
mair du wail lieve eerbair man
sin dit bat ende deynck hier an
int verbeyden sultu ouden
ende tvuer sal wail vercouden
so wortstu vanden sorghe vrij
weetstu niet bet soe volghe my
list ende behendighe zaken
daermen liefde mede mach maken
en sijn in minnen niet verboden
die him daer mede wil beroeden
mach mit list ende abele dinghen
die vroukijns wael bi wilen bringhen
datmenre off ghewerft den zeghe
des men anders niet wail en creghe
mer trouwen men en mach nyemant dwinghen
der minnen diskant te singhen
want dats verboden ende quaet
daer om elck man dat dwinghen laet
wye mit crachte ende ghewelt
off mit dwanghe die vrouwen velt
comter claghe vanden wive
dat gaet den man an sinen live
nae goedes ende des keysers recht
voertijts inder yueden gheslecht
twee valsche papen hadden verlaecht
zuzanna die men schone saecht
ter stede dair sy was ghegaen
om hair hoeft aldair te dwaen
ende was in eynen schoenen boemgaert
daer sij mit hoirre schalker aert
heymelijck waren in ghecomen
als zuzanna den heeft vernomen
was hoer harde wee te moede
want sij docht die schone goede
dat sij emmer sloot die poort
si gaven haer menich listich woert
ende gheerden wille van horen live
mit corten woerden ict u scrive
spraken sij mit woerden plat uut
sij soude werden hoirre beyder bruut
ende soude doen al hoer ghenueghen
ofsy wouden hair overtughen
segghen dat sise hadden ghevonden
mit enen man in sulken sonden
suzanna stont in groten vresen
si dochte doe ic enich van desen
soe bin ic doot off plat gheschent
ic neme liever dat my god sent
ende weygher hem die dorpernye
oick wat torment ic dair om lye
hoirs dreyghens set si hoir te vreden
ende seyde dat sijs niet en dede
si riep ende maecte gheluut
dat alle die naburen quamen uut
nu waren dese papen wail gheloeft
want sy waren der luden hooft
daer seyden sy dat si suzanne
hadden begrepen mit enen manne
ende was after wech ghelopen
dat volck quam daer mit groten hopen
om dat suzanna was vermaert
voer enen wijff van goeder aert
soe dattet den luden zeer vervreemde
daer most sij gaen in groter scheemde
alle die stat duer ghevanghen
daer quam daniel gheganghen
die heylighe prophete goeds
ende him verdroot des groten noids
daer die juffrou in was ghebracht
hi was oick moeghende ende wel gheacht
ende alle guede wiven ende mannen
waren te doghen mit suzannen
die papen ende die vander wet
wouden suzannen sonder let
ghesteent hebben buten der stat
daniel vraechde wat is dat
also hi daer was wail ghehoirt
so tuefden si alle na sijn woert
al was hi jonc hi was ontsien
die papen seyden hem mittien
hoe dat suzanna int openbaer
in sulker sonden ghevonden waer
ende dat so hadden sij beyde ghesien
daer om so soude trecht gheschien
als daniel dit heeft ghehoirt
so nam hi bij hem rechtevoirt
die rechthouders vander stede
ende sommighe vanden besten mede
ende die twee papen dede hi scheyden
ende nam den enen van hem beyden
hij vraechde hem claerlijc om die stede
onder wat boem dat si misdede
hij seyde twas onder een pijn boem
want hi nam der zaken goem
dien dede hi an zijde gaen
ende ghinc doe den anderen aen
mit sulker vraghe als dander was
hij sprac nyemant en twivel das
onder een pruumboem was tgheleyde
doe sprac daniel ende seyde
in uwen halze hebdijt gheloghen
hi dede suzanna comen voer oghen
te segghen hoe dattet es gheschiet
si seyde twaer ende en loech niet
daer worden die valsche onghehuyr
ter doet ghebracht ter selver ure
sij lijden daer alle haer opset
ende worden ghesteent al nader wet
dus creghen sij hoir rechte loon
na hoirre valscheit ende hoon
suzanna wart gheleyt tharen hove
ende bleeff in eren ende love
mit groter chierheit ende vreuchde
dus ghenoot si hoerre doechde
wacht u te dwinghen goede wijff
wildi behouden eer ende lijff
waer die minne wort ghedwonghen
daer wort dicwijl quaet ghesonghen
parijs helenen mit crachten wan
ende ontvoerdse haren man
die hem alle die vrienschap dede
dien hi conde ende alle die vrede
daer quam quaets aff also veel
dattet den menighen gout die keel
doch wil ic wel gheloven das
dattet int leste hoir wille was
men mach gheen wijff up ghenen thil
bringhen daer si niet wesen en wil
heeft si tonghe voet ofte hande
wye des bestaet verwervet schande
mer list ende minlike rade
subtile vonden ende guetlike dade
moetmen vrilic ordoneren
om die sinnen te verkeren
daer die vrouwen soe duen staen
ten donct my niet wesen misdaen
datmen goede woerden vorwet
daermen harde spise mede morwet
ende datmen rame medecijn
teghen onverdrachlike pijn
als een subtijl joncman eens dede
daer hi bij warff sijns herten vrede
des ic u nu wil maken vroet
twas recht edel ende goet
voertijts inder ouder ee
was een maecht heet cydipe
begheven in dyanen tempel
si was schoen guetlic ende sempel
ende leefde dair in sulker wonne
volna als mit ons doet een nonne
een jonc man lustich ende bequaem
atonsius was sinen naem
die eerbaer was ende hoefsch van zeden
dese droech die minne in alle sijn leden
so starck so vuerich ende also vast
so dat hi dach noch nacht en rast
dat dede hem dese joncfrou waert
si was van edelre rijcker aert
ende hi was van slechter coomste
mer wair hi was hi was die vroomste
so edel was hi van manieren
duechdelic ende guedertieren
langhe volchde hi haer in guete
dat kende wail die lieve zuete
oick so en twivelde hoer niet
dat him hoir minne dede verdriet
si gonde him wael heymelijck
mer omme dat sy was gheestelick
soe was si altois in vaer
dattet horen vrienden tondanck waer
so dat si him altois weygherde
doch lach hi altoes ende heygherde
omtrent den tempel ende dair bij
ende visierde altoes hoe hi
mochte comen hoir te spreken
daer omme visierde hi nauwe treken
somwijl als die tijt ghelach
ghevielt wel dat hise sach
ende sprack hoir vriendeliken toe
nu wil ic u segghen hoe
dat hi hem halp uut sulker noot
hi nam enen schonen appel roet
ende screff mit letteren aldair in
twe veersen van deser sin
ic cydipe ghelove dy
atonsius mine trouwe vrij
dat zweer ic di bijder godynnen
dyane mine meesterinnen
ende ic sal tot di comen uut
om te bliven dijn echte bruut
desen appel warp hi ter stede
daer si te doen plach hoer ghebede
op enen tijt als sij daer quam
ende den appel schoen vernam
so dochtet haer een guetlic vont
die letteren las sy daer ter stont
die dair in stonden ghescreven
daer sy him trouwe mede heeft ghegheven
als sijt bedacht in haren sin
wat die woorden hadden in
doe dochtsi watsi hadde ghedaen
die woerden mosten te bande gaen
off si most menedich sijn
dyanen der godinnen fijn
cort daer na als hi vernam
dat sij inder capellen quam
pijnde hi hem by haer te comen
ende vraechde off sy yet hadde vernomen
van enen roden appel ront
daer wat in ghescreven stont
ende off sijt yet hadde ghelesen
wat ghescreven stont in desen
si sprac ja mit zueten woerden
soe maen ic u by uwer oerden
sprack hi dat ghi doet voert aene
dat ghi ghezworen hebt dyane
ic hope ghi sijt so voldedich
dat ghi niet en wert menedich
si sprack mit sinnen onverkeert
ghi hebt u lessen wail gheleert
ic en tijts nyemant dan minen oghen
dat ic mit sien dus bin bedroghen
dat ic den heilighen hebbe ghezworen
dadics niet ic bleve verloren
ic come tavont inder nacht
tot uwen huse daer mijnre wacht
dus creech hi mit sijnre list
hoer trouwe eer sijt selver wist
dit te doen is onverboden
ende wes men looft den goden
dat salmen houden sonder wanch
noch weet ic een ander ganch
die een goet man listelic dede
daer hi ghecreech ene vrouwe mede
in griecken voertijts was gheseten
een coninck rijck ende was gheheten
enomaus in griexscher tael
een dochter had hi die soe wael
eene waghen conde toe bereyden
ende so snelle voerwaerts leyden
dat nyemant en was hoirs ghelijc
in dat ganse coninckrijck
dese joncfrou was als ic versta
gheheten ypodomya
si was te mael suverlijck
wael ghedaen ende moedes rijck
die coninc hadde uut doen senden
ende ghecondicht in allen enden
soe wye dat mennen conde den waghen
ende se sneller voerwaert jaghen
dan sijn dochter jaghen conde
die soudse hebben uptie stonde
ende behouden tot sinen wive
nye en was man van moeder live
diet hoer off conde ghewinnen
also subtijl was sy van sinnen
als sy horen waghen haestelic mende
so bleven dander int afterende
pelops des edelen man tantalis soen
was listich moedich ende schoen
ende socht raet in alle hoecken
hoe hij die juffrou mochte vercloecken
hij bedacht hem wail ende reet aldair
nu hadde dese juffrou een waghenair
die meester was van horen saken
ende plach den waghen toe te maken
also dat sijt alle man ontdede
mit mennen tot enigher stede
altoes so want die juffrouwe dus
dese waghenair hiet mirthous
pelops sprac den wagheman
ende ghinc hem mit gheloften an
ende woude him gheven goets ghenoech
op dat hi him dat ghevoech
dede int reyden vanden waghen
dat hij der juffrou voer mocht jaghen
die waghenair hem weder zeede
dat hijs om ghelt niet en dede
mer op dat hi hem een dinck gonne
woud hi hem helpen dat hijt wonne
pelops vraechde wats die sake
mirthous seyde hebdi die rake
dat ghi verwint die vrouwe mijn
so wil ic selve brudegom sijn
den eersten nacht al heymelic
pelops antwoerde sekerlijck
du sulter off hebben dinen wille
mirthous sprac nu zwijch al stille
ic sal u helpen dat ghijt wint
ende sult vercrighen dat ghi mint
mirthous ghinc ende brack die asse
ende heeldse weder an mit wasse
dat niet harde vast en helt
des daghes alsmen quam opt velt
ypodomia en sorchde niet
dat hoir die loosheit was gheschiet
elck ghinc sitten op sijn waghen
ende als sy begonden duen te jaghen
so brack ontween ypodomien as
pelops die seer vrolic was
yaechde vaste voert mit haesticheit
totter stede daert was gheseit
mitten cortsten hij wan den strijt
ende die coninck wart sijn dochter quijt
pelops creechse mit sulker list
daer die vader luttel off wist
had hise mit liste niet ghewonnen
dat heyl waer hem al ontronnen
mirthous diese heeft vercoft
quam tot pelops om sijn beloft
pelops seyde laet di ghenueghen
ic sal di tavont bi haer vueghen
pelops was starck ende groot
des avonts als die tijt gheboot
datt myrthous weder quam
inden arm datten pelops nam
ende warpen in een diep meer
dat hi nye en keerde weer
noch is dat water suldi weten
die mirtoissche zee gheheten
pelops hadde wel meer belooft
eer hem dat cleynoet waer beroeft
hi loofde hem veel sonder falen
want hi woude qualic betalen
die schult stont oic op sulken pas
dat hi quaet te betalen was
onredelic eysschen van enighen dinghen
macct onredelike betalinghe
soe wye dat mit onreden menghet
die avontuer dat gheerne henghet
dat onreden hem soe besletert
so dat hijs selden wort verbetert
die boeve en schaemde hem niet te gheren
eens conincx dochter te onneren
danck moet hebben pelops vleysch
dat hi hem loonde na sijn eysch
also hier voer ghescreven staet
so sijn die vrouwen te dwinghen quaet
doch en ist niet al te laken
een luttel dwanghes mit list te maken
want ovidius wil dat lijden
dat jonghe maechden tsommighen tijden
werden ontscaect van goeden mannen
ende volchden harde node nochtanne
so worden sy in corter stont
van nuwer liefden soe ghewont
dat sy te blijven sijn bereet
het sij den ouderen lieff off leet
al wasset hem int eerste banghe
dat dede ontsich ende douder dwanghe
ende als si uut dier dwanghe sijn
so leven si in blijden aenschijn
men moet den sommighen helpen daer
hi node is ende gheerne waer
die willighe soude gheerne gaen
mer ontsich doetse stille staen
ende dat ontsich is hart te breken
maer hulpe moet men daer om toespreken
hulp breect sorghe ende ducht
ende werpt den anxt in gheenre lucht
hulpe sterket den hoveerden
met hulpe machet al goet werden
dat sonder hulp in vresen staet
goede hulpe is troest ende raet
sonder hulp is een ellendich
god die schepper veel behendich
doe hi gheschapen hadde den man
so sciep hi een wijff daer an
want hi spract l sprac ten was niet goet
alleen te wesen int ghemoet
hulp is een ontfanclic troest
die den menighen heeft verlost
uut druc uut sorghe ende uut leyde
ende uut menighen arbeyde
by hulpe gaet menighe zake voirt
die sonder hulpe bleve versmoort
dus salmen dicke die vrouwen mede
bij wilen lossenen van die stede
daer sy so duen ghevanghen staen
dat si liever waren van daen
mer die hulpe sal emmer sijn
in duechden ende in eren fijn
achilles die wile hi was
frisch ende inder meechden pas
sonder baert ende suverlijck
was hi eenre vrouwen ghelijck
sijn ouderen hem besteden
buten slands bij eenre reden
te wonen mit lycomedis
daer hi niet bekent en is
wijffs ghewaden droech hi an
daer woende die jonghe man
ende nyemant en wist anders dair
dan hi ene juffrou waer
hi was so sedich int ghelaet
dat hem nyemant en gonde quaet
licomedis was over rijck
ende hadde een dochter suverlijck
dydamya was sy gheheten
op een tijt dat suldi weten
ghevielt dat daer veel gasten waren
so dat sy hem mosten paren
achilles die wort doer sijn duecht
bij dydamia ghevuecht
des nachts als sij te bedde quamen
ende laghen aldair naect tsamen
doe waren sij harde onghelijck
achilles maectet ontschamelijck
ende trat over den derden graet
die juffrou wort daer omme quaet
ende was teghen hem onwaerdich
om dat hi hadde gheweest onaerdich
maer sy en claechde over hem niet
noch sy en seyde wes hoer gheschiet
cort daer na so quam ulixes
om te soecken den vromen achilles
dat hij quaem int griecsche heer
om te wesen hoer overste eer
het was hem overwair gheseit
dat hi wijfflic was ghecleyt
ende woende in lycomedis huys
ulixes die was zeer confuus
ende mit twifelen beseten
hoe hij bescheydelic soude weten
wye acchilles waer off niet
nu hoirt hier hoe hi hem beriet
hij maecte hem in een coepmans wizc
ende cofte van alrehande prise
cleynoden ende marserye
die den vrouwen waren nye
voert so coft hi een schoon zwaert
dat veel gheldes wel was waert
ende harnasch van goeder smede
dit nam ulixes alle mede
ende ghinc voer lycomedis doer
ende ondede sinen crame daer voer
daer quamen alle mannen ende vrouwen
om die marserye te schouwen
elck besach dat hem ghenuechde
acchilles hem oic dair mede vuechde
mitten anderen vrouwen te gaen
daer die mersman was ghestaen
die vrouwen besaghen die juwelen
die behoirden thoren spelen
achilles trat ter syden waert
ende besach dat schone zwaert
mer hij en dorstes niet wel handelen
ende sijn ghelaet begonde te wandelen
so groot ghenuecht had hi dair in
ulixes docht in sinen sin
die juffrou waer so groot van leden
ende so manlic van horen seden
dattet achilles moste wesen
ende vraechde rechtevoirt mit desen
juffrou behaecht u dit harnasch wael
achilles antwoerde in stilre tael
meester het donct my wesen goet
ende hem veranderde al sijn bloet
ulixes sprac tot him alleen
ende maenden upter goden leen
dat hi hem seyde rechte dair
off hy yet achilles waer
achilles en dorstet laten niet
ende seyde al wes hem waer gheschiet
ulixes die wert vro ende blijde
ende nam acchilles uuter sijde
ende dede hem mannen clederen maken
alst behoirde tot sinen saken
hij was een die vroomste man
die ye van moeder live quam
inden hove quam die maer
dat acchilles een man waer
die daer voer maecht hadde ghegaen
ende dat hi trecken soude van daen
striden in dat troyssche lant
nu alder eerst ontstack die brant
die dydamya droech int herte
dat lede woert dede haer smerte
dat hi van dane soude varen
doe berouwedet hair int waren
dat sy hem onwaerde hadde ghedaen
die liefte heeft hoir thert bevaen
dat sy gheduren niet en conde
soe minnentlic alssy hem gonde
achilles bleeff int dorp beneden
tot dat sijn cleder waren ghesneden
ende volmaect dus bleeff hi daer
ende ulixes die nam sijnre waer
doe hij manlic was ghecleyt
ende te varen al bereyt
ghinck hi boven inden hoff
omme te nemen oerloff
an heren vrouwen ende ghesinde
dydamya die was mit kinde
ende hadde him onwaerdich gheweest
die dede hem vrienscap ende feest
ende hadde gherne mit hem ghevaren
hi seyde neen ic wil u sparen
want ghi hebt mijn liefte ghespaert
ende hebt my ghehadt onwaert
seder dat ic u eerst diende
hij nam oirloff an die vriende
ende voer henen sijnre gas
hoer liet hi bliven daer sy was
doe sy woude en woude hi niet
des ghelijcs is dicke gheschiet
dus valt wael dat die vrouwen eerst
toernich sijn mit groten neerst
ende gaen biten opten toem
die wile die man des neemt goom
ende brinct den man mit dier onwaerde
uut alre liefliker ghevaerde
dat him alle dinck wert onsoet
ten lesten wandelt sy den moet
als die man des heeft vergheten
so moet sy dan alleen gaen eten
om dat sy ghenen gast en heeft
in onghemoede sy dan leeft
dat hoer onbekenthede heeft ghedaen
alsoet mit dydamia is vergaen
doe sijt so verre hadde ghebracht
dat liefde was uut sijn ghedacht
doe minde sy hem in groter waerde
ende woude mit hem hoirre vaerde
doe loonde hi hoer onredelichede
want het was mit onbescheide
dat sy die toerne op hem droech
een luttel toerns is doch ghenoech
wanneer den vrouwen is misdaen
mer dat en sal niet langhe staen
dats den man oick niet en verdriet
doe die saken waren gheschiet
van dydamya ende achilles
wat baet was doe veel gheschilles
ende veel onghelaets te driven
het moste doch gheschiet bliven
wat mochtsi doe bet hebben ghedaen
dan dat sien vriendelic hadde ontfaen
ende hadden heymelic ghebleven
in enen minnentliken leven
si hadden lichte an hoir ghetoghen
hij en hadde van haer niet scheyden moghen
soe hadde sij in groten rusten
bij hem ghebleven in soeten lusten
nu is hoir tgheluc ontronnen
dat heeft sy mit onweerde ghewonnen
nu ist hoir leet dat sijt ye dede
doe sy der saken was te vreden
dat hi horen bedde nakede
ende gheen claghe daer off en makede
doe soude sij hem billic voertaen
vreuchde ende vrede hebben ghedaen
want alset staet in sulken schijn
so en sal billic gheen ander sijn
daer men vrienschap off behoeft
tis beter een dan meer gheproeft
een mach billic wesen goet
mer wye daer over set den voet
die wil der eren wech vergheten
ende is qualic opgheseten
ghy goede vrouwen ende eerbair wive
slaet doch acht uwen waerden live
weest guetelic zedich alle mannen
ende volghet der edelre suzanne
diet al verwan mit horen doecht
weest upter wijfflicheit verhuecht
die u bedrijcht mit valschen hoon
vrilick hi crijcht daer na sijn loon
stadi mit yemant in belove
wildi sijn van goeden love
so hout hem sijn belofte vast
want ghi beyde daer up rast
mit anderen suldi guetelic leven
ende woerden om woerden gheven
mer in gheenre gheloefliker maten
dat sy hem yet daer up verlaten
daer ghij sijt daer houwet stede
mit volre vrienschap ende vrede
toecht an nyemant ghene onweerde
mer vindi yemant van quaden aerde
vlyet daer aff schuwet sijn ghemoet
ghi mannen hebt oick frisschen moet
ende weest bij wilen een weynich coen
te schaffen datmen mit eren sal doen
ende daer die eer int voerste staet
enen cleynen toern wort ymmer raet
een man bij wijlen ontscaect een wijff
so toirnt sy hoer in al hoer lijff
daer na hoir herte so omme keert
dat sy anders niet en gheert
dan al te doen dat hem is lieff
ghelijc dydamia screef den brieff
condijs anders niet ghebreken
so moechdi const ende list toe spreken
die sijn doch beter toe ghesproken
dan thert van groter wee ghebroken
als neptanabus te doen plach
ende olimpia gaerne sach
des groten alexanders moeder
hi was in zwarten consten vroeder
dan yemant anders diemen wiste
mit sijnre meysterliker liste
so werf hi sijns herten gheer
ende verweerdet wijslic mitter eer
want dat olimpia wort verdult
des gafmen den goeden schult
ende wes doe die goden deden
was goet ende eerlic tallen steden
neptanabus uut libien quam
in griecken lant daer hi vernam
dat was olympia die schone
eens conincx wijff van machedone
hi wort te richt in al dat lant
voer enen wisen meester bekant
soe dat hi quam tot enen tijden
te sitten bijder vrouwen zijden
die was soe utermaten schoon
dat sy van schoonten droech die crone
voer alle die in griecken waren
hy begonde te verclaren
ende te spreken suverlijck
van groten zaken wonderlijck
ende wes den coninc soude gheschien
doe vraechde die schone vrouwe mittien
off hij yet wiste van hoirre ghevairde
ende hoe sy in deser aerde
horen tijt soude regneren
vrouwe sprac hi mit groter eeren
suldi uwen tijt toe bringhen
die goden hebben vreemde dinghen
mit u te schaffen inder tijt
ic wil dat ghy des zeker sijt
een god heeft u hert ende sin ghegheven
ende wil natuerlic mit u leven
ende hi sal in wonderliker formen
te nacht in dese camer stormen
mer weest sonder anxt ende blijde
hij sal comen bij uwer zijde
ende winnen an u een kint
dat vanden goden sal sijn ghemint
ende sal alle die werlt dwinghen
datmenre ewelic off sal singhen
wanneer hi coomt so swijcht al stille
ende laten doen al sinen wille
die goeden willen dattet gheschie
want sulck wonder en gheschiede nye
die vrouwe sprac in soeten schijn
der goden wille dat is die mijn
dier en can ich niet weder staen
neptanabus is van dane ghegaen
ende verwachte die avontstonde
hij dede als hij zeer wael konde
ende verschiep hem vriendelic
tot enen drake coninclijck
groot ende schoen van alle ghebair
glymmende off hi gulden wair
mit vloghelen als paewes vederen
purpur lazuer waren sine clederen
sijn hooft was menschelijc over schoon
daer op had hi enen gulden croen
gheschepen nae eens hanes cam
zaft haer ghelijck een lam
ende al vergult oft waer een inghel
des nachts quam hi over die chinghel
ende stormde daer ter veynster in
omme te rueren der vrouwen sin
daer ghinc hi bijder schoenre legghen
ende dede des ic en can ghesegghen
sij waende dattet was een god
mer neen hi hilt mit haer sijn spot
doch sulken kint worter off ontfanghen
als dair die woirden off waren gheganghen
dus heeft hi mit list gheworven
daer die menigh om is ghestorven
hadde hijt mit consten niet ghemaect
hi en hadder nymmermeer an gheraect
list ende const sijn goet gheleert
die menich worter bij gheleert l gheeert
schande worter bij verholen
neptanabus heeft der vrouwen ghestolen
hoir eer ende bleeff schandes vrij
want mitter selver list heeft hij
die zake ghedect ende bleeff in eren
want doet l doe tgherucht begonde te meren
over des conincx huysghesinde
dat die vrouwe was mit kinde
doe ghinc tgherucht oick mede
dattet god selve dede
ende wes die goden plaghen te vueghen
daer lyet hem een yghelic mede ghenuegen
hoir eer floreerde veel te meer
phillips toernde hem int eerste zeer
mer doe hi vanden goden vernam
die zake hem doe wail bequam
hi dochte god deet hem te eren
dus plach hi die vrouwe te visiteren
die schoonste van al griecken lant
ende wat hi dede twas al bekant
dat hoir die goeden hadden vercoren
hi lyet hem bij wilen sien en horen
inder camer openbaerlijck
als hi den goden was ghelijck
hij quam eens inder camer ghegaen
daer phillips selve was bi ghestaen
oft een groet paeu hadde ghesijn
mit eenre croen van gouden fijn
so chierlic dattet was wonder groot
ende leyde in horen schoot
sijn hoeft ende dreeff alte schoen ghelaet
die coninc ende alle sijn raet
waren vervaert ende stonden stille
ende lieten hem doen al sine wille
si saghen wel ten mocht niet sijn
dan te recht een godlic schijn
stille sonder enich gheluut
maecte hi hem te veynster uut
after dien was die coninck
wael te vreden deser dinck
ende dede der vrouwen grote ruste
ende lyet haer hebben wes haer luste
als wail betaemt der coninghinnen
dustanighe saken wilt versinnen
sijn der vrouwen eer mede ghesterket
off ghi yet zwackes werct
eert die vrouwen waerde man
ende die sulker konsten niet en can
als nyemant huden sdaghes en doet
die werde bedacht in sinen moet
dat hi der vrouwen ere wachte
mit anderen liste ende ghescachte
als men vele wel heeft ghevonden
noch huden ende in ouden stonden
dier ic u een deel wil saghen
want zuete woirden doen behagen
daer wy rade uut nemen moeghen
die te schimpe ende te aernste doghen
te romen in die stat heb ic ghesien
enen groten ronden steen
ende was na enen hoefde ghemaect
mond ende tand scharp ghehaect
hadde die steen suldi weten
ende is die steen des tuuchs gheheten
als yemant in saken wort bedraghen
so en dorst mens nergent vorder vraghen
mer voer den steen wort hi gheleyt
die men die sake aenseit
ende stack sijn hant inden mont
daer zwoer hi voer die zake ter stont
swoer hi dan enen quaden eet
die steen die hant te mael off beet
ghelijc sij aff ghesneden waer
op enen tijt so gheviel daer
dat een frisch jonc gheselle
ende was gheheten romanelle
minde ene suverlike vrouwe
ende si hem in ghesteder trouwe
hoe verre si waren inden graden
des en kan ic niet gheraden
paulina soe was si gheheten
het wort haren man ghedaen te weten
men hadde sulke ganghe ghesien
dat si seker minne moste plien
mer gheen bescheit en wisten sij
die manne woude wesen twivels vry
ende seidet sinen wive ane
si moster voerden steen om gaen
paulina sprac verdraecht my des
wanttet seker lueghene es
doch wildijt emmer hebben ghedaen
so wil icker gaerne gaen
des avonts poechdesi sulken raet
dat romanel quam tot hoir laet
daer seidese l seide si hem hoet was gheschiet
hi troestese ende seyde verslaet u niet
ghi sult lossenen uwen hant
ende hi sal dair om werden ghescant
morghen als ghi dair wart gaet
so sal ic lopen bider straet
vermaect als een gheboren dwaes
ende doen den luden veel solaes
ic sal my seer hatelijck
maken ende vule vanden slijck
als ghi coemt daert l daer tvolc is meest
so sal ic als een dom beest
u bevaen in minen armen
ende ghi sult roepen dan wacharmen
ic sal u cussen an uwen mont
ende lopen weder wech ter stont
dan so suldi vrilic zweren
sonder verwe te muteren
dat ghi nye man en waert bij
dan uwen echten man ende my
aldus ghevielt die vont was claer
romanel quam smorghens dair
eer sy te zweren conde comen
heeft hise wel vierwarff ghenomen
ende ghedruct in sinen armen
dat sy telken riep wacharmen
ende heeftse also dicke ghecust
datmen daer off weren must
sij stack hoir hant inden steen
ende zwoer daer dat ne gheen
man hoer lijff hadde ghenaect
dan dien dwaes die daer liep naect
ende hoirs selves echte man
hoir hant soe haelde si weder an
ongheschaet ende onghebeten
doe wort hoir man lelic verweten
van horen vrienden ende maghen
ende wouden hem hebben gheslaghen
haddent vrienden niet belet
soe datter ene soene wert gheset
dair die man doe zoende mede
voer die confuus die hi hoer dede
dus heeft die man den daet ontgouden
ende tgoede wijff hant ende eer behouden
leefden sy eerlic off in sonden
die list was emmer goet ghevonden
daer sy hoer eer mede behilt
het is emmer een edel schilt
daermen bij behouden mach
eer lijff goet op enen dach
ten is gheen wijff so onghestede
waert dat sij anders dan wael dede
ic en gonde haer wael dat sij
in eren bleve ende schandes vrij
het donct my doch so guetlic luden
datmen duecht spreect vanden luden
noch seg ic van enen vonde
daer ene vrou tot eenre stonde
mede ghebleven is in die eer
die lieffde l leefde inder minnen keer
rackelic ende wail beleyt
in ganser liefden ende stedicheit
had sy enen eerbaren man ghesint
die was eens rijckes burghers kint
te graen in die goede stat
wes die een den anderen bat
dat wort ghedaen mit loutren wille
eerlijck huefschelick ende stille
si was uter maten schoon
voer alle die vrouwen droech si den croen
die binnen graen waren gheseten
samyte soe was sy gheheten
astenborch so hiet die man
daer veel doechden laghen an
twisschen schieren l stieren ende hongheryen
so leyt graen dat hoir ic lyen
een wise heelghesellinne
dueghende ende scharp van sinne
hadden si in horen saken
den ich niet en can ghelaken
want icker duecht off hebbe ghehoirt
nu was een rechter inder poort
ende was gheheten oldegheer
die mit barnentliker gheer
na samiten liefde ranck
si woude in eens mannes dwanck
leven dien si was verbonden
si was weduwij tot dien stonden
ende was hem tru in steder pas
hoe wail dat hi ghebonden was
die rechter deder zeer na volghen
zij en achte des niet hi wart verbolghen
hi hadde wael heymelic verstaen
dat astenborch die wail ghedaen
zweefde in hoirre minnen pat
ende dien was die rechter ghehat
ende dochte woud si sijns niet
hij soudse schennen hoet gheschiet
menighen raet heeft hi ghesocht
hoe hise best verderven mocht
twe valsche ghetughen heeft hi vercreghen
die seggen souden tallen weghen
wes hi woude hebben gheseit
up enen nacht is hi bereyt
ende is tot horen huse ghegaen
hi deedse vanden bedde op staen
ende vraechde waer dat waer hoir gast
si sprac ic heb alleyn gherast
gheens gastes so en heb ic ghewacht
wat soecti hier dus inder nacht
hij sprac dat suldi wel verstaen
ghi moet ghevanghen mit mi gaen
sy sprac des name ic wel verdrach
heer rechter wacht doch anden dach
ende wilt my voer die luden beschulden
wat si most doghen ende dulden
si most gaen int ghevanghen huus
des morghens dede hi hair confuus
ende dede den luden te verstaen
dat hise in overspil hadde ghevaen
mit sulken man ende dat hi woude
over haer rechten als hi soude
teerst dat die recht dach quame
laurina was der vrouwen name
die heelgheselle was van him beyden
op een tijt ghinc si hoer bereyden
mit enen heucke over slaghen
als doen die ghene die rouwe draghen
dat sij quaet was te bekennen
met spise ende dranc ghinc si vast mennen
ende droech der vrouwen dat
daer sy in die duusterhede sat
si mocht gaen onghebonden
mar vast ghesloten tallen stonden
het was oick so duuster daer
datter nyemant en mochte sien claer
die knecht die die ghevanghen bewaerde
en sloech gheen achte op hoir ghevaerde
ende lietse tot hair inne gaen
ende bleeff buten voer die doere staen
om dat hise weder sluten soude
stille sprac sy als die boude
beslaet u in desen mantel wel
off icket waer ende nyemant el
gaet ghi recht uut also ic come
ic sal hier bliven ende nemens gome
draecht die sloetel ende die canne
ende gaet zedeliken van danne
tot minen huse off icket wair
gaet vrilic ende en hebt gheen vaer
sij dede also ende ghinc van daen
die knechte lietse hene gaen
ende en hoede him voerden wissel niet
die daer binnen was gheschiet
si ghinc hoirre straten rechtevoirt
ende ondede laurinen poert
daer bleeff si in tot anden dach
datmen daer te rechten plach
doemen die vierschaer soude beslaen
alle die stat quam daer ghegaen
bedroeft ende in groten rouwen
om samyte der gueder vrouwen
daermen nye anders off en hoirde
dan eer ende lovelike woirde
astenborch was uuter stede
om dat die rechter mede
hem hadde bedraghen inder daet
dat al valsch was ende quaet
doet quam ander tijt van rechte
soe ghinghen des bosen rechters knechte
om te halen dat goede wijff
diemen verwisen soude hoir lijff
als laurina ghinder quam
ende mense wail sach ende vernam
soe verwonderde seer den luden
die rechter sprac wat sout beduden
dit en is dat rechte wijff niet
die knecht die sprac wats gheschiet
dear en is ander wijff en gheen
doe sprac laurina ende green
wat wijff valsch man so bin ick
dattu my dus houdes in dijn strick
ende wat wijff is samitte
die nye van man en hoerde verwitte
ende sij is die beste vander stede
om dat ic alle die waerhede
desen luden sal doen bekant
soe bin ic hier van marien ghesant
du biste ongherechtich ende loes
dijn vule herte samyten vercoes
om dattu mit hoir woutste leven
boesliken ende in sonden sneven
ende om dattu van hoer worts versmaet
hebstu ghevonden desen raet
dattuse schennen woudes mit wille
du quames bij nachte heymelike stille
tot horen huse om hoir te vanghen
god heeft voersien si is ontganghen
ic en weet hoe ick hier bin ghecomen
als dat die ghemeynte heeft vernomen
wart dair een groot rumoer verbaert
die rechter haeste te heyme waert
ende reet heymelic uuter stede
daer na die ghemeente so veel dede
dat him sijn dienste wort verdraghen
ende wert daer na gheloont mit slaghen
want astenborch was machtich daer
ende nam op een tijt sijnre waer
ende las hem sijn endel veers
aldus betaeldmen hem sijn traveers
wye mit valscheyden den anderen hoont
die wort daer dicke mede gheloont
dus heeft die goede wise laurijn
samyten verloost van sdodes pijn
mit hoirre wijsheit ende list
dat nyemant daer off en wist
daer om donct my veel schelen
mit wisen luden te gaen spelen
bij dattet is mitten ghecken
die selve altoes die slapers wecken
al en woudent die luden weten niet
of him wat heymelicx ware gheschiet
so wil hi doch datment weet
want hi en versinnet niet dat leet
datter namaels off mach comen
mitten wisen raet ghenomen
dat is oirbairlic ende goet
mer wesmen mitten sotten doet
dat plecht gheerne altoes te wanden
in druck in schade off in schanden
deser exempelen vintmen wel meer
die in behoudenisse wijfliker eer
uut cloecken sinnen sijn ghesproten
daer omme scrijff icse onverdroten
want icse den vrienden scheynck
up dat een yghelic daer aen denck
die dese off ander listen wil leren
die machse wel int goede keren
ende in duechdeliken wercken
wat schaet leren ende mercken
ten was nyman van wiser list
die gheen goet ende quaet en wist
dese listighe nauwe vonde
daer ic u hier aff oirkonde
sijn int beste dus gheraemt
om dat vrouwen onverschaemt
blijven souden ende gheeert
die men gheerne hadde ghedeert
buten schulde so deynck ick
so nauwe en deynck ic niet dit stick
dat icker yet voer zweren wil
mer ist openbaer off stil
ic blive daer bi op alre vaert
dat vrouwen eer is goet bewaert
den goeden sijn wy schuldich dat
te eren voer gout ende alle schat
want sy sijn waerdich alre wonnen
den anderen salmen oic dat gonnen
om dat sy sijn van wives aerde
die zuete wijflike gaerde
is so begheerlich inden mensch
al had een alder werlt wensch
ende had hi gheen ghenoecht van vrouwen
soe waert een huus ghemaect van rouwen
sonder vrouwen en is gheen vreuchde
sullen wy dan niet eer ende doechde
bewisen allen wijfliken beelden
die in suker lusteliker weelden
houden die manlike staet
ende off een dede een zwacke daet
soudmen daer om die vrouwen schuwen
die alle die werlt in vreuchden nuwen
ic lijde datter vrouwen schoont
heeft my meer dan eens ghehoont
soudic daer omme anderen wiven
scaemt schande off oneer scriven
seker het ware grote onghelimp
off my een vroukijn dede schimp
waer alle die werlt dan gheghecket
mer menich voghel is so ghebecket
al en saghe hi nymmermeer zwacke daet
hij songhe tallen tijden quaet
doet hem een roeck een herrenscheit
hij wenschet allen crayen leyt
te parijs an die plaetse mabbaert
woende een man van goeder aert
die ene huefsche schone vrouwe
diende in minnentliker trouwe
ende plaghen te samen in soeter lucht
te leven alst hem ghebueren mocht
tgheviel dat eens die jonghelinc
voer der vrouwen dore ghinc
ende hadde gheerne sijn bij hair
die weert wart der ganghen ghewair
ende vernam wael an sijn ghelaet
dat hem therte ten huse wert staet
hij docht dese man meent mijn wijff
hij verclede hem als een ketijff
als off hij een knecht hadde ghesijn
hij riep den jonghen man stillekijn
dat hij in quame rechte voirt
want him bevolen was die poort
ende sijn vrouwe na him wacht
die jonghe man ghinc in onverdacht
ende hoepte op een vreuchden vont
die waert die leyde hem ter stont
daer after daer sijn knechten waren
doe ghinct an een droeflijc misbaren
want het was inder paerden stal
dat hem schiede dat ongheval
daer stont een ronde kiste groot
daermen die haver in besloet
daer worpen sy den jonghen in
die weert en dede meer noch min
dan hi die kiste sluten dede
ende leyde die sloetel ter selver stede
daer hi altoes te legghen plach
hi haeste zeer in sijn beyach
ende liep tot horen maghen
om over sijn wijff te claghen
binnen desen so comt die juffrou
die hem beyden was ghetrou
ende sal den beesten tfoeder gheven
die kist ontsloot si mitter even
daer sij den even l jonghelinc in vant
hi sprac haelt u vrouwe te hant
si dede also die vrouwe quam daer
ende was voer him in sorghen zwair
hij toechde hoer vriendelic ghelaet
ende teelden enen corten raet
enen ezel die daer stont
worpen si in die kiste ront
ende slotense vast weder toe
een cleen ghenuechtkijn hadden sy doe
want hem en dochte aldaer gheen beyden
dus so sijn sy haestelic ghescheyden
cort daer na so comt die man
mit sinen zwagheren hein ende jan
wouter ende claes mit sinen vrienden
ende meynen daer den man te vinden
elck hadde enen groten stock ghevat
daer sy hem mede wouden maken mat
ende sijn ribben ontween stoten
die waert die heeft die kist ontsloten
hy sprac siet toe ende slater na
dat hi ons emmer niet en ontgae
als sy den ezel ghinder sien
ghinghen sy den zwagher toe mittien
ende sloeghen wel te maten zeer
ende seyden dat ghi dese onneer
onser nichten doet den goeden wive
dat suldi ghelden mitten live
hi riep ende sanck grote ghenade
want hi des nymmermeer en dade
si lieten hem doe rusten voert
die mare ghinc wijde in die poort
die man hads schande ende zeer
ende tgoede wijff bleeff in die eer
weder sy schulde hadde off en gheen
daer toe en seg ic ja noch neen
waermen soe twivelt int sermoen
salmen der eeren een hulpe doen
ende sterken altois die ere voirt
al waer si oic wail halff versmoort
dus wort dit mit liste gheworven
dat die vrouwe bleeff onverdorven
is dat niet een salich raet
daer die eer bi bliven staet
wat hadde yemant daer an ghewonnen
dat si der eren waer ontronnen
sulke list ende nauwe ganghe
moetmen inder liefden dwanghe
bij wilen sueken ende vinden
die coninc sat boven inder linden
doe die coninghinne reyne
ysalde sat opter fonteyne
in soeter lust mit tristram
ende doe sij sconincx hoeft vernam
deedsi tristram neder crommen
ende wijsde hem waer die visken zwommen
daer sach hijt ende nam des goom
dat die coninc sat opten boom
die list vant daer die edele vrouwe
doe spraken sy van goeder trouwe
die elc man doen soude sijn heer
ende hoe een yghelike vrouwe van eer
horen echten man lieven soude
tristram wenschede dat hi woude
dat die coninc dair bij hem waer
si spraken beyde openbair
vanden coninck so veel doechde
dat hem die coninck zeer verhuechde
ende hadde afterdien goet ghetrouwe
tot trijstram ende sijnre vrouwe
die vrouwen sijn listich van vonde
wanneer zij willen gaen ten gronde
ende sijt mit naersten nemen ane
als laurine heeft ghedaen
die was listich ende ghetrouwe
oick so was eens ridders vrouwe
in hijspaengen die seer minde
enen jonghelinc van horen ghesinde
ende om datsi tquade vermoeden
voer horen here woude verhoeden
so vantsi enen corten raet
op enen avont dat verstaet
als die beddeganc quam aen
deedsi horen vruntkijn vore gaen
in die waerderoebe heymelike
die heer alst was ghewoenlike
ghinc te bedde so dede sy mede
here wildi mi ene bede
doen sprac si die waerde vrouwe
ja ic sprac hi bi mijnre trouwe
maer u schiltknape van uwen live
waer ic gae off wat ic drive
en laet my nymmermeer mit vreden
om liefde heeft hi mi ghebeden
ende gheert dat ic hem weder minne
ic hads verdriet in minen sinne
ende so ics niet en conde voergaen
so heb ic hem gheloofte ghedaen
dat ic tot hem sal comen te nacht
inden boomgaert daer hi my wacht
nu biddic u alte vriendelic
dat ghi u maket mijns ghelijck
ende doet mine cleder aen
eenen doecke suldi opt hovet slaen
so sal hi meynen dat icket bin
daer suldi horen sinen sin
vander liefte dien hi tot my draecht
den heer dit alte wael behaecht
hi haeste hem als een vrolic man
ende toech der vrouwen cleder an
ende bereyde hem als een wijff
die vrouwe beval hem emmer stijff
off hi ten eersten niet en quame
dat hi sijnre waer name
want hi emmer comen must
hi sprac zwijcht al stille ende hout u rust
ic sal na hem houden wacht
al soud icker sitten alle den nacht
die stede deedsi him oick verstaen
waer hi sitten soude gaen
hi ghinc ter eenre doeren uut
die vrouwe dander dore ontsluut
ende nam bij haer den lieven gast
daer si malcander groten rast
ende menighen vrienschap deden
in groter ghenuechten ende in vreden
doe sij tmeestendeel vander nacht
ghebruket hadden zuet ende zacht
doe seyde sy hem alle ghevaerde
ende sprac gaet ghi nu inden gaerde
ende hebt enen omme wech gheraemt
recht off ghi over die mure quaemt
gaet him mit enen stocke toe
ende segghet valsche vrouwe hoe
sidi soe coene dat ghi hier coomt
ende spreket also dattet u vroomt
ende dat wy voert altoes
vergaderen moghen sorghelois
die jonghe was starck ende snel
hi meynde hi sout bewaren wel
vrolich was hi ende ghinc van daen
daer hi den ridder vant staen
hi sprac ja vrouwe sidi daer
ghi hebt mijns wail ghenomen wair
ghi hebt uwen dach wael ghehouden
mer dat wart u wail vergouden
dit heb ic u op een prueven ghedaen
nu weet ic wat ghi sijt voert aen
had my ter herten eernst gheweest
ghi en had den dach licht niet gheleeft
minen heer en wil ic gheen ontrou
doen aen sijns selfs vrou
oft god wil nu noch nymmermeer
nu gaet weder tminen heer
ende blijft bij uwen gueden man
mittien sloech hi den onsalighen an
mit enen stock om sijn lijff
dat hi stan als een siek wijff
hi sprac die duvel woude uwer eren
aldus sal ic u comen leren
tot vreemden mannen inden gaert
die ridder liep ter camer waert
die knaep volghede hem na mit slaghen
want hi en dorst niet ghewaghen
wye hi was mer hi liep vast voort
doe hi in was sloot hi die poort
die knape over die mure clam
ende als die ridder boven quam
vraechde die vrouwe lieve here hoe soe
ach vrou sprac hi ic bin onvro
doch bin ich der maren blide
mijn hooft mijn rugghe mijn lenden mijn zijde
sijn my al ontween ghesleghen
die knape is een edel deghen
hi is goet rechtveerdich ende trouwe
hi sal u dienen aldus vrouwe
ende u lijff ende ere bewaren
aldus heb ic daer mede ghevaren
dit was een list van eenre vrouwen
die man wort hardelic gheblouwen
ende si creech stonde ende rume stede
te bruken haer ghenoechde ende vrede
daer si oic mede haer eer behilt
want haer man was wael ghestilt
dat hi hem zeer wail liet ghenueghen
scande comt van onghevueghen
onghevoech doet schant ontdecken
ende doet slapende wolven wecken
dat sy so verre ende lude hulen
die daet en mach niet langher schulen
melden lieghen dan gaen voren
so heeft die eer hair macht verloren
mer alsijt beyde wijslic vueghen
dat hem alle man laet ghenoeghen
also dese twe hebben ghedaen
so mochtet langhe verholen staen
ende also langhe alst heymelic sij
so is eer altoes daer bij
die vrouwen weten list ghenoech
als sise bruken mit ghevoech
want hem een zake ter herten gaet
so weten sij altoes goeden raet
mer alssi dan onwillich sijn
so en weten si nau een radekijn
men seit mit onwillighen paerden
ist quaet ploeghen inder aerden
men moet bi wilen vinden raet
daer die minne bluete staet
dat die eer an elke syde
niet en verliese hoir ghesmide
die eer en doech niet begheven
in wat grade datsi leven
doetmen anders dan ter reden
worter erghent overghetreden
ende volchmen niet die rechte roede
dat vergheve god die goede
ic en cans niet ondersoecken
mer dien willic emmer vloecken
die yemant schent nacht of dach
in dien dat hijt wel beteren mach
david socht enen nauwen raet
mer die was sondich ende quaet
doch vertoornde hi onsen heer
om te behouden eens wives eer
dat was barsabee die schone
daer hi by wan salomone
als die bibel dat beduut
hier off so ist spreken uut
dit is gheseit van list te zoecken
waer liefte staet in enighen hoecken
daer sulke l sullen list ende wijsheit
altoes in hulpe sijn bereyt
heymelicheit ende goeden raet
hoghen zeer der minnen staet
dese doen die liefte groeyen
ende in groter vruechden bloeyen
heb dise niet so ist doch verloren
wanttet wort distel al saydi coern
mit liste doetmen menighen stucken
die anders niet wael en souden ghelucken
list doet oic op menighen dach
des die cracht niet doen en mach
ghewelt maect vyantschap ende strijt
mit liste soentmen menighen nijt
wes men mit ghewelde doet
dat bringhet toern ende weder moet
mar dat mit liste wert ghedaen
pleech wel lichtelic te vergaen
want craft dat is hoveerdicheit
mer list die soect oetmoedicheit
wye gheweldelic hem gheneert
dat is die gheen die strijdens gheert
mer list die soecket subtilen sinnen
daer sy den moet mede mach verwinnen
hier om so schuwet ghewelt ende cracht
want si voeden vyantschap ende haft
list wort dicke wail verdraghen
men spreect doch consten sijn goet te dragen
is een man soe duen ghebonden
dat him die minne slaet grote wonden
ende hi hant noch voet en heeft
die hi tot enigher weer gheeft
noch oick en weet ghenen raet
hoe hise alder best wederstaet
soe en wetic daer niet beters teghen
dan dat ghi soect in allen weghen
enen goeden heymeliken vrient
daer ghi off moecht werden ghedient
tsy enen man off een wijff
mer liever eens goeds mannes lijff
up dat ghi des sijt van stade
die sal sijn subtijl van rade
ghetru ende oick die ere mint
heymelick ende wail ghesint
die wail kent der minnen perkel
wael spreken can ende mercken
die wael wachten can den tijt
ende die oick niet en is benijt
ter stede daer hi wanderen moet
ende die mit list sijn dinghen doet
die oick vrienden troesten can
als sy cranckelic sijn daer an
ende wail oick mede een soen can maken
als verwerret staen die saken
want hi mach vrilic gaen ende spreken
daer ghi moet duken ende smeken
hij mach gaen tot allen tijden
daer ghi u schaemt den ganck te lijden
waermen wil die minne zoecken
daer moetmen des gheselles roecken
hi is quaet al dair tontberen
daerment schaffen wil mit eren
waermen comanschepe doet
dair is die middelaer alte guet
een doet bij wilen mit een ghesel
hi en dedes allene nymmermeer wel
alle recht heeft hulpes noot
wat mach dan doen die minne groot
die boven alle rechte staet
bi welker minne l bi sulker hulp die liefte staet
die bi wilen soude vergaen
soude dair nyemant tusschen gaen
achilles hadde doot ghebleven
had him patroculus niet gheheven
ende troesten als hi mismoedich was
horrestis leefde in sulken pas
dat hi bi wilen was verwoet
mer pallades gaf hem weder moet
ende bi sinen wisen troost
wert hi alte male verloost
elck denck selve hoe dat staet
wanneer dattet enen qualic gaet
ende nerghent ghenen troost en vint
aen den ghenen die hi mint
wat mach hem beter sijn op eerden
dan een vrient van goeder weerden
die him trou is totter doot
ende him gheeft troost in sulker noot
want nyemant sonder troest en mach
volstandich sijn in dat ghelach
wie dat enich is alleen
die heeft weynich troost off gheen
ymmer neemt die hulpe mede
mer siet mit groter naerstichede
dat ghi den ghenen kent voer guet
in truwe in list ende in steden moet
dien ghi u heymelicheit beveelt
dat hi u vroechde niet en steelt
ende aen hem niet en trecke
uwe pottaedse mitten specke
want sommighe nemen bootscap aen
voer enen vrient aldair te gaen
hij verghet des vriendes woort
ende helpt hem selven indie poort
also dede neufrades
die mit sulker valscher les
sinen vrient in rouwen bracht
die him alles goedes toe ghedacht
neufrades was schalc ende lois
ende dochte in sinen moet altoes
hoe hi mocht wercken boverye
valsheit ende verraderie
ende int aensien vanden menschen
soe en condmen gheen beter wenschen
van rade van dade van zedicheit
van sinnen ende van simpelheit
soe wail gheleec hi den gueden
datmen nict anders en conde vermoeden
voir sulke luden hem nyemant en mach
verhoeden noch voer sulken slach
als hi in amons saken sloech
twaer te segghen lanc ghenoech
hoe amon ende siccola
malcanderen in liefden volchden na
mar die valscheit van neufrades
sal ic u segghen can ic des
amon was een vrissche jonghe
rijck edel ende van huefscher tonghe
hi was vry ende onghewijft
der minnen craft die wonder drijft
lach him so duen in sinen moet
van eenre die schoon was ende goet
eerbair salich ende oick rijck
hoir herte had si des ghelijck
den goeden amon al ghegheven
in rechten minnentliken leven
mit groter gonst mit reynre sinnen
alsoe die goede plaghen te minnen
siccola was der vrouwen naem
menighen list ende menighen raem
wort gheraemt an beyden sijden
ten bate niet sy mostent lijden
haer goede man en wouts niet henghen
dat veel luden tot haer ghenghen
off dat si oick veel uut quam
mer neufrades dat valsche lam
die was des goetmans naghebuyr
ende was van ypocrijts natuer
soe dats die goedeman niet en ghist
dat neufrades volbracht sijn list
hij was in dit minnentlic lijden
heel ghesel an beyden siden
elck ghetruwede hem ganselijck
mer hij hem diende valschelijck
also die lollaerts gaerne pleghen
so heeft dese vule onghedeghen
minne an siccola gheleyt
ende was hi hem beyden seyt
gheloefden sy mit goeder herten
die minne begonde hem te smerten
hi docht al om sijns selves sake
up een tijt quam hi hoer te sprake
ende visierde lueghenen groot
hoe dat amon hoer ontboet
sinen toern ende sine onminne
ende dat si was uut sinen sinne
want hi van haer hadde ghesien
daer hair schande off soude gheschien
si waer een lois ontruwe wijff
ende him was lede in al sijn lijff
dat si him ye dus lieve wart
dus maecte hi den peper hart
ende ghincse mit groten lueghenen an
daer sij so groten rouwe om ghewan
dat hair herte dochte breken
dus en woude hi niet meer spreken
op een ander tijt quam hi noch weder
ende maectet hoir noch leder
dan hi te voren hadde ghedaen
ende maecte hoir te verstaen
dat sij amon weder soude
sijn clennoden senden van goude
die hi hoir lieflic hadde ghegont
siccola die gaff hem ter stont
die juwelen weder te bringhen
want sy gheloifde him alder dinghen
si leet groten druck ende scheemde
ende het hadde hoir alte vreemde
hoe dat scheyden quam so fel
want si kende hoir selven wel
ontschuldich in allen saken
daer hi hoer mede mochte wraken
doch na dien dat him so waer
te moede dat hij woud van hair
ende dat him hoir minne verdroet
so most sij lijden doch den noot
ende troesten hair selven mit ghemoede
als sy best conde die waerde goede
nu ghinc desen verrader boude
daer hi amon vinden soude
ende sprac daer sulck onghevoeghe
hoe dat siccola him verdroeghe
sulker minne als si te voren
him gheloeft hadde ende ghezworen
ende dede him noch veel meer verstaen
dan hi siccola hadde ghedaen
dit hadde amon alte vreemde
wantet ymmer niet en beteemde
te scheyden sonder sake off reden
want hi en hadde te gheenre steden
nye ghesijn in enighen gheruchte
des sij hoir billix belghen mochte
want oick sijn herte stont in eren
te leven altijt na hoir begheren
ende al te doen wes hair ghenoecht
want davontuer dus heeft ghevuecht
ic ducht oic dat ghijt hebt verdient
sprac die onghetrouwe vrient
ic hadde gaern ten besten ghesproken
mer sij begonde mij te bestoken
ic was blide dat iese liet
gheloefdijs niet nu so besiet
hier sijn u cleynoden ende juwelen
dese gaff si my dus an deelen
ende hietse my u weder bringhen
want si en woude mit uwen dinghen
niet becommert sijn voert aen
doe begondet eerst te gaen
aen amons hertwerck ende pijn
doch seydi hi moetet emmer siju
soe moet ict heymelick liden dan
ende troesten my als ic best kan
dat scheyden was him een zwaer dinck
truerende hi afterwaert ghinck
hy sorcht hi claecht hi sucht hi gist
die cleynoden wan hi uter kist
die si hem voermaels hadde ghegheven
die bode die dit heeft bedreven
namse heymelic onder sijn cleder
om die hoer te bringhen weder
hi sprac lieve neufrades
na dattet dus gheschepen es
dat sy my weder heeft ghesant
die cleynoden van mijnre hant
die ic hoer in trouwen gonde
so gaet weder op die stonde
ende brinct haer weder haer juwelen
die ic ye nam bij haerre bevelen
ende groetse my off sijt wil horen
neufrades liep vaste voren
want hem blide was totter saken
ende ghincket daer noch qualiker maken
so hi van woerden was behende
hi sprac der lieften is een ende
hi beval my tot enen teyken
dat ic u weder soude reycken
die ghiften die ghi hem eens sendet
nu mercket off hi is ghewendet
doe wort hoir hert in sorghen rijck
neufrades troestse suetelic
hi begonde haer an te legghen
ende van sijnre liefte te segghen
want si waer van soe edelen stade
twaer groot jammer ende schade
zoudsi niet in minnen zweven
hij woude truwelic mit haer leven
wes sij woude dat soude gheschien
hi sprac van desen ende van dien
ende gaf hoer menich vriendelic woort
daer si zeder weynich na hoirt
wanttet hoir niet en was te sinne
meer te draghen enighe minne
si hieten huefschelic thuuswert gaen
mar hi en woude niet van daen
doe toechde hi sinen valschen aert
ende maecte dat goede wijff vervaert
alse pleghen die ypocriten
ende hi begonde hoer te verwiten
ende sprac weeti niet siccola
dat ic altoes voer ende na
gheweten heb uwe heymelicheit
dit wort uwen man gheseit
dat ghi sijt ene valsche vrouwe
ende hem ghedaen hebt onghetrouwe
mit amon van damyaten
off ghi sult uwe onwaerde laten
ende vueghen u te minen wille
off ic wil gaen te hant al stille
ende segghent uwen goeden man
nu isser siccola qualic an
want sij wist wael ende twas waer
dat amon was hair liefste kair
mer in alder lieften staet
was si onschuldich zwacker daet
doch si kende hoirs mannes hoift
dat hi neufrades wail gheloeft
ende brocht hi hem an van overspel
dat waer emmer op hair keel
off ewelic gheschant te sijn
si was in zeer bedructen aenschijn
ende sorchde welc dat haer waer tbeste
doch bedacht sy hair int leste
dat beter waer een heymelike zonde
dan an te gaen die dootlike wonde
een van beyden most emmer wesen
die valsche schalc creech mit desen
alle dat sijn vule herte begheerde
ende ghinc van daen al sijnre veerde
dus heeft die bose druut ghebrouwen
twisschen amon ende sijnre vrouwen
die malcanderen lieflic gonden
dat sy van een nu sijn ontbonden
ende boetscap droech voer him selven
schandelic moetmen bedelven
alle die sijn van sulker aert
wacht u wel ghi vrouwen waert
ende oic ghi waildadighe man
als ghi den heelghesel neemt an
neemt patrokel ende pylades
mer wacht u nau voer neufrades
ende voir balotides dat wijff
die booste die ye ontfinck lijff
si dede penella ende quintilliaen
jammerlijck moorden ende verslaen
mair laurina die dede wail
die halp samyten uuter quael
daer si doot waer ghebleven
hadsi hoer ghenen raet ghegheven
o edel reyne wijfflick aert
louter bloeyende schone gaert
daer alle lusten comen uut
daer vreuchde menichfoldich spruut
o lieve suete waerde vrouwen
laet die minlike oghen schouwen
o salighe wonnentlike beelden
die alle die werlt hout in weelden
al sijdi alre eren weerdich
weest op tvoerdeel niet hoveerdich
ic bidde u voir desen jonghen
die leven inder yuechden spronghen
want mijn tijt is veel gheleden
dat ghise setten wilt in vreden
dien ghi weerdich vind der wonnen
daer op weest altoes versonnen
mit list mit wijsheide ende mit rade
also ic u hier mit gueder stade
van punte te punte heb bescreven
helpt die tijtlike luden leven
die wile ghi staet inder tijt
weest vriendelic guetelic ende zonder nijt
ondect die lieflike aenghesichten
ende wiltse niet te duen bezwichten
datmen die zoete wangskijns root
schouwen mach in liefden noot
laet die luchtende carbonkel
schieten vuerighe langhe vonkel
dat dat ganse lant ontsteke
ende een yghelic hert in vroechden queke
daer willic vrilic raden toe
op datmen der eren niet misdoe
een meester van groter leren konstich
die van rechter herten is so wangonstich
dat hi nyemant voert en leret
wat is hi van sijnre consten vermeerret
hi sal sijn kunst breyden ende widen
soe wort hi vermeert in allen sijden
jonghe rosen inden knoppen
frissche maechden die hem bestoppen
ende bewimpelen mit een cleyt
wyen gheven si vruechde off lusticheit
och laet die zoete luchteren queyncken
ende wilt trouwen vrienden ghedencken
gheeft troest die wijl ghi machtich sijt
ende verdrivet mitten tijden den tijt
weest ontfarmich ende ghenadich
weest troestsamich ende gheradich
laet u niet so langhe volghen
dat dat zuete werde verzwolghen
wildi lieven so gaet aen
off latet mit allen staen
blijft op u woert ende hout ghestede
bannet wanckel uuter stede
mochtet na minen willen ganghen
wanckel die waer langhe ghehanghen
laet goede mannen u gunste werven
dat sij van leyde niet en sterven
ende ghij oic u leven hout
deynct al omme hoe menichfout
dat sy bescreven staen hier inne
die sijn ghestorven doer die minne
weest tru ende guetelic enen vriende
also die zoete amelye diende
den edelen willem van brabant
stout vroem ende wail bekant
die stom was ende wort ghesteken
sij dede hem meesterlike spreken
ende tyser dat vanden spere brac
dat him langhe int herte stack
toech si uut bijden enden
mit horen lieven witten henden
daer hi ganselic off wort ghenesen
dus suldi alle meysters wesen
ende gheven rijcke medecijn
teghen alle wantroestes pijn
die menich hert ten dode jaecht
sigonne die duerluchtighe maecht
die beter was dan sommich ander
troeste den symiate lander
mit allen guetesten die si mucht
wat dede ysalde die edel vrucht
die tristram trooste in alre noot
ende bleef selve mit hem doot
zybelye van zweden zuverlijck
troeste aetsert minnentlijck
ende ghinc der rechter minnen pat
wat bate anazartes dat
dat ysus hem selven verhinck
het was een onghenadich dinck
sint si hem tlijff had moghen behouden
dat sij des niet en woude ghewouden
wat baet is an een stueren sin
daer heil salicheit noch ghewin
noch gheenre leye goet off en comt
ende gheen hoirre beyden en vroemt
het valt bij wilen ende duck
datter veel vallen op een stuck
veel goeder mannen ringhen rive
nader minnen van enen wive
si salt hem allen weder segghen
ten lesten sal si liefte legghen
anden snootsten van hem allen
ende sal daer mede inder asschen vallen
dit sien wy daghelicx gheschien
sulken onwille moet ghi vlyen
ende houden u altoes ant beste
een yghelijc mijn lessen veste
die ic hier voren hebbe ghescreven
so suldi altoes in vroechden leven
die wijl ghi u ter minnen keert
wael ghevest is wael gheleert
nyemant en eppe dat voir onneer
dat ic den luden van minnen leer
die ter minnen sijn ghestelt
een schaepharder leert opt l op tfelt
ende leert fleuyten ende pypen maken
een smit spreect van sinen saken
een paep leert sijn ghetide lesen
mer een minre is ducke in vresen
die hem der dinghen niet en verstaet
datmense lere donct mij goet raet
want vrouwen minne is altoes durich
si heeft altoes gheweset vuerich
seder der werlt eerste beghinnen
ende altois salmen draghen minne
ende sal staen in hogher weerden
also langhe als menschen sijn op eerden
ic blive daer bij als dat vergaet
dat dan die werlt niet langher en staet
noch in eren noch in doechden
noch in schaemten noch in vroechden
ende manheit wil ic vrilic segghen
moet dan emmer neder legghen
sal minne vergaen dat waer wonder
so laghen alle die wise tonder
want si segghen sonderlinghe
dat minne verwinnet alle dinghe
sal sijt dan al verwinnen even
soe moet sijt emmer alle verleven
daer om seg ic u wael versint
dat minne alle dinc verwint
wes is off ye was off wesen sal
mar goeds minne gaet boven al
explicit liber secundus
sequitur vero tercius
die scriven soude int openbaer
dat elken mensche te wille waer
die soude vro op moeten staen
god en heeft so nye ghedaen
dat allen menschen wel ghenoechde
dat hi na sinen wille voechde
dat en ghenoechde den menschen nye
dat vintmen wael in genezie
ende in moyses ander boecken
wat woud icket dan verzoucken
elken mensche te wille te spreken
die sorghe wil ic laten steken
ende dichten na mijns selves sin
ist dat ic yet scrive hier in
dat den enen of oec den anderen
niet en ghenoecht die mach gaen wanderen
ende latent anderen luden lezen
dien dit donct bequamelic wesen
het en is niet onbequaem
te scriven van eer ende van schaem
van goede te scriven ende van quade
men moet van onraet ende van rade
ende van ghecken bi wilen scriven
ende oick van guede ende van quade wiven
op datmen deen van dander scheyde
men moet ymmer weten beyde
salmen teen voer tander kyesen
men mach gheen eer daer by verliesen
datmen schandelike dinghen lest
hoe soudmen weten welc waer tbest
daer en most quaet onder sijn
waer alle dinck goet ende fijn
soe en soudmen nerghent vinden quaet
mit allen dinghen dattet dus staet
had onrecht ye gheweest doot
rechts en hadde ghesijn gheen noot
waer gheen schande so en waer gheen eer
waer gheen knecht so en waer gheen heer
sal die doecht hoghe staen
diltheit moeter onder gaen
bij onghevoeghe kentmen tghevoech
den verstandelen ist ghenoech
gheseit mit corten overlope
ic en hebbe des ghenen hope
dat ic dit wercskijn sal volbringhen
onghestraft van zonderlinghen
menschen die van wille sijn
nochtan so meynt die redene mijn
van ongheoerlofder vulre minnen
te spreken ende van wat sinnen
dat menschen voertijts hebben gheweest
die vander quader niet en leest
die en weet niet wat die goede is
ende sal hi sgoets werden ghewis
soe moet hi ymmer tquade kennen
ende schuwent dan mit allen sinnen
hoe salmen weten der minnen macht
men en moet eerst weten hoer gheslacht
hoe menich vierndeel dat si heeft
ende hoe elc van vieren leeft
dat moetmen weten by minen vermoede
dat quade woent vaste bijden goede
die schande woenet bijder eer
onverstant woent bijder leer
sal goede minne werden beseten
so moetmen wel hoer zwacheit weten
op datmen die mit naersten scuwe
ende hoer doecht vaste truwe
minne die ongheoerloft heet
heeft ghewrocht wel menich leet
si is in allen graden quaet
daer om ist recht datmense haet
twaer oeck schade ende yammer groot
waer si niet arm ende ghinghe om broot
want waer si rijck sy schendet al
dat is off ymmer wesen sal
si sijn doch alle vermaledijt
van goeds monde des seker zijt
die sulker minne ye gheploghen
ende al die daer om al smarte doghen
want wye dat sulke minne drecht
die verboert sijn lijff mit recht
als god selver ons doet weten
het en sal doch ghene minne heten
want het is een duvelye
doch is sy van manieren drye
die eerste is onsprekelike
dander is bekant dier ghelijck
die derde is sondich ende quaet
mer natuer werct die daet
die eerste is der naturen teghen
daer om soe heeftse god versleghen
menich ende menigherhande
mit vier mit sulfer ende mit brande
vijff steden dede hi versincken
om datmens langhe soude ghedincken
ende anxte draghen voer die plaghe
nochtan so doetmense alle daghe
in ytalyen openbaer
ende en achten der schanden niet een haer
die sonde laet ic staen bezyden
god billic en souds niet lyden
die valsche luden die vule honden
leven meest in sulker zonden
ende en schamen hem des niet
ter werlt en is gheen vulre diet
wiven te slaen dat donct hem eer
die mannen schelden ymmermeer
mer sy en willen niet ten zwaerde
het sijn rechte ghieren van aerde
goet te gaderen tallen tijden
ende hongher groot daer om te lijden
hoeren nabueren oec te schenden
dese dinghen sy doen mit ghenenden
ende nymmermeer te spreken duecht
vander wijfliker yuecht
dat hebben sy al natuerlic in
onghetru so is al hoer sin
si en sijn nerghent toe bereyt
dan tot groter herrenscheit
verraet verghiffenisse loghentael
ende roverye hebben die sale
van ytalyen al beseten
dat en wort hem nymmermeer verweten
dan alle daghen ende alle uren
daer sijn die scoonste creaturen
van vrouwen diemen vinden mach
ende waer die meest sijn int ghelach
daer sijn altoes die vulste mannen
tis wonder dat god van danne
ymmermeer sijn toern off haelt
doch si worden wael betaelt
want god plaechtse alle daghe
mit menigherhande zware slaghe
sy en sijn nymmermeer tot gheenre tijt
sonder oerloghe offte strijt
die een pertye dander yaecht
sy en sijn nymmermeer ongheplaecht
ten is gheen volck dat donckt my
dat billicx meer te bescimpen sy
ende nu willen dese onwaerde sotten
alle der werlt bespotten
dats him van aerde in gheboren
hier aff en willen wy niet meer horen
want die materi is hatelick
doch die vrouwen sijn suverlick
sedich ende bequaem te minnen
maer men macher niet an winnen
si leven veel in onghemoede
dat doen dwanc sloten ende nauwe hoede
die ander maniere van deser minnen
en salmen oick voer gheen liefte kinnen
want het is een beestelic leven
dat oick niet lichtelic en is verghe ven
het is in woerden ende in daden
van kersten menschen te versmaden
het is den heyden bet ghelijck
dan den luden van kerstenrijck
want die heyden ende die honde
kavelen even veel die zonde
dat is mit beesten omme te gaen
ende liefden daer te legghen aen
het is hier voertijts wael gheschiet
onder theydelike ghediet
want sy en houden ewe noch wit
dan dat him der ghenoechden sit
dat doen sy na hoers selfs behaghen
hier voertijts in ouden daghen
alsomen inden geesten lest
so heeft eens conincx dochter gheweest
die pasipeus was gheheten
haer vader was minos van creten
pasypeus dese creatuer
was van menscheliker natuer
so onghetempert ende blindt
dat sy enen stier heeft ghesint
daer sy hoer ghenuechte mede dreef
om dier vreemtheyt ic dit screeff
want het is een wonderlic dinck
altoes si bijden stier ghinc
in bosscher in anger ende in weyden
ende plach hem schoen gras te bereyden
haver ende dat hem wael voede
dus was die stier in haren moede
gheens mannes en roecte si
ende bleeff altoes den stier bi
so onnatuerlic was dat wijff
dat si hoer menschelike lijff
voechde tot eens beestes vrede
nu hoert wonder wat si dede
die vrouwen en sullen hem toirnen niet
om dat ic scrive dat is gheschiet
al dede dat wijff ontemelike daet
ten zwacket niet die wijflike staet
off een man waer een verrader
dair om en sullen die mannen allegader
sulker ondaet niet ontghelden
wantmen dier ghelijc vindet selden
dese pasipheus dede maken
van houte ende van linnen laken
een coe recht ghecontrafeyt
mit eenre coehuyt ombeleyt
daer scickede si hoer selven in
ghevueghet na horen vulen sin
die stier die hoer so stont in waerden
voer allen menschen opter aerden
bekende daer des beestes schijn
als off si levende hadde ghesijn
die vrouwe ontfinck daer opten pas
dus plachsi daghelicx hoer ghedwas
mitten stier also te driven
ende plach steets by hem te bliven
tot datsi der vrucht ghenas
dat boven als een mensche was
ende beneden als een stier
ende wort een gruwelic groot dier
als ghi hier voer wael hebt ghehoirt
dattet menighen man heeft ghemoert
mar thezeus ghinc hem aen
bijder hulpe van adriaen
ende heeftet ter doot ghebracht
dit was een wonderlike jacht
die dit wijff int harte droech
doe si hoer mitten stier besloech
haddet die duvel niet ghedaen
sy en haddes nymmermeer bestaen
maer twas al een duvelye
hoerre goden ende heerscappie
ende alle datsi bedreven
daer was die duvel bi bescreven
die afgoden regierden trijcke
daer om leefden si ghemeenlike
ic hope dat huden opter vaert
nyemant en is van sulker aert
oft god wil so en isser nu ter tijt
die leven mach in sulker vijt
ten waer alleen in heydenisse
die en staen niet in onse lesse
want si en houden ewe noch wet
dan een yghelic hem selven set
anders dan si afgoden eeren
daer die duvelen in regneren
daer na leven si ghemeenlick
want si sijn doch beestelic
ende van beesten moetmen wael
spreken beestelike tael
alsmen van sulker leliker aert
spreect wort elck man vervaert
ende hem gruwet altoes daer voren
daer om soe en scatet niet te horen
op dat die mensche in sinen moede
daer voer draghe starcke hoede
want al hope ic dat des nyet en es
so salmen ymmer duchten des
off die mensche woude tondeghen
want die menscheit is gheneghen
tot alre quaetheit ende sonde
dat sprac god selver mitten monde
doe hi noe te maken beval
den arck ende doomde der werlt al
wy sijn al van eenre roede
mer elck van sonderlinghen bloede
al leven wy onder eenre zonnen
der luder sinnen sijn van menig her konnen
so was die onghehuyr sarffan
van natueren een ghemelic man
van sinen onreynen aerde
sal ic u segghen die ghevaerde
inder wildernissen van cartagen
so woende in voerleden daghen
van hanibals gheslachte een man
van goeden rijck ende hiete farssan
dese hadde een hinde vercoren
ende den goden hadde hi ghezworen
dat hi met anders ghene wive
en soude leven in sinen live
des dreven die goden feesten
want het waren bose gheesten
dien daer mede wael gheholpen was
waer hi bleef op enighen pas
daer was die hinde hem altoes bi
wanneer hi ruste so ruste si
enen halsbant van finen goude
als een coninck hebben soude
hadde hi hoer om den hals doen maken
daer an so had hi vast doen haken
een gulden ketten te maten lanck
daer hi die beeste mede dwanck
hi placher natuerlic bi te sijn
des dede hi enen quaden fijn
op een tijt was hi opghestaen
ende soude met haer spacieren gaen
inden woude daer twas wilt
ende bij wilen die jagher hilt
daer onstack sijn vule lust
dat hi sijn dier bekennen must
die wile hijt dede quam daer ter stont
een yagher an mit menighen hont
die honden hebben twilt voersien
ende setten hem toe mittien
die hinde hadde gaerne ghevloen
mer hi hiltse alsoe doon
metter ketten dat si en mochte
daer bleven si beyde int gheruchte
die honden hebben dat dier te reten
ende him die kele aff ghebeten
daer bleeff hi legghen in ellende
alle quaetheit heeft dus een eynde
die derde manier is oec te laken
mer men macher wat off maken
want si volghet der naturen
oick machmen leyden haer staturen
op datsi inden derden graet
bliven sonder vorder maet
maer waersi vorder gaen daer boven
so en ist nymmermeer te loven
want sy worden dan ter tijt
van gode slechs vermaledijt
so moyses scrijft die prophete vroom
inden booc van deutronoom
dese mach wael heten minne
al waersi beter uuten sinne
dan daer in tis doch lieft
bij wilen doch harde doen berieft
ende wort so vestentlic ghehouden
datmense niet en mach ontvouden
mit gheenre list noch gheenre boete
wat sondich is dats ghaerne zoete
dit is liefte die wart ghedraghen
van enes bloedes zibben maghen
daer die maechschip soe na vlyet
dattet hem selven billicx verbiet
off dat yemant minnet stijff
sijns vaders ooms off broeders wijff
off sijns neven die hem bestaet
hinnen l binnen leden der rechter maet
off dat een wijff is sulke van sinnen
dat si liefte draecht ende minne
tot hoirs mannes zibbes maghe
daer slaet minne blinde slaghe
daer sy die luden lieven doet
daert by reden niet wesen en moet
ende maectse van herten coen
dat ongheoirloft is te doen
ende grote schande is int gherucht
want die eer verliest hoer vrucht
ende die zonde is so groot
datse die ziele slaet ter doot
doch daer om en laetmens niet
wanttet daghelicx meer gheschiet
dan oirbairlic is dat ducht ic
doch alre meest so vrucht ick
off dat vuer yet wort so heet
dat sy verliesen wize ende weet
ende treden vorder dant behoirt
want hoirre is so vele versmoort
die mit desen zwaren dinghen
in voertijden omme ghinghen
daer meen ic u wat off te spreken
op dat ghi daer by neemt teken
ende u sulker dinghen wacht
want si verderven ziele ende vacht
miletus was phebus kint
die heeft menanders dochter ghemint
die tyana was gheheten
daer wan hi by dat suldi weten
eenen zoon die caumis hiet
ende ene dochter van sinnen heet
die biblides was ghenant
dese maghet droech enen brant
in liefden wise op horen broeder
dat sy bi wilen was verwoeder
dan hoerre eeren wael bethaemde
si en achte schande noch schaemde
dan also veel myde sy
selve hem te comen bi
om te segghen hoer meninghe
mer si screeff hem alle dinghe
so vriendelic als si conde visieren
caumis die was goedertieren
behendich ende wael ghesint
ende dochte die zijn suster mint
in sulker mate als sy hem dede
die brake teghen gode den vrede
ende om dat hi in horen brieff
wael kende dat si hem hadde lieff
in overminnentliken brande
so woude hi breken sulke schande
ende woude haer niet onwaerdelic
antwoerden mer haestelijck
reet hi in vreemden enden
off die lieffte yet mochte wenden
als sijs daghelicx niet en saghe
want tghesicht leyt menighe laghe
diemen wel veylich souden doergaen
lietet ghesicht sijn schieten staen
doe sy vernam dat hi was voert
so wort hoir hert so sere ghestoert
dat sy van groter minnen cracht
en conde ghedueren dach noch nacht
sij liep hem haestelic na te voet
als die ghene die is verwoet
so langhe dat si te male verdwaelde
in enen woude daer si betaelde
den lesten schult van horen daghen
si hieff jammerlijck an te claghen
dat sij so doolde inden woude
om enen dien si gaerne soude
voer allen mannen te wille sijn
van groten druck ende bernender pijn
alsoe sij in wanhope viel
soe verderff sy beyde lijff ende ziel
want sij en mocht niet langher lopen
an enen boom ghinc si hoir knopen
ende verhinc hoir selven daer
vrienden nemet deser zaken waer
ende wacht u voer die grote slaghe
nu moetic vraghen ene vraghe
off caumis bet heeft ghedaen
dat hi die daet heeft wederstaen
ende sij in wanhope is versmoert
bij sijnre sculde als ghi wael hoert
want hadde hi hoer te wille ghestaen
die liefte had licht cort vergaen
want soemen des speels meer hantiert
eer die hetten meer faelgeert
alsmen spreect int ghemeen
als dan die liefte waer worden cleen
so hadden sij des affghestaen
ende beyde penitencie ghedaen
haddet dan yet beter gheweest
dat hi horen wille hadde volleest
die l ende si in sulker onverdulde
niet en waer bij sinen schulde
ghecomen totten bitteren dode
dese vraghe soude ic node
solveren want icx niet en kan
maer ic rade wijff ende man
dat sy bedwinghen hoir natuer
teghen dat vyantlike vuyer
want in sulken schijn te sterven
doet emmer ziele ende lijff verderven
theseus coninc van athenen
die adrianam in groten wenen
sterven lyet op een eylant
hadde enen zoen wael becant
scoen ghelatich ende bequaem
ypolitus soe was sijn naem
die coninghinne van amazone
was moeder van desen zone
nu creech theseus een wijff daer na
ende was gheheten fedra
dochter conincx minos van creten
ende adriana suldi weten
was fedren suster deser vrouwen
si was lieflic aen te schouwen
ende zeer schone voer anderen wiven
si voerde den brant an horen live
van groter onghetemperder minne
so vaste stont in horen sinne
ypolitus hoers mans zoen
by wylen was hi ghewone
mit hoer te spreken int ghemeyn
mer alssy hem hadde alleyn
so sprac si hem van minnen an
ende hi ghinc altoes van hoer dan
want hi en wouder niet na horen
hi scuwede zeer sijns vaders toern
ende oec die schande die daer off luut
op enen tijt soe was hi uut
dat hi niet en quam ter zale
si leet van liefde grote quale
ende screeff hem enen brieff te hant
dat hi doch quame ints vaders lant
ende troesten toe zeer minnentlick
hoe dat sy wael heymelick
te samen liefde mochten draghen
want nyemant en soude daer na vraghen
om datsi was sijns vaders wijff
al hoir dinck ende hoir bedrijff
soude in eren worden vertelt
want wes andere mit ghewelt
of mit liste mosten stelen
des en dorsten si niet helen
ende waert datsi enen anderen minde
daer soude aff clappen dat ghesinde
mer mit him so mocht si wel
openbaerlic driven spel
ende leven in minnentliker vroechden
wantmen hem tot groter duechden
prisen soude in elker stede
dat hi sijnre moeyen vrienscap dede
si mochten leysten al hoir lusten
al waert dat si malcanderen kusten
nyemant en soude dat bedencken
ende alsoe souden sy allencken
alle hoir ghenoechte vorderen moghen
want hi mocht hem vrilic toghen
ende by hoer comen alst hem lust
dat een ander stelen must
ende si en mocht doch niet leven
hi en most hoir sine minne gheven
des waersi mit gansen sinne
altoes bereyt tot sijnre minne
dus screef si hem zeer guetelic
ende hi versmadet wijsselic
want hi om alle die werlt gans
niet en woude an sulken dans
doe si sach dat niet en bate
sochtsi weghe ende mate
hoe si hem best verderven mucht
op een tijt quam si int l mit gherucht
voerden coninc sinen vader
ende claechde hoe die verrader
ypolitus haer hadde misdaen
ende na hoerre minne hadde ghestaen
ende onneren woude sijns vaders wijff
die coninc zwoer op sijn lijff
dat soude hem te quade vergaen
hi dede ypolitum tasten aen
ende heeften op een eylant
in ewigher ghiselschip ghesant
om dat hi aldaer soude verderven
ende in ellenden soude sterven
hi voer van daen in bedwanghe
ende als hi quam bider zee stranghe
viel die waghen van een steen
ende hi brack sijn leden ontween
dyana maecten thant ghesont
ende voerden mit hoer op die stont
daer bleeff hij bijder godinne
want sy droech hem goede minne
om dat hi schoen was ende bequaem
si gaf hem enen anderen naem
ende deden byrbius heten
der boesheit en woudsi niet vergheten
die fedra an him hadde ghedaen
ende deedse van enen donre slaen
dat hoer den hals wort ghebroken
dus heeft dyana dat ghewroken
sulke dinghen eysschen wrake
want het was ene valsche zake
dat sien brocht in sulck verdriet
om dat hi sinen vader niet
en woude vertoernen mit ontrouwe
sijn doecht wort hem gheloont mit rouwe
mit ellende ende mit verdriet
mer dyana en woude des niet
si heeft him der doecht gheloont
ende bij hoerre zijden ghecroont
mer fedra creech alsulken danck
als dier zake buert om lanck
aldus voer oeck cenobea
eens conincx vrouwe als ic versta
fineus hiet hi verstaet dat
hi hadde te voren een wijff ghehadt
daer hi twee sonen aff behielt
chenobea was van sinnen wilt
ende lyet hoer venus so becoren
dat sy den enen leyde te voren
van heymeliker minnen dade
doe die eerste dat versmade
sprac si den anderen des ghelijck
mit sueten woerden suverlijck
doch weerde hijt mit starcken sinnen
dat hire en woude niet bekinnen
want hi ontsach sijns vaders toorn
doesi sach dattet al verloren
was wat si hem beyden bat
wort sy den jonghen zeer ghehat
ende claechde den vader over beyde
dat si hoir ter oncuusheyde
wouden dwinghen beyde gader
dat vertoornde zeer den vader
ende dede hem beyden uutsteken
hoir oghen sonder meer bespreken
die goeden en woudens niet ghehinghen
dattie zaken soe verghinghen
sonder wrake daer off te gheschien
want fineus verloos sijn sien
om dat hi blint hadde ghemaect
ende sijn kinder valschelic besaeckt
als hi vanden goden heeft verstaen
dat hi onrecht hadde ghedaen
sijns selfs wijff te hant hi sende
op een eylant in ellende
daer starfsy cort in wanhopen
dus mostse dier ondaet becopen
als recht was ende redelijck
daer om seg ic u naerstelic
dat ghi u dier zaken hoedet
want ghi dat selve wael vermoedet
dat god des niet en wil ghetemen
dattet goeden eynde mach nemen
het mach wael ene wile staen
mer altoes salt him evel gaen
off sy worden ewelijck
verdoomt inder hellen rijck
ist dattet him hier wael vergaet
om god uwer dier zake ontslaet
ende seghent u voir sulken duvel
want seker ghi eet een quaet suvel
wildi sulck werck hantieren
laet die heylighe daghen te vieren
ende breect die viere anders wair
laet vader oom ende broeder thair
behouden datsi houden moeten
het staet op alte zware boeten
wairmen daer over treden wil
tis al naerst ende gheen spil
want spil pleecht ghenoechliken te enden
mer dit brinct een in zwaer miswenden
doch oft inden sinnen si
datmenre niet en mach verbi
stondet dan op een reyne maet
in doechden sonder zwacke daet
ende si horen mannen hilden trouwe
so sloech ict noch ter bester vouwe
want minne is blint ende vlieghet snel
dat weten wy allegader wel
ende menich wert gheschoten schier
mitter heter minnen vier
eer hi weet waer hijt heeft
soe dat hi moet leven ende leeft
in liefden dwanghe lude ende stil
ende moet hem voeghen hoer te wil
want hi hem selven niet en can
bedwinghen als een ander man
dien die minne niet en dwinghet
si mocht wel wesen onbevlinghet
ende vloeyen uut een reyne beke
dese minne daer ic aff spreke
mer si is nochtan best ghescuwet
want die mene man niet en ghetruwet
dat si in doecht floreren mach
om dat so sondich is tghescach
so meynen si dat die vyant
veel meer bedrivet in dat lant
dan in anderen slechten steden
ende dat die brant van lusticheden
haestelic aldaer ontstect
dits dat den luden veel ghebrect
mer vele luden jonck ende oudt
sorghen voer tsgraven spichout
des billix gheen node en dede
die lude en willen horen vrede
niet laten om der luden baffen
nochtan die rades wil schaffen
sal ymmer schuwen dat rumoir
datter ludet after ende voir
wilmen die vroechde laten rijcken
so salmen die gheruchten wijken
ende vinden heymelike vonden
datmen stoppe der clapper monde
mer die menighe is so dom
hi spreect wat is my daerom
en kan die clappers niet al ghestillen
si segghen dat si segghen willen
ic wil mijn ghenoechte scaffen
ende en laten dat om nyemants straffen
mer hoe doet dan die vrouwe waert
die in schanden wort vermaert
trouwen men sal so niet spreken
ghi sult dat mit bedwanghe breken
men moet bij wilen ymmer dinghen
laten om der clapper singhen
ende gheven hulp der heymelicheit
off die schande wart dicke breyt
scuwet deser minnen last
ende jaechtse uut uwen sinnen vast
grijptsi een stadt in uwen herten
ghi lijdt daer omme schande ende smarte
absolon was qualic bedocht
doe hi sijns vaders bedde versocht
ende sondichde mit davids wiven
alsoe die heilighe boecken scriven
dat en verghinc niet ongheplaecht
daer hi van joab wort ghejaecht
quam hi onder enen boom ghereden
so hi was lanc ende schoon van leden
daer bleef hi mitten haer an
verwerret die hoveerdighe man
sijn paert ontghinc him hi bleef hanghen
joab selve quam daer gheganghen
die hooftman was van davids heer
ende schoot absolon drie speer
in sijn herte dat hi verdarf
daer mede hi rechte loon verwarf
noch suldi van ghelike horen
hoe si hoir salicheit hebben verloren
die him sulker minne bewonden
want god plaecht gaerne die zonden
ende dese is noch meer te laken
dan die voer ghescreven zaken
een coninc in arabien was
gheheten cynaran als ic las
die hadde een dochter schoon van leden
ende vuerich was in allen zeden
mirra was hoer rechte naem
si haddes int herte selve schaem
dat sij ten vader liefte droech
dicke sij hoir daer om versloech
hoer sinne en woudts haar niet verdraghen
sij en most den vader minne draghen
om alle die werlt so en dorst si niet
claghen hoer minnentlic verdriet
op enen nacht is si op ghestaen
ende woude haer selven verhangen gaen
hair voetster die daer bi hoer lach
hoirde haer suchten ende hoir gheclach
ende vraechde wes haer mochte deren
si seyde hoir hoirs herten gheren
ende altemael hoet mit hoer stont
si waer van minnen al ghewont
si most bij horen vader wesen
off nymmermeer den doot ghenesen
die voetster docht doe sij dat hoerde
dat dese maecht hair selven moerde
waer quaet mochtment anders voeghen
si sprac mirra laet u ghenoeghen
ic sal u helpen offt u vroemt
dat ghi bij uwen vader coomt
ende hij en sal van u niet weten
wye ghi sijt ende hoe gheheten
daer mede sij te vreden bleeff
die voetster dat alsoe bedreeff
als die coninc allene sliep
dat sij heymelic tot hem liep
ende seyde hem van eenre maecht
die hoir horen noot hadde gheclaecht
van minnen die si tot hem droech
doe sprac die coninc ende loech
machse tot my comen hier
die voetster sprac sij comt wel schier
mer sy moet heymelic comen in
sy draecht op u soe starcken sin
dat si hoer scaemt des onghelimpe
die coninc sprac in soeten schimpe
dat heymelic si ghenoecht mi wael
sij quam bij duuster in die zael
ende ghinc te bedde bijden vader
daer hadden si veel vroechden te gader
in dien sondeliken vrede
daer na die coninc comen dede
een licht dat hise mocht besien
doen tlicht quam sach hi mittien
dattet mirra sijn dochter was
een zwaert vant hi daer te pas
ende soudse hebben te hant versleghen
mer haestelijck ende onghereghen
uuter camer si ontvlo
die coninc was des seker onvro
des nachts toech si wech alleen
ende behilt den buuck vol been
in vreemden landen so doelde si
tot dat hoer tijt ghenaecte bij
dat sij ghenas van enen kinde
allene zonder huusghesinde
dat kint leyde si te vondelinghe
het wort ghevonden wail gheringhe
twas zeer schoon ende wail ghedaen
rijcke luden nament aen
ende voedent op mit haren goede
die moeder was oncuusch van moede
ende starf in openbaren sonden
venus heeft dit kint ghevonden
doe hi was een jonghelinc
in hoerre minne si hem ontfinck
ende wort adonius gheheten
daer na wordt hi verbeten
van enen beer in enen woude
daer hi een wilt jaghen soude
des was venus zeer verwoet
ende verwandelde sijn bloet
in eenre bloem dat suldi weten
die noch adonius is gheheten
besiet al omme hoe dat vergaet
daer minne in sulker oerden staet
die wrede doot die heeft verslint
beyde moeder ende kint
om die vule onnamighe zede
dien si mit horen vader dede
tis wail een vreselic woert
datmen van sulken zaken hoort
een rechtveerdich menschelijck lijff
het si man off het sij wijff
dien mach gruwen sulker saghe
sal een minsche sijn sibbe maghe
off sijnre maghe wijff of man
minnen wat is minne dan
minne sal een lieflic schijn
tusschen vreemden luden sijn
datmen minnentlic sal draghen
tis waer tusschen lieven maghen
soe moet ymmer liefde staen
mar dat is anders te verstaen
ten is die rechte minne niet
die vroechde ghift ende oec verdriet
daer onse materie spreket aff
ghi vindet selden selck gheschaff
ten wort ghekeert in schande ende arch
jacob die heylighe patriarch
doe hi van aertrijck soude verscheyden
woude hi sijn testament verbreyden
ende dede al sijn kinder tsamen
voir him comen doe si quamen
seyde hi elken sijn gheval
hoet him in dit aertsche dal
na sijnre condicien soude vergaen
daer sij dus alle waren ghestaen
sprac hi tot sinen outsten zoon
ruben du biste quaets ghewoen
du en sult niet worden groot van maghen
dijn slacht sal minderen allen daghen
ghelijc water sullen si vervloeyen
dijn gaerde sullen qualic groeyen
om dattu dijns vaders camer
op sloeghes mit dinen hamer
ende hebs dijns vaders bedde ontreynt
die heylighe scrifte niet en meynt
dat ruben alleen soude becopen
mer alle die ghene die daer in lopen
om te vorderen sulke minne
die waren mede in jacobs sinne
doe hi sprac dat harde woert
daert menich mensche heeft ghehoert
dus so plaghen sy te varen
die him mit sulker minne ghenaren
ende ten is seker niet vreemde
want het is een grote scheemde
daer grote schande ende schade of coemt
eersaem liefde eerlick vroomt
hoe wael dat sonde ende schande is
soe was doch semiramis
van babilone die coninghinne
so onghetempert inden sinne
waer sy sach enen schonen man
daer most si mit ghenoechten an
ende alssy sijnre hadde ghenoech
bevalsy datmen doot sloech
hier mede so en lietsi haer niet ghenoeghen
si en most hoir noch tot dinghen vueghen
die hatelic sijn ende onghewoen
si hadde enen frisschen jonghen zoon
die wile hi was een jonghelinck
soe dede sy mit him hoer dinck
hi wist wel dattet qualic lyet
mer hi en dorst hoer weygheren niet
bijde manlike lede
mit yseren sine besluten dede
om dat anders ghene wive
spelen en souden mit sinen live
een sloetel was ghemaect daer toe
dien droech si allene doe
wanneer sy bij hem woude wesen
so ontsloet si tslot mit desen
ende als si sijnre hadde ghenoten
most hi weder inden sloten
dit waren duvelike sinnen
te leven in alsulker minnen
dit wijff was wail van sinnen blint
dat si mit hoirs selfs kint
in sulker wijs te leven plach
dat nyeman des ghelijck en slach l sach
dus was die jonghe qualick daer an
mer doe hi lancsam wart een man
en woude hijs niet langher lijden
ende creech vrienden teren tyden
die him holpen so dat hi
vanden sloten is worden vry
hi reet van daen al dat hi mocht
ende verre vreemde lande versocht
si volchde him na waer sine vernam
dat hi in enighe lande quam
hy docht hi soude so verre vlyen
dat syen nymmermeer en soude sien
ende toech te thrier indie stadt
doe semiramis vernam dat
is si hem noch ghevolghet na
dit mach wel sijn als ic versta
bet dan drie ende twintich hondert
milen oeck wyen dat verwondert
tusschen thrier ende babylone
doe sy quam bij haren zone
gheerde si noch sijnre voere
ende dat hi noch mit hair thuuswert voere
sij ghinghen tsamen na hoerre zede
in eenre heymeliker stede
in alsulken minnen schijn
als ofsy vreudelic souden sijn
die zoen die moeder zwanck ter aerde
ende doerstacse mit enen zwaerde
sulken eynde creech die vrouwe
van hoerre vulre minnen scouwe
dus was dat edel wijff verbaest
ende op horen zoon verdwaest
nochtan was si so wijs ende vroet
ende droech soe keyserliken moet
datsi allene regierde trijck
als een coninc gheweldelijck
ende ommemuyrde babilone
mit toernen ende poerten schone
so hoech so starck so rijckelijck
dat nye mensche en sach des ghelijck
si wan carthage ende vele lande
dies menich coninc hadde schande
doch maecte hoir die liefde so sot
dat sise bracht in sdodes pot
als ghi wael claerlic hebt ghehoert
een yghelijc mensche wacht him voert
alsoe wael die man als wijff
dat ghi niet en mint dat lijff
dat vanden uwen is ghecomen
ende van u nature heeft ghenomen
het luut alte over hatelijck
mer wairt so inder werlt rijck
gheschepen dattet oirbair wair
so waert godlijc ende claer
alst bij adams tijden was
doe en was nyemant int aertsche gras
dan adam eva ende hoer kinder
doe wast oirbaer ende gheen hinder
want het most doch wesen soe
datsi natuerlic waren vro
mit malcander suster ende broeder
dat leerde him vader ende moeder
dit woude die goede god ghehinghen
om die werlt te volbringhen
dus heeft die godheit oick gheleden
voer goet dat loths dochteren deden
doe dat lant verzoncken was
doe meenden sy entelic das
dat alle die werlt verghinc te gader
sonder sy ende hoir vader
die moeder wart tot enen steen
verwandelt want si int ghemeen
overhorich was horen man
die maechden ghinghen den vader an
ende maecten droncken vanden wijn
om dat hi onwetende soude sijn
des nachts ghinghen sy by hem beyde
ende elck hoer biden vader leyde
daer mede dede hi so sijn dinghen
dat sy beyde kint ontfinghen
dit deden si in meninghe goet
om dat dat menschelike bloet
niet te mael en soude vergaen
want sy meynden sonder waen
datter nyemant en ware ghebleven
dan si drie int aertsche leven
in sulker wise ist wael te prisen
mar die in quader boesheit rysen
ende tot sulker vulre daet
hem selven gheven dats al quaet
sondelic schandelic ende te schuwen
elken mensche sal daer voer gruwen
want tversoeckt in allen hoecken
overleest al u boecken
ghi vindet dat si alle twaren
qualick ende vulick hebben ghevaren
besiet die vyanttlike lesse
vander quader herodyadesse
die bij hoers mans broeder sat
ende infirmeerde hem daer toe in dat
dat die guede sinte johan
wart ghedoot die heilighe man
want si hoer dochter also leerde
dat si sinte jans hoeft begheerde
want herodes loefde haer
wes sy begheerde dat hoir wair
daer si om danste ende spranck
dat duert horen erven vele te lanck
die yammer siecte ende quale
die daer off bleeff die sietmen wale
alle jaer in sinte jans feeste
die plaghe donct my sijn die meeste
god loont den gueden mitter doecht
die quade laet hi onverhoecht
sullen wy minnen in onsen daghen
soe laet ons gode liefte draghen
ende scuwen sondelike daet
hij is wijs diet quade laet
eens conincx dochter van rijcken moede
leefde oick in sulker woede
dat si mit bernentlike minne
horen broeder droech in sinne
canaces was die maecht gheheten
hoer vader was dat suldi weten
een coninc ende hiete colus
hoer broeder hete machareus
hi minde sijnre suster mede
so ghierichlike als si hem dede
het was in beyden even starck
was dat niet eens duvels werck
canaces was vol alre duecht
so lieflijck ende van soeter yoecht
als wijf op eerden wesen mucht
hadsi verseten dit gherucht
so langhe speelde si mitten broeder
dat si wert eens kints moeder
doe sij der vruchten was ghenesen
hoerde die coninc gheluut mit desen
als tgheween van enen kinde
hi sende te hant van sinen ghesinde
om te vernemen daer off bescheyt
doe wort him alle dinck gheseyt
machareus die wert vervaert
ende reet van daen in vreemden aert
ende als dit colus vernam
wert hi verwoet ende zeer gram
mit erren moede ghinc hi tot haer
ende gaf hoer enen swaert aldaer
mit naersten heeft hi haer gheboden
dat si hoer selven soude doden
ende dat kint dede hi int wout
draghen inder beesten ghewout
dit zwaert sette si bi hoir al bloet
mer eer sy hoer gaf totter doot
screeff sy horen broeder ende lieff
so sueten vriendeliken brieff
ende so yammerlijck van woerde
als ic ye in scriften hoerde
na dat ovidius doet verslach
in sijnre epistolen daer ict sach
te scriven waert vele moeyelijck
mar sy badt him vriendelijck
na dien dat hoer kijndekijn
verloren waer in sulken schijn
ende sy hem emmer volghen soude
dat hijt ghebeente gaderen woude
ende doense in enen tonne te samen
daer si die ewighe ruste namen
ende badt hem dat hi hem hoede
voer sijns vaders onghemoede
dus bleven daer in jammers noot
kint ende moeder beyde doot
van desen saken meer te spreken
wil ic hier mede laten steken
mer noch een pointkijn is daer bij
dat alle ongheoerloft sy
dats cracht ende weldighe moet
die men an vrouwen ende maechden doet
die is te schuwen ymmer zeer
dat en is minne noch lieflijck eer
het is een boeflike ghenoecht
daer nyemant mede en is ghevuecht
ende si bringhet in groten nijdt
onvrede oirloghe ende strijt
als wael scheen an amone
coninc davids oudste zone
die mit crafte ende ghewelt
thamer sijnre suster bij hem helt
ende deder mede sinen hontschen aert
ende nader daet hadde hise onwaert
ic en hoerde nye van vulre daet
te spreken inder naturen staet
want hi hadde him sieck ghemaect
des quam tot hem die wael gheraect
die sijn suster natuerlijck was
ende vande him inder siecten pas
guetlic is si bi hem gheseten
om hem te doen een luttel eten
sijn knecht dede hi buten staen
ende vercrachte die wail ghedaen
die zeer weemoedich van hem ghinck
hi stietse van hem in waren dinck
mit groter onwaerdicheide
dat hoir alre weeste dede
sij schoerde haer cleder ende weende zeer
daer quam absolon die heer
die was hoir volle broeder
want si hadden ene moeder
hi vraechde thamer wat haer waer
sij seyde him die zake al claer
hi sprac suster zwijcht al stille
coomt mit my tis myn wille
dat ghi woont in minen hove
op een tijt wast een dach van love
datmen die scapen souden scheren
absolons des groten heeren
ende op sulke daghen meest
hilden si werscap ende feest
alle sijn broederen had hi ten eten
sinen knechten dede hi te weten
als die maeltijt ware ghedaen
dat sy amon souden slaen
ende anders der broederen gheen
si deden so als dat wael scheen
want amon bleeff dair legghen doot
die ander en leden ghenen noot
dus wart die craft aldaer ghewroken
noch segghe ic als ic hebbe ghesproken
tis onrecht datmen hem beclaecht
want hi heeft een reyne maecht
weder horen danck ghemint
ende was daer toe sijns vaders kint
ende doe hi haer dus hadde ghenoten
dede hise uter camer stoten
ende wort hoir onwaert after dien
dat hise nye en woude aensien
dese boesheit was drierehande
die hi dede mit groter schande
te recht is dese wrake gheschiet
o vrienden sulke dinghen vliet
sulke dinghen niet te vlyen
daer moet onrecht af gheschien
want craft ende dading van ghewelt
sijn so overdadich ghetelt
dat sy niet en konnen vergaen
daer en wort wrake op ghedaen
want doe die werlt niet harde langhe
en hadde ghestaen in horen ganghe
doe wort wrake ghedaen daer op
die heylighe patriarche jacop
doe hi quam inder heyden lant
sijn gheslacht worde wide bekant
een stadt gheheten sychem
stont niet verre van hem
sijn dochter die schone dyna
ghinc wanderen bijder stat soe na
dat die van sychem quamen uut
ende haeldense in si sloech gheluut
ten bate niet in sondighen schijn
most sy him daer te wille sijn
oneerlic voeren si daer mede
ende lietense weder uuten stede
mit ghescrey so quam si claghen
daer hoer broeders liepen jaghen
symeon ende oeck levi
ende claechde him hoe dat si
te sychem binnen hadde ghevaren
si gaderden van horen scharen
ende ghesinde in stilre list
dats die vader niet en wist
levi ende symeon
wouden wrake daer doen
si meynden dat die sychemiten
him nymmermeer en souden verwiten
dat hoir suster in sulken schijn
him te wille hadde ghesijn
si ghinghen ruekeloes inder stede
ende en gaven nyemande vrede
mar alle die mannen cleyn ende groot
sloeghen si mit zwaerden doot
ende streken weder thuus
die vader was des zeer confuus
ende vertoernt om dat bedriven
mer twas gheschiet tmoste bliven
also si beyden hadden ghesproken
so hadden si die craft ghewroken
also die daet was hatelic
so was die wrake schadelic
dus heb ict u voer gheseit
dat craft ende gheweldicheit
maken nijt ende grote veede
ende van lieven maken lede
ende daer om salmense vlitelic laten
ende oick mit groten sinnen haten
up datmen ghenen toerne en werve
ende die ziele niet en bederve
der sielen sterven is te verstaen
alssy ten ewighen dode gaen
in deser ongheoirlofder minnen
salmen schuwen mit allen sinnen
datmen gheen liefte voert en sette
dan mit luden van kersten wette
nyemant en laet hem verleyden
van enighen yoden of van heyden
een man die mint een yoedsch wijff
ende natuerlic roert hoer lijff
off een heydens dier ghelijck
hi verdient rechtveerdelijck
datmen brande in een vier
ghelijck oft waer een beestelic dier
des ghelijck een wijff verdiende
die so den yoeden off heyden diende
so groten zonde ist ende schande
datmense rechten sal mitten brande
schuwet dat ghi guede man
ghi eerbaer wive sietet an
hoe groot dat die misdaden sijn
diemen recht mit sulker pijn
vlyet die hatelicke stucken
ende laet u eer niet ontplucken
behout dat bloemkijn eer vast
soe doedi uwer herten rast
ende bloeyt in loventliker wonne
soe moechdi als die bernende zonne
claerlijck lichten onbevlect
ombewimpelt ombedect
ende vrilic treden voert
onberucht van yemants woert
al ist dat die nyders baffen
daer en hebt niet mede te schaffen
des ghi der daet ontschuldich sijt
so bloeyt u eer tot alre tijt
in dusdanigher minnen stucken
doncket mi selden wael ghelucken
so ic meer hoir van haren zaken
so si my meer staen te laken
want ick en siese niet wel varen
diet hoir in dat ghelach vertaren
waert so rackelic ende so guet
als edele liefde ende reyne moet
die niet en gheren in horen spise
dan reyne cruden van goeden prise
sij en souden emmer so niet sterven
ende so yammerlijck bederven
doch noch seg ic als ic seyde
leefden si in reynre weyde
ende lieten die grove stoppelen staen
daer sy die bloemkijn mede verslaen
ende dat menschelike cruut
niet en wyesse ter aerden uut
so mochtment noch verantwoirden wat
noch huden sdaghes valt wel dat
dat manne ende maechdekijn
die malcander sibbe sijn
lichte wael malcander gonnen
in soeter minnentliker wonnen
die niet en wouden anders wenschen
dan te leven als goede menschen
in reynre liefde pleghen te doen
mer het is een vreemt faetsoen
den soen te leven mitter moeder
off die suster mitten broeder
off die vader mitter dochter
doch die wech is altoes sochter
scoonre ende bet ghetreden
die gaet totter helscher stede
dan die wech ten hemel waert
dat is een wonderlijck ghevaert
altoes sijn wy meer gheneghen
boverie ende quaet te pleghen
dan te wercken guede zaken
nochtan souden wy gaerne naken
der schoenre stat die hoghe staet
ende die moet al mit gueder daet
ghewonnen sijn salmense vinden
dus lere ic mannen wiven kinden
dat wy lelike sonden vlyen
diemen naerstelike sal ontsien
ende so overhatelic luden
overal int noert int suden
sonde te doen is menschelic
die te beteren is godlic
moetet emmer ghesondicht sijn
soe laet ons doen cleyn sondekijn
die men heet ghenadelic
ende wye van moede is so rijck
dat hi moet minnen van naturen
die minne doch sulke creaturen
als hi mit eren minnen mach
ende scuwe den groten blinden slach
ende vlye dat hatelicke woert
daermen so vele leets off hoert
ende moetet anders emmer wesen
soe bid ic vriendelic dien ende desen
dat sijt also heymelic schicken
dat die melders niet en micken
op dat die weelde blive verholen
ende die sonde gode bevolen
maer punctet off ghi moecht daerbij
dattet sonder sonde si
goede woerden ende reyne saken
en sijn billicx niet te laken
al en sijn si niet gheestelic
god heeft doch der werlt rijck
ende den staet ghedeylt in tween
mer sonderlinghe wil hi dat die een
tijtlike zaken zal ghebouwen
die ander sullen opwaert scouwen
ende wes sy van boven halen neder
dat sullen sy ons leren weder
nader ouder lerers sanck
doen sijt wael so buert hem danck
wy tijtlike domme ruden
moeten bliven aertsche luden
ende bouwen werltlike dinghen
wy die uuter aerden springhen
moeten aertsche nature pleghen
ende sint dattet is dus ghebleven
dat die werltlike scholen
mannen ende wiven sijn bevolen
soe moeten sy dair in studeren
ende der werlt staet hantieren
god wil die werlt hebben vervolt
want hi sprac in sijn ghedolt
doe hi twee menschen hadde ghemaect
ende si voer hem stonden naect
wasset ende wordet menichfuldich
sijn ghebode sijn wy sculdich
vast te houden soe doen wy wael
hi sprac in sijnre godliker sael
dese menschen sullen sijn
in enen vleyssche twe schijn
die man sal laten sinen vader
ende sijn moeder alte gader
om te volghen sinen wive
nader lust van horen live
sint god selver sprac die woerde
wat mach dan sijn hogher oerde
dan echtscap die god selve raemde
ic weet wel dattet niet en betaemde
dat wy alle begheven waren
want so soude die werlt vervaren
oft souden sijn alle bastaerden
die leven souden inder eerden
hadde dat gheweest goeds wille
hi en hadde ymmer lude of stille
man ende wijff niet versaemt
al ist dattet wel betaemt
datmen luden in oerden sent
soe ist doch gheen sacrament
als echtschap is een vanden seven
diese gheestelike lude die sijn begheven
predicken die wiven van horen man
ende doen hem te weten dan
datsi in echtschap niet soe veel
verdienen als in reynen speel
noch segghe ic ende hebbe gheseyt
soude alle man staen in reynicheit
soude niet echtschap sijn uutghedaen
daer alle die werlt by mochte staen
ende god selver heeft gheset
dit docht my sijn een vreemde wet
sullen wy nuwe dinghen hantieren
die menschen selve ordoneren
ende laten die gheboden varen
die god selver wilde claren
laetse predicken en wil niet kiven
bij goeds gheboden wil ic bliven
dat god gheset heeft prisic mede
het donct my sijn een lovelick zede
dat man ende wijff malcanderen minnen
mit allen herten ende sinnen
alssy in echtschap sijn verbonden
want sy moeten tallen stonden
te samen bliven ghenatuyert
so langhe als him tleven duyrt
sy en hebben gheen proevel jaer
als der begheven luden schaer
daer sy sijn daer moeten sy bliven
wel him die te recht bedriven
nu spreken wy vander minnen les
die elken mensche gheoerloft es
gheoirloft o hoe schoen luut dat
alsmen treden mach enen pat
veylichlic ende onberoeft
ende sonder misdaet des ghelooft
vrilic wye dat mach gheschien
en derff der melders tonghe niet vlyen
hy en derff der avontuyr niet wachten
noch der nyders schimpen achten
hy gaet vrylic daer hy wil
spade ende vro op allen thil
op dat hi gaet den rechten ganck
daermen van echtschap singhet den sanck
daer mach hi vrylic hene gaen
ende grote sorghe laten staen
sonden schuwet hy oick dair mede
dit is billic ene goede stede
daermen dus vrilic wanderen mach
tallen tyden nacht ende dach
hy en dar niet luusteren na dat hin nen
noch brugghen noch muren overclymmen
hi heeft enen effenen wech voerhande
dien gaet hi sonder schade ofte schande
sijn scheen en stoet hi nerghent teghen
hy en is van nyemande beleghen
noch ghewacht die him mach deren
hy en darff him niet verveerren
voer der rueden aenbassen
noch voer doerne noch voer classen
onder den drope te staen al bloot
des en heeft hi ghenen noot
den portier en darf hi niet versolden
anxt en sals niet buten holden
hy mach mit meerre eer in gaen
dan daer buten bliven staen
ende bedriven alles des hem lust
dat selve blijft altoes versust
nyemant en ruert daer aff den mont
noch nymmermeer en basset daer om hont
die tot sulker liefden vlyen
en dorven nymmermeer omme sien
daer off en coomt nymmermeer nijt
noch vete noch vyantscap noch strijt
sy is vry van allen sorghen
ist openbaer off ist verborghen
men macher altoes wesen by
waer sy also nuwe als vry
alst wael is mit sommighen menschen
die niet en souden willen wenschen
dat hoirre enich sprake woerde
die die ander node hoerde
mer wes den enen wail ghenoecht
daer toe him die ander vuecht
soe waer dat staet in sulker wijs
daer isset wael een paradijs
ende die liefde is altoes nu
mair voerwaer so seg ic u
dairt anders is dair wart sy oudt
ende der vruechden vuyer vercout
want als hoirre een him anders vuecht
so ist al toern ende onghenuecht
doch die bant moet altoes blyven
so wail den rijcken als den katyven
ter tijt toe dat coomt die doot
die breect die bande ende alle sloot
hier voer hebbe ic ghesporken veel
van menigherhande minnen speel
hoe menighen graet die liefte heeft
ende hoemen dair in redelic leeft
wat hulpe behoert tot elken grade
hoe sy ghenoemt sijn die rade
wat cleyder dat him best behaghen
ende wat verwe datsi draghen
des hebdi vanden drien ghehoert
veel bescheits ende goede woert
die ic u screeff tot eenre ghifte
int anderde boeck van onsen ghescrifte
daer liet ic vanden vierden steken
om dat icker nu aff wil spreken
want die vierde graet gaet aen
den ghenen die in echtschap staen
daer sy mit eren oick in blyven
om dat so wil ict hier bescriven
want naden vierden graets virtuten
so dunckt my alhier best sluten
die inden vierden grade staen
ende sijn alsoe daer in ghegaen
alse behoirlic is ende eer
die sellen hebben tot hoirre leer
rechtveerdicheit in horen zaken
dese heeft twee cleyder doen maken
dat sijn ghestadicheit ende trouwe
ende als icse te recht aenschouwe
sijn sy van blaewer verwen ghemaelt
ic seg u dat hi niet en dwaelt
die in echtschap is verselt
dat hi sy altois ghestelt
in rechtveerdicheit te leven
wes hi voer heeft angheheven
dat moet hi mit trouwen enden
ghestadicheit en moet niet wenden
want daer most ymmer sijn een blijff
mint een man een ander wijff
off enich wijff enen anderen man
daer gheen echtschip en is an
die en dorven niet ghestede bliven
want ist dat sy om zaken kiven
dat deen den anderen ontrouwe doet
so sal die andere sinen moet
billic wandelen op dat hi
nyet allene in die perse en sy
wanneer hoer ene in liefden faelt
so valt dat elck van anderen dwaelt
so is stedicheit verloren
mer daer echtschip is ghezworen
ist lieff ist leyt ist quaet ist guet
dat is een dinck dat bliven moet
ghestedelic ende onverbroken
twoirt datter is voerghesproken
moet vaste staen ende oick die truwe
al gheertmen oec bij wilen nuwe
trou moet bliven opten stal
tghebrec valt veel overal
vernuwinghe heetmen een paradijs
diet laten conde hi waer wel wijs
ten is ter werlt gheen meerre vrede
dan in truwen te bliven stede
daer men woenstat heeft verkoren
by wandel blijftmen veel verloren
fedra wandelde haren sin
doe si vergat hoirs heren min
ende gheerde die liefte van sinen soon
om dat hi jonck was ende schoon
het was al vuyl dat si begheerde
daer sy hoer selven mede onteerde
daer by so leet sy schande ende schade
want sy dede valsche dade
dat wrack dyana die godinne
doer des gueden ypolitus minne
van eenre donre wart sy gheslaghen
als ghi wel voer hebt horen waghen
die boesheit van quaden wiven
heeft menighen mensche doen ontliven
ende ymmer so sijn die mannen bois
by wilen quaet ende truwelois
mer want den vrouwen toe behoert
wijflicheit ende zuete woirt
goedertierenheit ende ghenade
ende alle guetlike ghenade
wanneer dat dan een wonder valt
dat si worden also ghestalt
dat si quade verboden dinghen
voert setten ende sonderlinghen
mannen te verraden ende te moerden
so spreect alle man van dien woerden
dat doet die mare veel wyder gaen
dan oft een manhoift hadde ghedaen
want mannen sijn bet ghewoen der daet
die by wilen qualic staet
mannen hantieren zweerde ende wapen
sijn si ridder sijn si knapen
vrouwen hantieren safte dinghen
daer om so stelen l schelen sy onderlinghen
wan sy dan onghenadighe zaken
onderwinden hem te maken
ende overtreden buter pleghe
so wert him selden eer off deghe
als clytemestra is gheschiet
die hoirs mannes minne lyet
die wijl dat hi voer troyen lach
daermen hem dicke striden sach
hi was der bester vorsten een
die daer was int heer ghemeen
ende was een coninc verre becant
aghamenoen was hi ghenant
thien jair sy te velde laghen
ende binnen dien langhen daghen
so en quam hi niet tot sinen lande
clitemestra dede hem schande
want hi was hoir verre van
mer leyde liefte an enen man
die hoir te minnen was onghelijck
mer hi was van goede rijck
egistus so was sijn naem
si plach mit hem sonder schaem
ende hi mit hoir int openbair
staets te rijden haer ende daer
ende maecte confuus also groot
dattet alle der werlt verdroot
al rede raemden sy te voren
hoe sy den coninc hoech gheboren
ter doot sullen moghen bringhen
op dat si sonder sorghe hoer dinghen
vrilick moghen staets hantieren
ende dat lant onder hem regieren
sij ordoneerdent als hij quaem
dat sy egistus bij hoer naem
heymelic ter eerster nacht
die daer op soude houden wacht
ende als sy him slapen hoerden
souden si hem int bedde moerden
dit so docht him beyden goet
hier op hadden si frisschen moet
ende deden malcanderen lief ende vrede
na hoirre vulre onnutter zede
doe troeyen ghewonnen wart
waren die griecken dandre hart
om dat him tvolck vander stede
menighen groten schade dede
mit groter wreder onghenade
daden sy den troysschen schade
alle hebben sise doot ghesteken
om achilles wel te wreken
ende menich edel vorste groot
die daer waren ghebleven doot
wive ende kinder ontgouden dat
si destrueerden alle die stat
so dat sy grote ghenade songhen
beyde ouden ende jonghen
sonderlinghe der maechden scharen
die groter vorsten kinder waren
ende vrouwen van goeder zede
riepen ghenaden ende vrede
so dat vele der griexscher heren
vrouwen ende maechden wouden eren
sij deden hem ghenade groot
ende beschuttense voerden doot
elck nammer twee drie off meer
ende voerdense mit hem over tmeer
dat si haer live mochten behouden
dair sise oick eren wouden
cassandra die edele vorstinne
pryamus dochter wijs van sinne
socht an agamenon ghenade
om dat hi die overste was van stade
in doechden deerden him hoir claghen
hi voerdse met hem tsinen maghen
nu heeft clytemestra verstaen
dat hoir hoir man is afghegaen
ende brinct een ander wijff te huus
daer sy off worden soude confuus
si sprac egisto horen ghesel
nu gaen onse dinghen wel
ic heb ene redelike zake
off yemant waer die op ons sprake
dat ic mit reden minen heer
doden mach ende al mit eer
want hi brenct een ander wijff
daer hi mede versmaet mijn lijff
ay hoert des valsches wives reden
hoe sy dat yser beghint te smeden
om te maken enen crommen naghel
si en was rechtveerdich noch behaghel
doe sy tymmerde dat opset
soe boesliken teghen der eren wet
doch also sijt vat ontstack
so taptesijt uut dat altoes lack
daer en bleeff gheen doeghet in
want vol venijns so was haer sin
die edele vorst quam tsinen hove
ende bracht die vrouwe van hoghen love
om hoir lieve ende eer te doen
clitemestra was also koen
dat sy den coninc teghen gaet
ende toecht hem een vriendelic ghelaet
mer dat was inder herten dorre
wapen over die valsche snorre
die wail wiste in waren dinck
dat hire wail mede ommeghinck
ende niet dan doecht en yaechde
daer sy zeer luttel na vraechde
want sy en liets dair om niet
si en dede dat die duvel riet
also si mit egisto raemde
snachs alst bijder tijt bethaemde
dat hi rusten soude wat
so en was egistus niet soe lat
hi en dede sijn dinghen mitten wive
ende beroifden vanden live
den besten een die sporen spien
god gonne ons dat wy moeten vlyen
sulke wiven ende sulken raet
daer niet in en is dan quaet
als een wijff hoer minne wandelt
soe is die man qualick ghehandelt
wantsi beyde verliesen eer
dats te verstaen in sulker weer
alssy boverye hantieren
mair dat mannen hoir liefte mutieren
ende legghense ter ander stede
al heeft dat wijff daer om onvrede
ende onghenuecht in hoirre herten
hoer eer en lijt daer off gheen smarte
die man en wert oick niet gheschint
off hi in doechden erghent mint
ende waert oick dat hi zwacheit dede
op dattet waer tot sulker stede
daer gheen eer en waer te breken
so en soudmens him gheen schande spreken
ende woudment him in schimp verkeren
mit lachen mach hi dat verweren
doch sijn sin des wel oircondet
dat hi voer gode heeft ghesondet
mer des en boert hem ghene schande
te spreken naden eertschen lande
nu sijn dijn l dan die vrouwen menigherley
ende maken hier off groot gescrey
ende segghen sal mijn man dat doen
so wil ic oick in dat sayson
ic en wil lijden niet meer dit wee
doet hijs een soe doe ics twee
ende willent daer gheliken dan
dat si scaffen ende die man
trouwen tis een groot gheschil
der mannen ende der vrouwen wil
vander mannen onghestede
en valt niet dan een onvrede
mer onrechts groot ende veel rumoer
comt vander vrouwen zwacke voer
die boven horen echten man
enen vreemden trecken an
mit oirloff so spreec ic dese leer
behouden goeder vrouwen eer
winnet een man in oeverspel
kinder luttel ofte veel
die bliven bastaerde ende onecht
ten erve en hebben sy ghenen recht
mer der vrouwen sondighe zaken
en moghen gheen onterfnisse maken
een yghelic denc ende doe verslach
waer meest quaets off comen mach
souden him die vrouwen so saten
te visitieren vreemde straten
ende gheselschap te hantieren
als die mannen dicke visieren
daer doch hoer eer niet bij en mindert
soe waer die wijflicheit ghehindert
ende int ewighe slijck versmoert
wijflicke eer waer al verdoort
goede wiven mit suveren doecken
waren dan verre te zoecken
vrouwelic eer verloer den camp
god hoede ons voer sulken schamp
ach lieve vrouwen die woerden laet
want als ghi selve te gronde gaet
soe merct ghi selve wel ter oirden
dat ghi missegghet in sulken woerden
seyden u die predicare
uuten boecken theilighe ware
hoe ghi schuldich sijt den man
oetmoedichlic te volghen an
ende hoe die vrouwen in menighen lande
leven inder mannen bande
ende wat groter zonde ghij doet
als ghi daer teghen set den moet
sonder twivel ghi soud u duck
beraden in dat selve stuck
eer ghi mit wreden sinnen stout
teghen die mannen spreken sout
mer sommighe die die cappen draghen
castyen u al mit smekende slaghen
ende gaen den wech van rechte boeven
om dat si uwer liefden behoeven
sy en wisen u niet den rechten vaert
want sy soecken alle den aert
hoe si u tot hem trecken moghen
daer om slaen si al van oghen
ic hebt van sommighe wel ghehoert
tis jammer datse niet die moert
en slaet daer si op deerde gaen
hier mede latic dat bestaen
ende spreke van desen bosen wive
die soe wredelic brocht van live
den edelen vromen agamenoen
die in ridderliken doen
thien jair lanck hadde uut gheweest
ende was die beste dairmen off leest
in dat grote griexe heer
sij en sach niet an dat grote deer
dat hoir selven kenlic lette
want si wass doch al vol smette
ende was van also vulen seden
thadde gheweest veel meerre reden
datmen hoir dat hadde ghedaen
doch sij en es oick niet ontgaen
horrestis was hoerre beyder soon
hi was edel starck ende schoon
doe hi dat vernam allegader
dat sijn moeder sinen vader
hadde ghemoert in sulker wijs
mit egistus horen amijs
quam hi over mit haesten groot
ende sloechse beyde doot
dus hadde clytemestra
loon des daets als ic versta
ende egistus die verrader
god bedroefse beyde gader
reden voer maect reden na
tis een lanck strijt neen ende ja
mer wye den anderen reden doet
reden hem gaern weder ghemoet
deen vrienschap brinct dander in
vyantscip vertoernt den sin
die op onreden staet
die den anderen sijn hant off slaet
die verdient met reden wel
datmen hem doe dat selve spel
off een ander des ghelijc
niet dat ic hier in wijck
dat clytemestra enich recht
hebben mocht in hoer ghevecht
want sij en hadde recht noch reden
noch eer noch duecht in allen leden
mer dat medea dede quaet
en was niet sonder redens raet
al hadt beter sijn ghelaten
want twas te veel ende overmaten
oick hadsy verdient wel
een quade schennisse op hoir vel
want doe si mit jason quam
ende sy peleus vernam
die coninc was jasons oom
van dier tijt so nam sy goom
hoe sien best vanden live brocht
ende jason alleen regneren mocht
in zwarter const was si gheleert
op een tijt heeft sy gheordoneert
ende dede sinen dochteren verstaen
dat sy den vader souden doot slaen
ende dan so woud sy comen rive
ende maken weder in jonghen live
die maechden waren des wel vro
ende dochten mocht onse vader so
in langhen live leven voert
wy souden wel hebben dat ons boort
bet dan hi ons ontstorve
ende onse neve trijck gheworve
si gheloefden medeen woerden
ende ghenghen daer toe ende moerden
op hope dat hi soude vernuwen
doe most medea dat hoff schuwen
want alle dat volck vanden lande
woudense doden mitten brande
si vloech van danen over tmeer
die maechden waren truerich zeer
ende leden van rouwen groten noot
dat sy den vader hadden ghedoot
jason trike alleen bewaert
medea doolde in vreemder aert
nyemant en konde vernemen dat
waer sy was off waer si sat
so langhe was jason alleen
dat sijn lant al ghemeen
wouden dat hi hilic dade
so dat hi by sijns lants rade
nam een wijff heet creusa
hoer vader was als ic versta
die rijcke coninc grote creoen
hij dede rijckelike bruloft doen
als wael bethaemt sulken heer
die maer ghinc thant wyde ende veer
dat yason hadde een wijff ghenomen
medea heeftet oick vernomen
si wart onvroet in haren sinne
om dat jason alrede hoir minne
hadde vergheten ende ghewandelt
hoer docht si qualic was ghehandelt
ende meynde sy woude oick voert an
tquaetste doen dat si can
twee kinder hadsi ghecreghen
van yason den vromen deghen
die sloech si doot beyde gader
in schennisse vanden vader
sij at ende dranck der kinder bloet
ende wort rasende ende verwoet
doch maecte sy na horen sinne
een hemde dat si der coninghinne
zende ende doe sijt aendede
verbrande si te hant opter stede
dus heeft medea him gheloont
dat hi hoer dus hadde ghehoont
ende ghedaen alsulken hinder
daer om verloes hi wijff ende kinder
ende medea dat verstaet
wort oic gheloont van hoirre daet
dat sy dede die maechden slaen
horen vader doot op goeden waen
mer creusa die quam qualick toe
in desen saken ic seg u hoe
want si en wiste cleyn noch groot
dat jason hadde een beddenoet
mer trouwen salment te rechte meten
so was si dat sculdich te weten
also hier voer ghescreven staet
int eerste boeck daermen verslaet
hoe men naerstelic sal versoucken
des mans ghestant in allen hoecken
eermen anden dans sal gaen
heeft sy daer om niet misdaen
om dat si daer off niet en wist
si en heeft ymmer niet ghemist
si en heeft eens anders wives man
ghenomen daer misdede sy an
die menighe gaet mit sienden oghen
daer hi ongheval moet doghen
wyen wil hi die schulde gheven
dan sijns selfs ghecke leven
had hi wijslic sijn bedacht
hi had hem voerden val ghewacht
een man die is also verdult
dat hi een goet wijff sonder schult
van him yaecht die him is echt
ende haelt een ander int gherecht
daer sijn wijff te sitten plach
die heeft gheleeft sijn eren dach
als hi so openbaerlic sit
in overspele al vol l vul besmit
ende weyghert die trouwe sinen wive
die hi zwoer by sinen live
so is hy ymmer openbaerlic
gheschent wittelic ende waerlic
alle goede eerbaer man
sullen sijnre ontberen dan
van gheenre zaken en salmen prisen
hij en sal mit recht gheen vonnisse wisen
noch tughen over ghene zake
desen man ic bloedelic lake
veel meer een wijff die horen man
verdrijft ende haelt enen anderen an
dat en machmen nerghent toghen
doch moetmen veel by wilen doghen
wes doch heymelic wert ghesondicht
ende den luden onghekondicht
ende houdent samelic verholen
als sy ymmer sullen dolen
daer is doch te lijden mede
het is god betert veel een zede
dat die mannen doen bij tijden
dat hoir wiven niet gaerne en lijden
doch houden sijt gaerne uuten oghen
alssy heymelicste moghen
trouwen in sulck aenstoken
en wort die echtscap niet ghebroken
menich man een vruntkijn heeft
daer hy mede in vroechden leeft
die nochtan sinen wive gont
voir alle dat levet inder stont
soe is noch menich eerbair heelt
die enen goeden wive beveelt
sijn lijff hert moet ende sinne
in reynre doechdentliker minne
ende woude niet om die werelt al
dat hoir eer creghe misval
dan dat hise gaerne siet
ende lieflic tot hoir gonsten vlyet
sinen wive en gont hi niet te min
hadsy soe redeliken sin
dat sy guetlic woude mercken
ende liet die eerlicke wercken
bliven onberucht van monde
daer sy harde grote sonde
an doen als sy anders segghen
dan die waerheit mach belegghen
mer menich is so boes van aerde
si en liets niet om dusent paerde
si en soude segghen dat hoir ghenoecht
weder het wael off qualiken vuecht
hoir donckt oec in hoers selfs moet
dat si daer an niet misdoet
dat si den goeden stelt sijn eer
ende nye en creech ter zwacheit gheer
laet dat een man bij wilen doet
gode te eren in sinen moet
ende denct om ghene ydel dinghen
dan dat in doechden te volbringhen
si sal dat wenden na horen staet
ende maken daer off een ghecke daet
want wes den man ghenoechlic deynct
daer aff hoir ghenoechte creynct
alsoe voer david die heylighe man
dair ic u wat wil segghen van
het gheviel op enen pas
dat die heilighe gods arke was
tot aminadaps inden hove
diese daer hielt in groten love
so dat david ende mit hem
alle die van jherusalem
om die arke toghen uut
diese mit sanghe ende gheluut
binnen jherusalem hebben ghebracht
david dede dair toe sijn macht
dat alle die paepschip vander stede
grote devocie daer toe dede
hy toech uut sijn overste cleyt
van ynnentliker oetmoedicheit
om die ander exempel te gheven
dat sy so oick souden leven
alsoe hi daer een coninc was
deen die sanck ende dander las
gode te love ende te eren
dat hi die arke dede keren
barsbiens ghinc die coninc groot
ende in linnen clederen bloot
speelde hi voer dat heylichdoem
mitter harpe ende andere zom
als die arcke die stat ghenaect
sach sijn wijff dat hi so naect
ende vrolick voerder casse ghinc
hoir vader die was saul die coninc
ende sy was nycol gheheten
daer sy in een veynster was gheseten
scimpte si van verren dair mede
om dat hi die devocie dede
ende meynde slechs dat hi so speelde
van ghecker minnentliker weelde
doe die arcke was gheset
inden tempel nader wet
ende david quam ten pallais in
sprac si uut enen wreden sin
hoe gloriose ende hoe fijn
heeft die coninc huden ghesijn
doe hi al naect ghinc spelen
baersbiens ende bloter kelen
dat him die maechden mochten sien
ende tot sijnre lieften vlyen
hoe ghenoechlic maecte hi hem
den vrouwen van jherusalem
ay hoert die valsche nydighe woerde
die david daer van nycol hoerde
hoer vader had in sinen gheest
davids vyant altoes gheweest
des droech sy hem altoes enen stillen nijt
david sprac mit eernsten vlijt
du hebs uut dinen bosen moede
mi ghestraft om tslechte goede
ende hoe du dunckes in sinen sin
so spreecstu loghen meer noch min
mer die maechden die ic huden
ghefestieert hebbe voerden luden
die sal ic noch veel hogher eren
ende du suls mijnre feest ontberen
du suls sonder vruchte sterven
ende gode ghene kinder erven
wat heeft hoir nu gheholpen dat
dat sy dat quade tonghenblat
onredelic roerde opten man
seker si sijn daer qualic an
ende doncken my gheckelic beraden
die hem selven soe beschaden
ende allen vrede van hem trecken
als sy den man in toerne verwecken
dien sy sculdich sijn te wijcken
willen sy ymmer hem gheliken
dat doet ymmer die bose gheest
diese daer in starcket meest
om dat si gode vertoernen sullen
wat sijn beter brieff of bullen
dan dat die overste selve sprack
doe yeve sijn ghebode brack
hij sprac du selte altoes sijn
onder den man in diensteliken schijn
du selte him oetmoedelic eren
want hi sal dijn lijff beheren
elck mercke dese hoghe saken
off sy god niet lueghenaer maken
soe wanneer sy hier boven gaen
ende die dat doet wat hoerter aen
verbuert hi niet dat hout my vreemde
so comen sy sommighe sonder scheemde
ende roepen lude dan
en verboert hi niet die man
die sinen gueden wive misdoet
misdoen dat hevet menighen moet
tskeysers rechten segghen stijff
dat een man sloeghe sijn wijff
doot off dat hise verleemde
so waert rechte ende beteemde
datmen tlijff mitten live betale
mer die leemte machmen wale
betalen mit alsulken lede
off ghelt daer voir na slants zede
waert oick dat hi van hoer scheyde
sonder recht mit onbescheyde
ende een ander openbaerlic
by hem sette ic seg u waerlic
dat hy ewelic is gheschant
waer hi keert in enich lant
ende men machen mit rechte wael
dwinghen dat hise weder hael
wil hi him ghetroesten der schande
hi machse slaen over alle hande
sonder bruecke teghen den heer
mer hi verliest der werlt eer
ende wye dat doet ic segghe u dat mede
dat is een boef in alle sijn lede
ende alle guede eerbaer man
souden hem billijcx scuwen dan
anders en can des mannes lijff
niet bruekich worden teghen twijff
wes hi doet moet hoer ghenoeghen
willen sijt ymmer anders vueghen
dant god selver heeft gheset
soe moeten sy bij wilen let
ende grote onghevueghe lijden
als gheviel in ouden tijden
doe asswerus die grote heer
den hoff hilt mit rijcker eer
buten nynyve die grote stat
hi was coninc verstaet dat
over hondert ende twintich lande
sijn have was groot ende menigherhande
enen wijngaert had hi maken doen
van goude gheamelgeert groen
ende van costeliken dinghen
dede hi tvelt al omme ringhen
gulden laken van rijcker cost
hinghen daer in schoonre lost
op dat velt dat zeer was groot
also die coninc dat gheboot
dit hoff gheduyrde hondert daghe
ende wort rijcker alle slaghe
int leste vielt op enen dach
datmen den coninc vrolic sach
ende hadde redelic wael ghedroncken
soe dat alle oetmoet was ghesoncken
ende gheerde die vrouwen te besien
daer wort om ghesent mittien
aldaer die coninghinne was
mit horen vrouwen op enen pas
dat sy quamen rechtevoirt
mit den vrouwe van hogher boert
bijden coninc in sijn hoff
om him te doen der vroechden loff
want hi dat gheerde in sinen sin
vasti heete die coninghinne
ende was hoveerdich van moede
si sprac tvergae te goede
ofte quade hoe dat sij
ic en comer niet sprac vasti
die coninc doe mit sinen mannen
wy vrouwen willen tsamen spannen
ic en heb aldair te schaffen niet
die bode aldus van dane schiet
ende seyde den coninc dese antwoirde
doe dat die coninc hoerde
dat vasti sijn ghebot versmade
riep hi alle sijn vorsten te rade
ende gaf him te kennen dit
dat sijn wijff sijn ghebot versit
wes daer een rechte off soude wesen
si ghingen alle te rade mit desen
ende overdroeghen mit gheraem
datmen haer die crone naem
ende maecte een ander coninghinne
want sy na hoer alre sinne
des conincx bedde hadde verboert
om dat syen hadde verstoert
ende sijn ghebot versmaet
die coninc volchde horen raet
vasti most die crone begheven
ende wort der goeder hester ghegheven
dus most sy ontghelden das
dat sy overhorich was
dit was een die meeste vrouwe
die leefde inder werlt schouwe
dat die coninc woude voeghen
daer liet haer hester mede ghenoeghen
dus bleef sy hoechlic gheeert
ende in groten love ghemeert
so dat die heylighe scrifture
van hoir scrivet schone figure
die ander in ellenden bleeff
om dat sy mit onwaerde keeff
ende horen heer wort verbolghen
dien sy schuldich was te volghen
goede wive die schaemte draghen
sullen horen mannen behaghen
in allen zaken die hi bouwet
ist dat sy him ontruwet
dat hi zondicht off misdoet
selve hi dat beteren moet
mitten live off mitter ziele
mer dat sy veel stiet hoer hiele
off haer hersen daer om ghinc breken
daer en kan sijs niet bi wreken
hi en is hoer gheen beteringhe
sculdich van alsulke dinghen
mer voer gode gheloift my des
sijn sonde so veel meerre es
als hi min heeft vander schande
hier neder inden eertschen lande
mer doet si anders yet dan wael
des moetsi voer him staen te tael
laet u dit gheen wonder dencken
ic soude so node vrouwen crencken
in horen recht als anders yemant
want ic weet wel ten is nyemant
in mijnre aert op enighen hoff
die die vrouwen so groot loff
heeft ghesproken als ic doe
mer ic ga der reden toe
ende spreke rechtveerdighe woert
wiese gaerne off node hoert
oick so en wert hier niet ghehindert
der vrouwen staet noch eer ghemindert
al leert men hem den rechten ganck
hoe si in hoirs mannes dwanck
wael ende eerlic sullen leven
ende alle wederstant begheven
daer sien mede vertoernen mochten
so si hem sculdich sijn te vruchten
thobyas die heilighe oude
die sijn dochter uut gheven soude
doe sy te varen was bereyt
mit horen man in dat ghescheyt
sprac hi hoer toe in goeder leeren
du zulte dinen zwaghers eren
dinen man salstu in lieften sien
ende oetmoedelic ontsien
tghesinde zulstu guetelic
regieren ende naernstelick
sulstu huus ende hof bewaren
ende di selven alle dijn jaren
sulstu so eerlick bewisen
datti nyemant en mach misprisen
dit is tleven der gueder wiven
die him ter eren laten scriven
doch ic en twivels niet een stro
die goede wiven en doen also
die sijn van goeder edelre aert
ende ringhen nader eren gaert
mar dese quade helle teven
die om gheenre schande en gheven
mit oirlove allen gueden wiven
dat ic hier aff aldus scrive
ende die huusbacken tubben
die taertssche goet te samen scrubben
ende altoes hebben die handen vet
dese houdent voir hoir wet
dat si altoes den schamelen man
mit quaden woerden legghen an
off ander wiven van quaden name
die verloren hebben die schame
vallen altijt op hoir schelden
ende dat sy selve souden ontghelden
dat tijden sy den armen ezel
hi zwijcht hi duuct als een wezel
ende soude gaerne in vreden curen
mer ten mach him niet ghebueren
wandert hi mit goeden ghesellen
altoes sullen sy hem quellen
gaen die mannen ter taveerne
so volghen sy bij wijlen gaerne
ende meynen dat hi ymmer sal
hoirre beyder guet verteren al
bij wilen doen si daer een spronck
om te hebben een gueden dronck
so segghen si god houde u heren
sitten sy dan wat lang ende teren
soe en willen sy van dane niet scheiden
die mannen en moetense thuuswart leyden
is dan die man bij wijlen verbuyst
soe neemt ermegaert haer vuyst
ende leytse hem in beyde sijn oghen
so seit claes dit moet ic doghen
dit wijff en schaemt haer niet een twinck
is dit niet wail een eerlic dinck
ghi eerbaer vrouwen nu besiet
ten hoirt tot uwer oerden niet
wildi oick volghen sulken wiven
so laet u uuter schaemte scriven
mer des moet ymmer god voerhoeden
pijnt u altoes mitten goeden
goede wercken te bestaen
ende uwer niste niet af te gaen
ende wilt uwen sinnen emmer keren
tot schaemt tot doechden ende tot eren
ende vuecht u tot uwes mannes wille
is hi vertoernt op enighen til
so suldi hem sachtmoedich maken
mit gueden ende soeten saken
als hester mit asswerus dede
ende barsabee mit david mede
dese leefden also wael
dat waer te scriven wonders tael
soe conden sy die mannen eren
nochtan hadden elck van desen heren
hondert off twee hondert wive
altoes bereyt te haren live
die heylighe jacob hadde wiven twee
ende twe ander dat was mee
ende waren in enen huze al
sij leefden vredelic sonder gheschal
die goede rebecca die was out
heeft hairs selfs maghet versout
dat sy bij ysac wan een kint
doe hi van ouderdoem was blint
die vrouwen en hebbens ghene scande
dat sy hoer mannen goederhande
ende onderdanich hebben gheweest
si deden so datmenre off leest
ende noch doen sal also langhe
als die planeten gaen hoer ghanghe
ic hebse dicke horen prisen
die horen mannen ere bewisen
ende him ontsien in redelicheit
mar die horen mannen toern ende leyt
hebben ghedaen mit weder stribben
ende over him lieghen ende dribben
daer off en hoirdic nye in twaren
datmense prijsde van enen hare
dit willen wy legghen onder die voet
goede wiven sijn altoes guet
ende bewisen gaerne hoir doechden
in goeden wercken ende in vroechden
alsser vele hebben ghedaen
van sommighe sal ic u hier verslaen
hier voermaels waren ii ghebroeder
van enen vader ende ene moeder
danaus die outste heyt
ende also die geeste seit
soe had hi vijftich dochteren die
die jonxste had als ic besie
vijftich sonen groot ghenoech
egistus hi den name droech
dese twee waren malcanderen hadt
ende hadden langhe crijch ghehadt
om langhe vielt dat si te samen
vriendelic elc bij anderen quamen
om van soenliken saken
broederlike woerden te maken
dit was in danaus hoff
dat sire woerden maecten off
si overdroeghen int gheraem
dat elke neve sijn nichte naem
ende mit sulken hilic
maecten sy alle dinghen ghelijc
men reyde daer ter bruloft voert
alst tot sulker feeste behoert
nu hoert wat danaus beval
sinen vijftich dochteren al
op haer lijff dat elc soude
horen man mit herten boude
dootslaen totter eerster nacht
als hi in slape waer ghelacht
elker heeft hi enen bile ghegheven
daer sy hem mede sullen nemen tleven
ende wye des vaders opset brake
daer over soude gaen die wrake
want hi woudse selve doden
wairt dat si braken sijn ghebode
des nachts als sy te bedde quamen
ende sy ghevrolict hadden tsamen
so dat den mannen slapens lust
volbrochten si hoirs vaders kust
ende elke dochter sloech ter doot
horen ooms zoon ende beddeghenoot
sonder alleen die waerde goede
ypermestra van edelen moede
die horen man al heeft gheseit
hoirs vaders wille ende heymelicheit
want sy waechde liever tlijff
dan sy altoes een boes wijff
heten soude hoir leven lanck
dus verdiende sy den danck
ende waernde horen man te voren
dat sijn lijff bleeff onverloren
ende hoir lijff in sdodes pande
onder hoirs vaders vrienden hande
hynus ypermestren man
mit grote yle hi dane ran
ende toech in een vreemde rijck
daer bleeff hi wonen ewelick
sijn wijff had hi gaerne ghehadt
mer si en mocht niet uuter stadt
want omtrent der midder nacht
so heeft danaus daer op ghewacht
ende ghinc tot allen dochteren aen
off sy alle hoer dinck hadden ghedaen
doe vant hijt al omme bewaert
mer ypermestra van goeder aert
heeft hoirs vaders bot ghebroken
die vader heeft tot haer ghesproken
hebstu liever dijns mannes lijff
dan dijns selves onsalich wijff
om enen nacht van corter feest
die du by hem hebste gheweest
si sprac lieve vader mijn
doe mijn lijff was worden sijn
ende ghi my hem hadt ghegheven
doe most ic sijnre liefte pleghen
wanttet doe al ghelike was
hy is daer henen sijnre gas
ic heb him sijn lijff ghebaet
had ict ghelaten dat waer quaet
eer ic him noch hadde ghedoot
so bin ic noch liever inder noot
wes ghi wilt dat doet mit my
ic bin my liever doot dan hi
niet meer en weet ic u te segghen
hi lietse in enen kercker legghen
hi deedse quellen totter doot
om dat sy liet dat hi gheboot
dat was een edel salighe vrouwe
die hoer man alsulke trouwe
bewijsde ende wiste wel te voren
dat hoir lijff most sijn verloren
ic hope seker datmen nu
wel vinden souden sulke tru
onder die goede eerbair wiven
die him gaerne lieten ontliven
om die liefte van horen man
daer en steect gheen twifel an
in achayen was wijlneer
een ridder machtich een edel heer
die sinnich was ende wel ghedaen
ende was gheheten orphaen
sijn lant was wijt ende groot
ende hi en hadde gheen beddenoot
die him sijn dinghen halp besorghen
sijn rade quamen alle morghen
ende rieden him tallen tijden
dat hi uut soude doen rijden
al omme soecken om een wijff
die nutte waer voer sheren lijff
nu plach die vorste tallen daghen
als hi inden velde reet jaghen
te riden voer eens mannes duer
daer sach hi altoes sitten vuer
een schone maghet van goeder zede
die alle hoirs vaders dinghen dede
hij was van sinen wive verloost
ende die dochter was alle sijn troost
arlamoen was svaders name
die dochter was hem zeer bequame
si was simpel ende saftmoedich
so rechte dueghent ende oetmoedich
dat alle die stat van horen zaken
goede woerden plach te maken
sy was gheheten lympiose
sy bloeyde in doechden als een rose
had si niet guet gheweest van zeden
si en haddet nymmermeer gheleden
dat sij leet als ghi sult horen
dese vorste hoech gheboren
dochte dick in sinen moet
dat sulken wijff him waer goet
die wijs waer ende goederhande
want dat ghinghe voer sinen lande
hij prijsde duecht voer die gheboerte
ende soeticheit voer hoghe woerde
hi leyde horen vader an
die was een schamel eerbair man
van cleynen guede ende wail ghemint
hi sprac vrient du hebste een kint
lympiose die guede maecht
die minen sinnen soe behaecht
dat icse wil by minen live
hebben tot enen echten wive
arlamoen sprac lieve heer
nu misdoedi alte zeer
dat ghi schimpens dus bestaet
mit uwen armen ondersaet
orphaen sprack zwijch arlamoen
dat ic segghe dat wil ic doen
het es my eernst ende gheen schimp
die vader sprack in goeder ghelimp
heer wat ghi wilt dat sy
tghenuecht mijn dochter ende my
wy sijn onder u gheseten
ghi moecht ghebieden ende heten
die heer deedse bij him comen
ende heeftse tenen wive ghenomen
hi besliepse naden zede
mit hogher bruloft inder stede
schone cleder ende dier ghelijck
dede hij hoer maken costelijck
hi creech daer schone kinder by
mar rechte voert soe dede hi
die kinder vander moeder bringhen
om dat si niet soude singhen
noch vreuchde mitten kinder driven
si mosten oick al van hoir bliven
so verre dat si niet en konde
hoer kinder sien in enighen stonde
dit was die eerste vremdicheit
daer na heeft hij tot haer gheseit
lympiose lieve wijff
ghi weet wel dat u selves lijff
en is niet weerdich dese eer
laet die costelicheit voert meer
ghi moet u simpeliken cleden
ende helpen alle dinck bereden
so wes hier inden hove valt
die goede vrou was soe ghestalt
ende so oetmoedich ende soe vol doechde
dattet hoir wail ghenuechde
wes hair hoir heer ghebieden woude
si quam altoes alst wesen soude
wast int brouwen oft in tbacken
si maectet deech sy nayde sacken
inder koken sorchde sy mede
datmen alle dinck wael dede
dair na sprack hoir die heer toe
ende seyde hoer selve hoe
dat sy niet langher en mochte sijn
vrouwe in alsulken schijn
sijn rade haddent also bewaert
dat hij een wijff van hogher aert
tot sinen hove halen soude
die sijn beddenoot wesen soude
des sijn lant mocht hebben eer
lympiose seyde wel lieve heer
ic hope dat ic so hebbe ghedaen
dat ic danck hebbe begaen
aen allen uwen onderzaten
sijn si groot off cleyn ghehaeten
mer dat weet ic wail daer by
dat ics waerdich niet en sy
te wesen u gheechte wijff
want u vorstelike lijff
is waerdich veel hogher zaken
ende hoe dat ghijt wilt mit mi maken
dat ghenuecht my lude ende stille
die heer sprac tis mijn wille
dat ghi die cameren op reydet
ende alle dinghen wael beleydet
teghen dat mijn wijff sal comen
ende sy heeft u aenghenomen
dat ghi bij hoir sult moghen sijn
een dienster in joncfrouwen schijn
diendi wael ende sydi tru
so sal si wael lonen u
si sprac heer in soeter tael
trouwen dat ghenoecht my wael
wyen ghi wilt dat ic dien
tis recht dat ic my daer toe lien
ic wil dat sonder twifel heer
gaerne doen mit goeder gheer
op dat ic bij u bliven mach
willic hoer doen nacht ende dach
alle dat mijn vrou begaert
want si is seker des wel waert
limpiose ghinc van dan
ende dede groeve cleder an
si ghinc sonder groot gheschal
ende bereyde die cameren al
teghen die coomste vander bruyt
van vroechden was daer groot gheluyt
men reyde disch laken ende dwalen
si reden om die bruut te halen
die chierlic binnen wart ghebracht
die heer sloecher op groten acht
ende ruynde een luttel mit haer
doe lympiose quam aldair
ende woude der vrouwen eeren
sprack die vrouwe voer alden heren
moeder ghi sult sitten hier
ende ic sal u dienen schier
doe wort die guede limpyose
root van schaemten als een rose
ende die heer sprac hoer toe
limpyose nu weet ic hoe
ghi sijt ghesint ende bin des vroet
dat ghi sijt schamel wijs ende goet
ic hebbe gheproeft u wijflic schijn
dit is u dochter ende die mijn
doe weder u cleder ane
alle dit lant sal u sijn onderdane
ghi sijt doeghendich ende rechtveerdich
ghi sijt alre eren waerdich
en gheer nymmermeer gheen ander
wijff waer dat ic hene wander
dit wan lympiose die goede
mit verdrach ende mit simpelen moede
ende mit onderdanigher doecht
dat si hoechlijc bleeff verhoecht
had si ghetoicht onwaerdicheit
boesheit ende onwillicheit
ende hadde willen wederstaen
die bode die hi hadde ghedaen
so had hise te mael begheven
ende hadse slechs te mael verdreven
mit duechden machmen bet verwinnen
dan mit quade woerden te spinnen
wat schaet goede woerden ghegheven
die doen in gueden rusten leven
ende groet ghewin in bringhen
in allen wereltliken dinghen
si en costen doch niet veel te soeken
ende maken vrede in allen hoeken
ende wat baet een haestelic woert
dat een yghelic mensche node hoirt
ende daermen ghene dinghen en mach
mede beteren op enighen dach
mer alle man worter bij ontsint
vertoernt ende van redene blint
ende doet dinghen die nu staen
des hi niet en hadde ghedaen
en waren gheweest die quade woirde
die hi mit onghenoechten hoerde
mit goeden lijdzamighen sinnen
machmen alte veel verwinnen
datmen niet en mach begaen
mit overmoedighen wederstaen
waer onderdanicheit behoirt
daer salmense altoes setten voert
so doen die vrouwen van hogher coomst
die van doechden sijn die vroomst
men machet mercken int ghevaerde
dat edele vrouwen van hogher aerde
doen horen mannen veel meer
onderdanicheit ende eer
dan tghemeyn volc doet
die dit mercken si sijn vroet
tsweert moet ymmer na minen waen
boven den spinrocken staen
wil die duve den valke niet wiken
so moet si sonder vederen striken
een eerloes wijff in onsen tael
ghelijct den veerlosen voghel wael
wie sijn overhoeft wil verheren
sijn saken dicke ten quaetste keren
als den menighen dicke gheschiet
die sijn overhoeft niet en ontsiet
merct hoet lots wive verghinck
hoir man beval hoir een dinck
woudsi leven wel hoer daghe
dat sy ymmer niet omme en saghe
dat was doe si hem volchde na
uuten lande van zodoma
si en woude niet sijn onderdanich
ende om dat si was wederspanich
bleef si gheschent int openbair
ende wort een steen noch staet si daer
tvalt wael ende is dicke gheschiet
alsmen den vrouwen wat verbiet
alte gaerne doen si dat
doch si en sijn niet ghelike nat
die men mit enen water beghiet
die een bedrupet ende dander niet
men vint ghebreck in elken lande
die een soect eer die ander schande
ic hope datter meer is ghevonden
in doechden dan in quaden zonden
al l van eerbaer goede salighe vrouwen
die hoer mannen in heiligher trouwen
goet ende ghehorich hebben gheweest
soe ist redene datmen leest
wantmenre billicx off sal ghewaghen
in eren totten ewighen daghen
daer mede wort hoir loff ghemeert
ende worden naden doot gheeert
in historien ende in geesten
die die poeten van hem leesten
daer sy mede worden verheven
als of sy noch waren int leven
wantmen noch hoer leven kent
bijden scriften al omtrent
daer om so waert schade groot
datse verswelghen soude die doot
so datmen van hem niet en screve
ende hoer doecht vergheten bleve
dat en woud hi niet ghedoghen
die dit boecxkijn bracht voer oghen
ende heeft sijn sin daer toe besneden
om deser vrouwen loff te breden
ametus was der coninghen een
van thessalijen na dat scheen
so seyden him die goden te voren
dat sijn lijff ware verloren
ende dat hi him reyde te sterven
mer waert dat hi conde verwerven
enen die voer hem sterven woude
sijn lijff hi dan behouden soude
hij had een doechdentlijcke wijff
alst wel scheen want si hoer lijff
overgaff om tsijn te houden
ende voer daer heen in sdodes wouden
atestes so was si ghenant
die edel vrouwe wail becant
protheselaus die edel vorst
die eerst opt lant voer troyen dorst
heerlic uuten schepe springhen
dair die vyanden voer him ghinghen
wort versleghen op dat sant
hi hadde een groot rijcke lant
want hi was coninc van philasse
doe hi van daen voer sijnre gasse
soe liet hi sijnre liever vrouwen
die him minde mit ganser trouwen
een wassen beeld him recht ghelijck
dat begheerde si hertelijck
si was rechtveerdich ende goet
ende droech enen zedighen moet
si was trou van rijcker schaem
ladomya was hoer naem
doe si die mare vernam al bloot
dat hoir guede man was doot
besloot sy hoer al heymelic
bij den beelde sijn ghelijc
ende nam dat vriendeliken inden armen
menichwerven riep si wacharmen
so datsi bijden beelde bleeff
ghestorven als ovidius screeff
capaneus was een griecx coninc
hoert hier wonderlike dinck
doemen voer troyen soude varen
voer hi mede mit sijnre scharen
onder weghe quam hi aen
inder stede van thebaen
daer ghinc hi opter vesten spetsieren
tweder dochte hem qualiken tieren
om te vorderen hoer ghevaerde
soe dat hi toornlick daer om baerde
den goden en heeft hi niet gheroect
ende heeft jupiter ghevloect
jupiter hadde des groten toern
ende heeft capaneus doot ghezworen
te hant dede hi enen blixem comen
die heeft capaneus tlijff benomen
hi hadde een eerbaer salighe vrouwe
die him was guetlic ende ghetrouwe
enalue so was sy gheheten
het wort hoir ghedaen te weten
si voer dairwaert hoirre vairde
om him te hilpen ter aerde
sij quam daer bij na zedelicheit
ende als dat vuer was bereyt
daermen sijn lichaem in soude
branden spranc si also houde
in dat vier ende liet haer daer
mede verbranden dat was waer
want doe capaneus was ghebleven
en woude enalue niet langher leven
sulken trou heeft si bewijst
datmense ewelic daer om prijst
tis grote reden dat ic noch scrive
van enen eerbaren salighen wive
die haren man was so ghetru
dat hoir sijn schim was altoes nu
hoe verre off langhe hi van hoir was
nie en woude sy gheloven das
wesmen van sijn ontrouwe seyde
noch nie sy oick ghelove en leyde
alsmen seyde dat hi was doot
nochtan hadsy tvervolch soe groot
van groten vryers van hoirre conde
dat sijse nauwelic weren en konde
dit was die goede penolopee
hoir man was mede over zee
voer troeyen inder turcken lant
ulixes so was hy ghenamt
hi was die subtijlste van rade
ende die die troysschen deed meerre schade
dan yemant die daer mede was
soe ic in darius boecken las
thien jair laghen si voer die stat
eer sise conden maken mat
ende doe si keerden te griecken waert
soe doelde ulixes op die vaert
mit sinen schepen vier off vive
die ander verloren veel haer live
in enen storm op eenre nacht
dat een verrader al toebracht
noch den tijt van thien jaren
heeft ulixes altoes ghevaren
ende ghedoolt in menighen lande
die hi versocht ende menigherhande
bij wilen ruste hy een jaer off twee
eer hi weder begreep die zee
wes hem daer binnen wedervoer
des waer te scriven een vreemde voer
dus langhe wachte dit salighe wijff
altoes hoepte sij op sijn lijff
ende nye en wiste sy waer hi bleeff
nochtan sy menighen brieff screeff
in menighe lande ver ende voert
off menre erghent off hadde ghehoirt
die ghene die hoer vyanden waren
en woudens langher niet ghesparen
sij reden in hoer lant mit cracht
ende hebben veel quaets ghewracht
om dat sise wouden versmaden
want sy was also beraden
dat sy liever sterven woude
wedue dan sy hiliken zoude
eer si twaer hadde vernomen
van des horen man waer becomen
horen zoon hadsi in een ander lant
bijden coninc menelaus ghesant
ende wort een jonghe van xx jaren
doe hij te heyme quam ghevaren
hi was starc ende vroom ter hant
thelematus was hi ghenant
lehartes heer ulixes vader
dat was penolopen berader
hij hadse gaerne gheset te vreden
om dat sij grote schade deden
die hoghe mannen die na hoir stonden
so had hi gaerne den raet ghevonden
dat sij hijlic had aenghegaen
want die hope waer ghedaen
van sinen soon die guede oude
en meende niet dat hi soude
wederkeren ymmermeer
hij dedet int beste die goede heer
dat hij hoer te hiliken riet
om dat den jonghen gheen verdriet
en worde ghedaen an sinen lande
penolopen was goederhande
ende bat den vader dat hi noch zweghe
sij hadde ghevonden sulken weghe
dat zij hoepte sonder strijt
wael te bliven langhe tijt
hoer vryers dede si bidden stille
dat sy een dinc om horen wille
deden so woud si voerwaer
doen dat wel ghedaen waer
sij hadde een webbe ghescheert
nu so was dit hoir begheert
dat sise lieten onbecracht
des dat webbe waer volbracht
dat werck en waer niet so groot
men soud wel sonder wederstoot
binnen ses weken hebben ghedaen
die heren namen die voirwaird an
si soude in vreden leven socht
thent dattet webbe waer volwrocht
mit voirwairden dat sy daghelijck
wercken soude redelijck
dus wrochtsi naerstelijck alle daghe
off yeman waer die daer na saghe
datmense niet begripen en mochte
mer snachts alsmenre minst om dochte
ondeed sy weder alle das
dat des daghes ghemaect was
dus quamt dattet webbe langhe duyrde
hier en binnen sy vaste kuyrde
mer tverdroot den luden zeer
doch ten lesten doe sy niet meer
en mochte verhuden int bescheyde
doe ghenct weder uuten gheleyde
ses weken wercs hadde voirwair
langher gheduyrt dan drie jair
si reden weder in hoer lant
ende hebbent zoer l zeer gheschant
noch en woude sijre niet an
sij en wiste twaer van horen man
doe ghevielt dat quam ulixes
heymelic to sybotes
die sijn vye te hoeden plach
sijn soon quam opten selven dach
ende es tot sybotes huse gheraect
daer wort kennisse ghemaect
mit groter vroechde als reden was
si ghinghen tsamen op enen pas
daer sijns wijffs vrijers saten
ende van sinen guede aten
ende sloghense alle doot
dus quam penolope uuter noot
sij ghinghen tsamen te heyme waert
daer grote blijschap wart verbaert
alsmen dat wael dencken mach
wanttet en valt niet alle den dach
datmen soe langhe wacht den man
als hi den huse is verre van
die eerste bode die daer quame
dairmen sijn doot bij vername
al wistmen half dat lueghen waer
men sout al houden over wair
doch die gueden doen hoir doecht
ende die jonghen doir hoir yoecht
die een doet veel die ander min
so menich mensche so menich sin
een goet wijff is veel eeren waert
die wislic leeft ende schanden spaert
eer is een duerbair schat
houtse vast ic rade u dat
o waerde vrouwen weest ghetru
laet u altoes wesen nu
datmen den ghenen hoghe prijst
die haer in sulker eer bewijst
dat menre off scrijft in boecken
die schone witte suvere doecken
die ghi draghet int ghemeen
laet die bliven sonder scheem
hout tru daer ghise mit wille
hebt ghegheven lude off stille
herimones die schone waerde
was van also ghetruwer aerde
dat sy al bleeff dair sy eerst was
daer sy namaels mede ghenas
hoir oudevader hadde hoir ghegheven
enen man van jonghen leven
arestis agamennons zoen
die goeder daden was ghewoen
die oudevader was machtich des
ende tghenoechde herymones
ende gheloefde him hoir trouwe
hoir vader was in vreemder ouwe
menelaus die edel man
ende en wist alhier niet van
den jonghen pyrrus achilles zoon
heeft hi gheven sijn dochter schoon
ende loefde voer die maecht
dat sy sal doen wes him behaecht
die vader haeldeze mit cracht
ende heeftse pirrus thuus ghebracht
daer was sy eenen jaer off twee
in groot ghedruc ende hertelic wee
haer herte en scheyde nye daer aff
daer sij den eersten truwe gaff
alle hair vrunden en condense nye
daer toe ghebringhen dat sy ye
pirrus woude vruntschap doen
arestis die vorste choen
creechse daer na des sijt ghewes
bij wisen rade van pallades
doe sij was daer sij wesen soude
doe leefde sij vrolic totter oude
dus salmen trouwe houden vast
ende laten dat om ghenen last
die den mensche mach overvallen
ghi en sult gheen vreemde paerden stallen
ende jaghen die uwe uut
want coemter off een gheluut
dat ghij tonrecht anevaet
soe crijchdi twoert der misdaet
mar ist mit eren dat ghi doet
ende stille na edelre minnen gloet
ende alle dinck reynlick wart ghecoect
so dat gheen vuyl daer uut en smooct
so ist te beter te verdraghen
want dair uut en comt gheen mishaghen
onder eerbair goede menschen
daer om so woud ic gaerne wenschen
dat guede liefte bleve verholen
die in zueticheit wert ghestolen
sonder dorpelike daet
ende datsy in reynen moede staet
want des en machmen niet ontberen
sullen die wapen staen in eeren
saken vindmen alrehande
die dicke vrienden te vyande
hebben ghemaect int aertsche dal
ende men sonderlinghe schuwen sal
dair guede luden in echtscap sitten
si bringhen toern ende hitten
onrust ende wedermoet
soe datmen bij wilen doet
dat nutter after waer ghelaten
sij doen deen den anderen haten
daer om salmense ymmer schuwen
dat eerste is lichtelic te betruwen
dat vrouwen draghen inden sin
coemter yemant tot hem in
die heymelic brinct enighe mare
sijn sij loghen ofte ware
dat die man erghent heeft gheweest
also hem die clapper leest
dat ghelooft sy wael te gronde
als oft in die ewangelie stonde
daer heeft menighe vrouwe mede
ghenuecht verloren ende vrede
nochtan en willen sijs laten niet
hem donct recht dat hem goet gheschiet
ende wetens hem groten danck
die hem singhen desen zanck
men vintse diese daer toe winnen
so mit miede so mit minnen
off sy enighe dinghen saghen
van hoirre mannen in enighen laghen
dat sy dan vluchts tot hem comen
als sy wat nuwes hebben vernomen
men salt wel teghen hoir verdienen
dit is groot wonder wat si menen
dat sy soe gaerne horen spreken
dair sy hoir ruste mede breken
men vintse veel der quader snoeren
die hem gheneren mit sulker voeren
ende houden man ende wijff
dicwijl leven in een kijff
die wael mit rusten souden sijn
en dede der clapper valsch venijn
die al roeren dat quade blat
ende die vrouwen gheloven dat
och hoe qualic sijn sij beraden
die hem selven soe beschaden
het waer veel beter dattet woert
nymmermeer en worde ghehoirt
want daer en can niet guets off comen
alsmen ducke heeft vernomen
dan onvrienschap ende onminne
ende toernichliken sinne
die des menschen hert so knaghen
dat hi beter waer verslaghen
off scoenre doot in een graff
dan te leven in sulken gheschaff
want sulck gheloven lichtelick
is duck ende menichfoudelic
groet jammer ende schade gheschiet
daer omme dat lichte gheloven vlyet
men seit menichwarff ende dich
wye balde ghelovet die ghecket sich
dat heeft enen goeden wive ghewerret
die mit ghelove wart ghearret
dair off ic scrive suldi horen
een machtich man alhier te voren
was gheseten in griecken lant
tholomanes was hi ghenant
daer bij so woende een vrouwe dan
die hadde enen gheraden man
die oick veel lants hadde beseten
ende was paschalis gheheten
voer troyen lach die goede heer
daer hi ontfinck loff ende eer
boecie hiet die eerbare vrouwe
malcanderen waren sij ghetrouwe
tholomanes was thuus ghebleven
ende heeft groot vervolch ghedreven
aen boecia die schone
om van haer te werven lone
van minnen die hi tot hoer droech
ende boecia al van handen sloech
die woerden die hi van minnen sprac
suverlijck sij altoes brack
ende bracht ander woerden int spel
des hem en ghenoechde nauwelic wel
hoirre vrienscap gheerde hi zeder
goede woerden gafsy him weder
dat stont also enen langhen tijt
hij hoepte waer sij hoirs mans quijt
alle dinck dan waer te pas
daer na als troyen ghewonnen was
ende die ghemeen luden vernamen
dat die gryecken thuuswert quamen
so quam tholomanes alte hant
daer hi die goede boecia vant
ende sprac vrouwe ghi moechtwael sijn
vrolic ende in blijden schijn
want paschalis mit hem bringhet
een schone maghet onbevlinghet
van conincliken bloede gheboren
dien hi tru heeft ghezworen
boecia vraechde den droghenaer
oft oick te gheloven waer
jaet sprack hi bij onsen goede
ic soud u lieghen harde node
het hebben my die ghene gheseit
die daer aff weten guet bescheit
ende ghister mit hem aten
hi heeftse noch after ghelaten
niet ver van heen int ander lant
ende hi sal hier wesen alte hant
ende sal u thyen vrouwe mijn
dat ghi hem ontru hebt ghesijn
daer mede sal hi u verdriven
ende dander sal die vrouwe bliven
boecia sprack mit goeden stade
wat rady my in rechten rade
hoe sal ic dit an hem wreken
datmen my niet en mach bespreken
hi sprac teerst dat hy comet in
ontfancten mit enen blijden sin
ende gheeft hem drincken starck venijn
wail ghemenghet mit gueden wijn
ende scheynckt hem enen vriendelic groet
dat hi willecoem wesen moet
die vrouwe sprac na dien dat hi
die valscheit heeft ghedocht an my
so saghic hem veel liever doot
dan levendich in sulker noot
paschalis die edele man
die sinen wive alles goedes gan
ende nye en docht sulken dinck
als tgherucht over hem ghinck
dat tholomanes hadde gheloghen
die mare quam te richt ghevloghen
dat paschalis was opt lant
die vrouwe ghinc hem teghen te hant
ende ontfincken vriendelick
hi was blide mer droeflick
ghelyet hi om dat hi te voren
sijn lieve vrienden hadde verloren
die inder zee verdroncken waren
doe die vrouwe sach dat ghebaren
doe twivelde hoir ende meynde dat
dat hi hoir waer gheworden mat
si gaff hem drincken vanden wijn
daer him off nakede sdodes pijn
des anderen daghes was hi doet
sijn vrienden haddens rouwe groet
sij dede scicken int ander lant
om te vernemen alte hant
off daer die vrouwe ghecomen waer
si vernamen wel aldair
dattet al droch ende lueghen was
dat ghesproken hadde die dwaes
als dat boecia hadde ghehoirt
sprack si och ic hebbe vermoert
minen gueden man paschail
och ich gheloefde him te wael
die mi die loghene heeft gheseit
minen man die inder aerden leyt
willic volghen onder tzant
een zwaert soe nam si inder hant
ende heeft hoir wijflicheit doerboert
was dat niet een valsche moert
die tholomanes hadde bedreven
doch ten wort hem niet vergheven
daer was een porijas
die boecien broeder was
hij hadde den rou int herte groot
om sijnre liever suster doot
ende oick sijns zwaghers paschael
hi vernam die zaken wael
dat tholomanes hadde ghebrouwen
hi zwoer bij sijnre trouwen
dat hi die ondaet hadde gheweven
dat soude hem entelic costen tleven
porias heeften eens verwacht
dat hi soud rijden opter jacht
ende sloechen so mit sinen zwaerde
dat hi doet viel opter aerden
besiet hoe heeft een licht gheloven
dese drie vanden live doen roven
creusa gheloifde lichtelic
dat jason die vorste rijck
gheen wijff en hadde mer sij wist na
dat noch levende was medea
had sijt gheweten wel te voren
si hadde des hilix al ontboren
mer licht ghelove brachtse in sneven
wanttet costede haer haer leven
mit enen hemde dat hoir sende
medea daer si in verbrende
wacht u hier voer goede wijff
behout u vrede ende u lijff
licht ghelove en is niet te prisen
het doet menich leyt op rijsen
ende sonderlinghe ter heren hove
soe ist een duvel tlicht ghelove
theeft so menich quaet getymmert
wye sijn herte is so belimmert
dat hi lichtelic ghelooft
dick worden sijn saken seer verdooft
wye dat dat ghebrec heeft in
vrijlic hi heeft enen wisschelen sin
ende is op him te vermoeden
dat hi lichtelic vanden goeden
totten quaden soude gaen
ende doen dat qualic waer ghedaen
als dese eerbair vrouwe dede
die horen man ende hoir selven mede
scendelic vanden live rovede
om dat sij lichtelic ghelovede
een dinck pleghen noch die wive
van vrouwen ic dat niet en scrive
want wye dat doen en sijn niet waert
datmense heit van vrouwen aert
dats als die mannen gaen anderswair
so volghen si van verren nair
bij wijlen heymelic inder nacht
om des mannes ganghes wacht
die dat doet uut sulken gheer
dier is also veel om hoir eer
als der gheenre die hoir man
sijn cleder mit stocken duwet an
die doch is uuter eren boeck
een man heeft enen zwaren vloeck
die anden duvel is gheraect
tghescrifte ons doch kondich maect
dat een recht quaet bois wijff
is quader dan des duvels lijff
god die moetet hem versetten
die daer sijn lijff moet teghen wetten
doch ic hope int herte mijn
datter niet meer quaet en sijn
dan een die inder werlt leeft
ende elck man meent dat hise heeft
hoese heet en wet ic niet
mer hem is wail leyde gheschiet
die dat enighe juweel
heeft ghecreghen tsinen deel
die mine danck ic altemael
als sy blijde is ende spreket wael
heeft anders yemant ghebrec hier in
die zwighe al stil ende dwing sijn sin
doet hem die quade een misval
die goede salt verbeteren al
daer alle doecht is off ghecomen
die is guet te hulpe ghenomen
ende ghedoechsame te sijn
radic alle die vrienden mijn
want salich is hi die can mijden
heeft een eerbaer wijff oick lijden
mit enen quaden zwacken man
die isser zeker qualicken an
en weet hoir oick niet bet te raden
dan sijt claghe der goeds ghenaden
ende lijde des ont beter wort
want dat sij dael l daer veel teghen hort
ende mit wreden woirden kijft
soet eerst was soet altoes blijft
si en kans mit quaetheit niet wel keren
hij en sal leysten sijn begheren
ten baet gheen wachten noch oic hoeden
noch gheen schelden noch verwoeden
goede eerbair salighe vrouwen
laet uwe doecht in eren schouwen
leeft oetmoedelijc ende sacht
ende off u die rude verwacht
so en wilt niet weder dair om gremmen
een zedich wijff sal hoir doch temmen
ende menghen wijflicheit mit schaemt
soe blijft die ere onverlaemt
is een man van boser yuecht
ghemoet hem altoes mitter doecht
ghi sulten daer mede bet verwinnen
ende god sal u te hogher minnen
duechde tymmert die husen weder
die die quaetheit werpt ter neder
machmen mit doechden verwinnen yet
die quaetheit en helpet niet
het heeft die sulke inder nacht
ghelopen ende horen man verwacht
daer sy luttel eren haelde
wantmen die tollen daer betaelde
diemen onderweghen vint
bij nacht sijn alle luden blint
ontschamelheit wandert mede
vintsi dan schamelheit tsulker stede
daer haer niet te sijn en behoirt
so wort si dan te hant versmoort
wantsi en dar gheen woirde maken
noch claghen hoirs ghevallen zaken
het schiede te ghent enen goeden wive
die rackelic was van horen live
ende van rouwen daer na starff
om die schande die si verwerff
want si was tsulker ste gheraect
daer hoir tclaghen was ontmaect
sij hadde veel bet hoir eer ghewacht
dan hoir man op sulker yacht
vrouwen sullen mit malcanderen
gaen aldaer su eerlic wanderen
ende daermen veylighe straten vint
op dat sy niet en worden gheschint
noch van hoirre eren beroeft
ic segghe u twaer des ghelooft
men sal die mannen niet na gaen
daer mocht die sulke bistaen
hoerde hi daer off een queyncken
hi soude om sijn voerdeel dencken
ende soude oic rijden uut om roven
ic seg u twaer wildijs gheloven
u en behoert niet wel te staen
daer die mannen bij wilen gaen
het gaet die menighe sulken ganc
ende versmaet hoirs mannes dwanck
sy wacht horen man quanshuys
twaer hoir eerliker bleefsy thuus
elc goet wijff proeve dit
in horen sin off dat wel sit
als sij sulke dinghen plyen
dat sij sullen gaen besien
daer si selve in vresen staen
zwacke dinghen an te gaen
sal een guet wijff die weghen leren
die een man nauwelic gaet mit eren
vertyet uwe dwase opset
ende wacht u selven voer die smette
hout u ghemac ghi sijts te wiser
legghet uwen man gheen voetyser
op dat ghi die niet en vergheet
ende selve dair inne treet
dat u voet daer in so vest
dat hijs nymmermeer en ghenest
die menich wil den anderen doren
het comt hem selven te groten toren
wye dat schiet mit enen boghe
ende raect hem selven in sijn oghe
die hadde schietens bet ontboren
ic hebbe dicke segghen horen
wye den anderen jaghen sal
die en mach selve niet rusten al
ende die den anderen oick verlaecht
wort selve duck int net gheyaecht
wat tschyedam eens geschiede
dat weten noch wel sommighe lyede
hoe dair voir l voer een eerbair wijff
die manne vryede die maghet stijff
soemen van roseboem plach te singhen
die maghet en achte niet sijn dinghen
ende seyde hoer vrouwe dat
die vrouwe en was oic niet lat
ende maecte voerwaerde mitter deerne
si seyde sy soudet doen gheerne
ende bescheyde hem ene stonde
dat hise inden bedde vonde
die maghet heeft also ghedaen
die vrouwe is te bedde ghegaen
beneden upter maghet stat
ende als die weert vermoede dat
alleman te bedde waer
so ghinc hi listelic aldaer
ende meynt dat hi die maghet heeft
daer hi vrolic mede leeft
hi ghinc weder in sijn ghelach
sinen heymelicken vrient hi aldair sach
ende seyde hoe hi in sulken schijn
bij sijnre maghet hadde ghesijn
hi seide gaet ghi mede aldair
ende veinst u recht off icket waer
ghi vint die duere noch open staen
die ander is dair toe ghegaen
luttel woerden soe maecte hi
ende was oick der vrouwen bi
si meende twaer hair man gheweest
so dat hoir lief was totter feest
dit werck begonde hem te openbaren
nu merct hoe si nu heeft ghevaren
eerlois is sy nu gheworden
si hadde gheslapen bet op horden
ende hadde der maecht hair bedde ghelaten
die wissel stont op ghecker maten
si waende verschalken horen man
mer si bleef selve in die pan
ende wort gheschent in horen daghen
dat seker billicx is te beclaghen
die man was wel een schennes waert
doe hem wat heyls was verbaert
dat hi dat enen anderen gonde
het was boeflic ende sonde
al hadt gheweest op ander maet
want hi dubbelde die misdaet
nu overdeynct wel dese dinck
hoe der vrouwen dat verghinck
dat sy horen man verdulde
sij betaelde daer die schulde
die sij der schanden schuldich was
daer sy nie aff en ghenas
hadsi in haer bedde ghebleven
dese ondaet en waer niet bedreven
dit is in corten jaren gheschiet
ghelovets my en lieghe u niet
waren die luden niet bekent
ic sette horen name int perkement
mer tis beter aff ghebleven
elck wachte him voer sulck sneven
in sulken droefliken stuck
sijn si wael ghevanghen duck
die hoir mannen wouden verlaghen
het gheviel in ouden daghen
datter was een coninc van athenen
ende was gheheten als wij menen
ericheus ende hadde voirt
ene schone dochter van hogher boort
die daer pocris was ghenant
een machtich burgher wail bekant
van edelen arde ende gheslachte
was hoir man in rechter achte
chephalus was sijn rechte naem
den dieren leyde hi menighen raem
jachte ende weyden speel
hantierde hi dicke ende veel
so hi gaerne te jaghen plach
ene godynne hi gaerne sach
die aurora was gheheten
bij wilen heeft hi hoer verweten
dat sijn wijff hoer schoenre was
seer vertoernde aurora das
ende hiet hem tsinen wive gaen
chephalus heeft also ghedaen
ende als hi der stadt begonde te naken
soe dacht hi alrehande zaken
ende zonderling want hi bekende
dat hi sondelic in miswende
hadde gheleeft so meynde hi
off sijn wijff mocht wesen vry
van sulker zwackeliker daet
hi volchde sijnre sijnre sinner raet
ende wil versoeken pocris
off si oick te gheloven is
hi dede vreemde cleder aen
aurora heefter thoir oic toeghedaen
ende wandelde sijn aengesicht
datmens conde bekennen nicht
hi quam des avonts heymelijck
ende sprac haer an wael smeykelick
van liefte hi hoer leyde yoren
mer si en wouder niet off horen
hij boet haer goet ende groten schat
hi en kondse niet maken mat
doe boet hi haer des goets so veel
dattet al ghinc uuten speel
si bedacht haer lang ende wael
ende en gaff hem woert noch tael
dat l dan si hoir woude beraden
ende antwoerden hem met goeden staden
om dat sy nam dus haer beraet
so wort sijn ghedachte quaet
ende sprac nu sie ic wael te voren
men soude u wel mit ghelde becoren
ic bin chephalus besiet my nu
ende hebbe beproevet u
pocris schaemde hoer utermaten
ende heeft huus ende hoff ghelaten
ende streeck in eenre woestenye
daer si was alre mannen vrye
so dat dyana die godinne
namse tot ene ghesellinne
dyana gaff hoir enen hont
dien gheen wilt voer en stont
hi verliep allen honden
die ter yacht lopen conden
voert heeft si hoer een schut ghegheven
daer heeft si wonder mede bedreven
wat wilt dat si woude raken
dat plach si daer mede te ghenaken
niet dan sijt dairwairts boot
rechtevoirt dat wilt sy schoot
waer dat hoir die sinne toe stont
al sach sijs niet het wort ghewont
daer na pocris weder quam
bij horen man als ic vernam
ende werden verliket weder
pocris gaff hem vruntlic zeder
hoer gheschut ende haren hont
dat chephalus dochte een goeden vont
het viel dat themis die godinne
mit enen toernighen fellen sinne
sende inder theben lant
een vyantlic dier ende onbecant
dat verdarff wijn ende coern
soedat dat jaerschaer bleef verloren
die heeft hem die godinne beraden
om des dat hem die theben versmaden
hier worden ghebeden totter jacht
veel hogher mannen van groter macht
om dat felle dier te jaghen
dat den luden plach te plaghen
chephalus quam mede ter stonde
mit sinen gheschutte ende honde
si yaechden dat dier mit groten hopen
gheen honden en condent onderlopen
ende doe baden si chephalus dat hi
sinen honden l hond liet los ende vry
hi dede also ende lieten schier
hi onderliep te hant dat dier
dat scheen dat hire neffen was
als cephalus vernemet das
haeste hi hem dairwairts zeer
ende hadde te schieten groten gheer
doe sach hi dat elc stille stont
beyde dier ende hont
ende waren elc in enen steen
verwandelt als daer kenlic scheen
chephalus plach hier na veel
omme te gaen mit weyde speel
sijn schutte hadde hi zeer vercoren
want hi sinen hont hadde verloren
jaghen plach hi alle daghe
nu hadde hi enen lusteliken haghe
in eenre wildernissen uutghelesen
daer hi in rusten plach te wesen
twas daer groen ende vol van wonne
daer en mochte comen gheen zonne
daer plach hi tweder te roepen aen
dat him die hetten mocht vergaen
op enen tijt als hi daer lach
ende verwachte den koelen dach
soe quam een snelle daer ghegaen
ende hoirde hem tweder roepen aen
die snelle woude wesen goet kint
alsmenre huden vele vint
hi liep haestelic tot pocris huse
ende maecte tgoede coern te gruse
hij dede pocris te verstaen
dat hi daer vuere waer ghegaen
daer chephalus veel vreuchden dreeff
mit sinen boel die bij hem bleeff
pocris ghinc der vrouwen ganc
ende gheloefde al des boeven sanck
ende dachte si souden wachten soe
dat hi des werden soude onvro
op een tijt hij te woude liep
pocris ene joncfrouwe riep
ende volchden chephalus beyde
doe sij quamen ander heyde
liet sij der joffrouwen after
ende si wort des mannes wachter
allene ghinc sy heymelic voort
inden bosch dat nyemant en hoort
ende meynt den man te vanghen daer
die luttel dacht om sulck ghebaer
als syen dair wail meynde vinden
onder haghen ende onder linden
ende onder doorne menigherhande
croop si over voet ende over hande
om den man te begripen aldair
cephalus worts te hant ghewair
ende meynde doe hi hoerde dat ristelen
dat een dier daer woude nistelen
sijn gheschut hi dairwairts schoot
ende heeft sijns selfs wijff ghedoot
och der doorheit vanden wive
die soe berooft wort vanden live
hadsi int wachten niet ghesneeft
si hadde langhe mit vruechden gheleeft
tis eene ghemeenlike zake
dat dat den vrouwen dunct een wrake
als si den man begripen moghen
daer sij mede bezwaren haer doghen
groten toerne hem beraden
ende hoir herte met drucke laden
twaer seker wel een ghecke sake
te spreken daermen wijsheit sprake
dat een wijff so is ghesint
dat sy den toern voer vrede mint
ende doet haer leyt ende onverdrach
des si wael vuerganck hebben mach
ende draghen rust ende vrede
ende ghenuecht telker stede
ic love bet vreuchde ende ghemack
dan toirn leyd ende nijds ghewrack
hij donct my dwaeslic sijn ghesint
die onvrede voer vrede mint
ghi goede wive verwaert u huus
loopt niet int wilde maect gheen confuus
weset ende levet wijslic denct om eer
ende weest oetmoedich onsen l uwen heer
also u god gheboden heeft
ist dat u man ontruwelic leeft
als u deynct in uwen sinne
bewiset hem dair om ghene onminne
verwint mit goetheit off ghi moecht
mit quaetheit blijfdi onghehuecht
is hi der sondelicheit ghewoen
hi moet selve betering doen
ende ghij en sult daer niet om deyncken
u selven vander eer te creyncken
blijft hem altoes guetelic bi
ghi en moecht niet doen als hi
veel te reysen eert den man
daer crighen die vrouwen schanden van
daer hi ghenuechte mede meert
daer wordi alinghe mede onteert
dat en suldi niet gheliken
off ghi moet der eer bezwijcken
het heeft inder ouder ee
veel gheweest ende huden mee
wort ghehouden ende al mit eren
dat heydensche vorsten ende heren
ende oick ander mannen wael
wiven hebben bij ghetael
xx xxx xl hondert
dat is waer hoet u verwondert
in kersten ewe is menich man
daer twee off drie wiven sijn an
ende elc in smans huse teert
dit es dicke ghedispenseert
mit mannen die dat hebben ghedaen
mer nye en heb ic verstaen
noch horen spreken in enighen hoecken
noch horen lesen in enighen boecken
dat men ye dispenseerde
dat een wijff twee mannen eerde
daer om so volghet minen raet
ende die ghelikenisse laet
want dat is recht also ghelijc
als out arm ende jonc rijck
ende schelen gheliken dach ende nacht
des mannes ende der wive cracht
hier mede latic dese woert
die wijs sijn hebbent wael ghehoort
ende die in duechden hem belegghen
den quaden en machmen doch niet segghen
ghy eerbair wiven doetet best
dat was mijn eerst dat blijft mijn lest
dat ghi u selven hout in vreden
in eren ende in ghesonden leden
ende weest uwen man ghetru
ende quijt hi hem qualic teghen u
daer om en suldi u niet verdieden
quamen enighe die u dat rieden
die suldi schuwen talre tijt
want si u maken svroechdens quijt
ghedencket om uwes selves eer
ende om des oversten meesters leer
denct om den hoghen waerden prijs
die men in soe menigherwijs
legghet in u salighe wiven
daer die poeten soe veel aff scriven
dat alle goeder wiven loff
hoghe floreert in elken hoff
die goet van aerde sijn ende zedich
ghetru ghehoirsaem ende stedich
die wijfflich sijn ende oic oetmoedich
ende van woerden honichvloedich
simpel ende erenghier
vredelic wijs ende guedertier
die en machmen niet so hoghe prisen
als hoer weldaden lustelic rijsen
mit starcken ende wisen wiven
mach een huus wel staende bliven
mar mitten ghecken scomperinnen
vervalt dat huus van buten ende binnen
verstaet dit wel ende werckt hier na
ende volghet die overgoede pompeya
die mit seneca horen man
sterven woude in een ghespan
doet als die guede sybelye dede
die aetsert hielt in goeden vrede
gaet der edelre hesters ganck
ende levet in uwes mans bedwanck
daer ic een luttel voer aff scrive
volghet der menyaden wive
die bij horen wijsheit groot
hoer mannen losseden uuter doot
doet na judith die edele vrouwe
steect doet die boesheit ende onghetrouwe
dat sy nieste wyde en vloeyen
laet wijfflike staet in eren bloeyen
datmen u mit rechte love
onder vorsten ende inder heren hove
laet boesheit ganghen om haer broot
bedect die boosheit in u schoot
vlyet den valschen aenbringher boes
die nye doecht noch waerheit en koes
volghet der heyligher karitate
ende set u dinghen op goede mate
die dat in reynicheit volhaert
es alre eren ende prisen waert
recht als die grenate bloeyt
can sy gheven lust ende moet
pijn ende smert cansi verdriven
onmoet en laet si nerghent clyven
trouwe brinct si int gherecht
te mannes dienst in eren slecht
eer ende loff hebbe wijflic schijn
rooff der sorghen dit is dijn
explicit expliciat
dexteramque meam deus benedicat
