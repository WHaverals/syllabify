twine blaest ghi den horen
ons here die conic sout hooren
ende sal ons te hulpen comen
als hij den horen heeft vernoemen
want het waer een vule dinc
datdic dus comen den conic
dats onse vianden niet en wisten
si soudent tien in quader liesten
wanneer sijt hadden vernoemen
dat my van blootheiden waer comen
eer willic vechten harde
met dueren daelde met mynen sweerde
ende saelt hen doen rouwen
des moch di my betruwen
dat si hier comen sijn
behout mi god dat leuen myn
eer willic steruen eerlike
eer lachter hebben vranckerijcke
doen sprac te roelande oliuier
ic neme der lachter op my hier
van ons allen hier te voren
wildij blasen den horen
niement en mochche verwaren
wanner sij ghewapent waren
doen sprack die coene oliuier
lieue gesellen nv mochdij hier
ghescaert j groot volc sien
sij comen ic en wilse niet vlien
ende ghine wardet niet rolant
ten blossen den olifant
quam ons te hulpene die conic
dat waer ons een scone dinc
siet al omme en nempt ware
ende merket ons scare
onse menichte was tleine
maer ic wet wel dat god alleine
mer macht dan allen dit here
dat es ons een grotte were
laet ons vercopen diere
sprac roelant tot oliuier
dat men van ons gewaghen
van nv tote doemsdaghe
doen sprack die coene roelant
oliuier hets soe becant
god sal onser wouden
wij willen den strijt behouden
die plaetse ende wijch staet
dire dliet hebben gods hat
doen spraken sij ghemeijne
beyde groet ende cleyne
tot roelande ende sieden
dat sij op der heijden
lieuer doet souden bliuen
dan sij hen lieten verdriuen
roelant ende oliuier
waren beij cone ende fiere
ende begonsten te scaren
die francsoysen die waren
die bijsscop tulpijn waer haer raet
het was rechte want sijn daet
was goet ende godelijc
ende den vianden vruchtelijc
hij woer van scaren te scaren
ende willende met gode bewaren
hij spract hen toe j sermoen
ende seiden wat sij souden doen
edel fransoysen lieue gesellen
hoert wat ic v sal tellen
ghij siet hoe dat gescepen es
wij sijn allen wiges gewes
nv pense eelc omme onsen here
ende wecht allen doer sijn ere
hij sal onser wouden
wi sllen de seghe behouden
hij dogede doer ons anxst groet
ende ontfinc die bitter doot
dies ghedinct in desen daghe
ende sclaet grotte slaghen
wij moghen blidelijc steruen
want wij hemelrijc verweruen
ende ons heren gods hulde
nv beclaghet uwen sculde
ende ropt op gode genade
dat sij ons allen berade
ten besten op desen dach
want hijt wel doen mach
die busscop seine allen gader
ende beualse gode onsen wdr
ende ic segge v waer af
hij hem die penitencie gaf
hi hiet dat sij niet en vloen
want sijt noede mochten doen
ende dat sij groten sclage
souden sclaen in dien daghe
dusdaenne penitencie gaf hij hem daer
dat seggit v ouer waer
oliuier ende roelant
hadden daer die weder hant
ende trocken wart met grote scaren
als die ouersacht waren
roelant ors hiet wol ende stijf
noet en was man nocht wijf
die soe goeden ors sach
alst hij hadde op dien dach
op dat ors was hij gheseten
des moge dij de waerheijt weten
sine wapene saten rickelijc
nae eens comt ridder gelijcke
die edel graue roelant
vorde een witte vaene in sijn hant
die lanc was ende breet
fierlijc hij daer mede reet
ende oliuier reet oppen baer
talder wost inde scaer
ende die fransoysen quamen achter
die noede eyneghen lachter
ouer hen soude laten gaen
sine en soude coenlijc weder staen
ende oliuier kerde doen ghijnder
ende sprac myn lieue kijnder
laet sachte allen den stap gaen
tes sij metten sporen sclaen
die heden niet sal ridder sijn
hi verliest die hulde myn
ende den loen van onsen here
nv pense elc omdie ere
die sterft die waert in hemelrijc
ende sinte peters ghelijcke
als oliuier dat hadde gheseet
quam een bode ouerghereet
ghereeden die hem seide
dat sij op der heijden
ende hen niement in ghender sjden
en onder voonde vanden stride
doen sprac roelant haestelijcke
wi louent allen blijdelijcke
roelant oliuier ende de sijne
ghereijden hem jeghen die sarasine
wat sij mochten haestelijcke
ende trocken woert stoutelijcke
want hij sede dese katiuen
moeten hier allen bliuen
dit ver hoerde graue roelant
ende liet orsse lopen te hant
hij dien de gode ghetruwichlijcke
want hi stac den conic rike
dat hij doot wil op dat sant
nv ouer inder duwel hant
sprac roelant ende tulpijn riep monyoe
meneghen heydene te vernoye
des verbouden hen die francsoyesen
dats hen god mochten dancken
die fransoys eggerin
ghebenedijt moet hij sijn
hij staec mala prise soe wel
dat ti doot ter eerden vel
die zielle hadde satanas
alsoe saen als hij doet was
ende sampsoen sloech almorise
dat hij sterf te dien pongise
oec sloech hij menegen ter neder
die niet op en richte weder
antorne die here wijse
verrechte hem op torgise
dat orcont die was op welt
dat wer hebbe ghetelt
die goede graue jelis
maecte dese jeste des sijt wijs
hij souder noede sonder waen
logene tuwe hebben ghedaen
waer oec jement dijt weder sede
hij hadde mynner hertte liede
noch doen wach roelant
met ghewillegher hant
nochtans was hij vernyot seere
die gheueldege heere
doen setti den horen te monde
ende blies ene cortte stonde
dat hem dede ontsachte
eer hij den luyt wyt brochte
kare hordet daer hij was
ende wert ghewaer das
dat roelant nemmermeere en mochte
alsoe als hem dochte
doen sprac kaerle tehant
ic wet wel dat roelant
ons saen ghebreken sal
dat es my een groet ongewal
die daer wilt sijn sal niet sparen
die conic dede blasen twaren
allent gheblas dat daer was
en roelant verblijde das
dat es waerlike dinc
omme dat hem soe na was die conic
tgeluyt was groot ouer al
bijede op berch ende op dal
die sarrasijnen hen onder spraken
kaerle begint ons genaken
ten doch niet dat wij ons sparen
wij moeten ons anders bewaren
want blijft leuende roelant
soe verliesen wij spangien lant
als die sarasinen dat vernamen
tracker iiijc hondert tesamen
ende daden op roelande daer
een assaut fel ende swaer
ende roelant en wilde niet wiken
maer vacht als een lieu waerlicke
roelant stac ende tulpiin sloch
ende daden hen leet ghenoch
want sij varen on verwaert
ende vochten als liebaert
die busscop tulpiin hij riep
daer hi te voete vechten liep
keert hierwert edle genoet
ic wille bij v bliuen doot
want ic hebbe die stadt ghenomen
daer ic niet af en wille comen
doen sprac die graue roelant
tulpijn des wet ic v dant
laet ons vechten ouer al
kaerle comt die ons wreken sal
wat hulpt ons strijt begonden
sij en moghen niet sijn vervonnen
hij nampen inden aermen sijn
ende drochen voer tulpiin
in enen scilde dat hiten leijde
voer dien busscop op die heijde
die busscop sengense al gader
ende beualse den hemelscen wader
ay oliuier sprac roelant
van goeter daet verdi becant
ende goet ridder ende coene
des gauen reinouts sone
ghij hebt karle gedaen groet eere
ende van menige lant gemaect heere
roelant dref groot mesbaer
om sinen gheselle daer
my waer leet soude ic langher lieuen
sint dat ghij allen doot sijt bleuen
van hem seluen wert hi ont bedach
ende viel neder in ontmacht
ende stont op alte hant
ende nam den olifant
coude fonteyne hier mede reicte
dae hien mede verqueicte
doen richte hem op ter stont
hen bieden was die doot cont
ende die buscop crancte seere
daer soe sterf die heere
alsoe doen roelant ghesach
dat die busscop doot lach
claegdine vele seere
ende bat gode onsen heere
dat hi sijn siele te paradise
gheueghen ende gewijsen
roelant doen wel bekinde
dat het naecten sinen inde
die herssenen liepen hem vten oeren
daer hij den tempel af hadde verloren
dueren dale hadde hij in sijn hant
ende oec den olifant
ende ghinc doen alst vilde god
te spaengien wert hij j boge scoet
alsoe ghinc hij allene
daer hij vant ij merbersteene
onder twee boemkine
dat hem veert te groten pinen
als hij daer quam ghebrac hem cracht
ende viel neder in onmacht
ende maecten doot ende lach al stille
om te doene sinen wille
met bloede was hij bescleghen
als hij wel was neder gheleghen
ende wende wel te woeren
tswert hebben ende den hooren
ende waendet in arbien draghen
dat hijs niement en soude ghewaghen
maer roelant doen be quam
ende als hij die sarasijn vernam
ende hien metten oghen siet
dune en best van mynen ghesellen niet
sprac te hem roelant
ende ver hief den olifant
soe seere hien ver droch
dat hij den ghenen doot scloch
soe datter af es ghe wallen
beiide gout ende cristale
doen porde roelant die doot
die hem dede anxte groot
ende scarde no en winde
van der hilden totten ynde
ander werf hij verdroch
ende opten steen daer mede sloch
dat ter een groot stuc geuel
des mochdij my gheloeuen wel
wij hebben allen wel verloeren
laet ons vreken onsen toren
soe wij langher merren
soe onse vianden mer ontferren
ic sien ghestof van haren karinen
wilt god wij sullent hen doen tfinen
die mort die sij hebben ghedaen
eer si ons yet verre ontgaen
sij spraken allen doen
ay godt help ons daer tuwe
die conic be wael gaueloene
die scielt wachte te doenne
ende tibande dat hij sal
die doeden wachten ouer al
dat se volf noch lyoen
en ghenaket noch griffoen
doen dede karle die gods vercoren
blasen allen siin horen
ende reden tes si vernamen
dat sij biden vianden quamen
als kaerle dat ghesach
dat hem ghe breken soude den dach
viel hij vele werde
neder op die eerde
ende bat gode den goede
doer siin oet moede
dat hij die sonne dede staen
dat hij die vianden mocht slaen
doen sprac te hem haestelijc
een jnghel van hemelrijcke
karle v en sal daghes niet ghebreken
waert v haestelijc wreken
ouer di v daden toren
wan die blom heb dij verloeren
karle en heues niet ver gheten
en es saen op gheseten
ende dancten des onsen here
diepelijc vander eren
die hij hem doen woude
dat hem den dach lenghen soude
die sarasijne dijt bechoten
vloen dat sij mochten
tot saragoysen dat sisen jaghen
dat hen die tonghe rageden
vte haren monde
men sclose als honden
voor hen vonden sij een water dip
dat vter maten sier liep
sij en vonden step noch barken
die sarrasiinen verdruncken stercke
op mamet sij rippen
dat hijse hulp wten dieppen
dies sij hadden cleyn te bat
want sij ver drucken altemet
alse karele sach die waren
dat sij allen verslaghen waren
oft ver druncken in die riwieren
doen kerdi weder sciere
ende dancten onsen heere
diepelike vander eeren
des sprac kaerle die here
hets harbargen tijt tamere
wij en connen te ronceuale
nu niet comen wale
onse perden moeten eeten gras
want sij moede siin ende las
wij moeten hier ont beyden
doet af die ghereyde
wij hebben honghen ende dorst seere
te beetenne gaf orlof die heere
die moede es van dach waert
slapt vaste opder eerden
alsoe dede karke daer
dat sigic v ouer waer
daer en dedi niemen wachten
in allen dien nachten
sonder alleen god die goede
was der kersten hoede
oec soe sendi waerlijcke
enen jnghel van hemelricke
die siins soede nemen goem
ende brochten in enen drom
dat iij griffoenen quamen
daer sij groete scade bij namen
ende een ongeweder te groot
ende dochten roelant wesen doot
daer na karle vernam
dat een lioen quam
grammelic te hem wert
daer hij sier of was verwert
die hij ont gaen niet en conste
te roepene hij be gonste
in sinen droem hardde zier
dus lach karle die heer
wan droeme tongemake
nochtans en wert hij niet en wacke
ende na desen vaere
dochten dat sij in vranckerijc waer
in sinen payse geuaren
doen sach hij wel xxx baren
comen als hem dochte
die elc als een man spreken mochte
ende hiesschen dat hij hen gaue
haer macht sij wouden daer aen
selue rechten ende wreken
aldus consten sij hem spreken
ende een liepen van sinen hoeue
die hem dienen woude te loue
vechten jeghen die meeste
soe tellent ons die jesten
nochtan en viest hij niet wij verwan
aldus droemde den edeleman
marcielijs die conic
dat was waerlijcke
hij hadde verloeren zwaer pant
beyd aerme ende hant
dat dede roelant swert
hij was sier ver waert
ende gaf op scielt ende spriet
hien wilde mer wechten niet
want hij was sier ver saecht
en viel neder in onmacht
doen quam te dier stonde
sijn wijf braymonde
ende veende wele sier
om due meswal van haeren heere
sij vlieken haer god
ende weder sede sin gheboot
omme datti niet en hadde ghedaen
dat si den seghe hadden ontfaen
ende seide die v dient waerlike
ghij bestadet qualijcke
wan ghij sijt van crancken loue
sij namen hem sijn croene
ende voerdene ont sachte
elc scloechene die mochte
in een ketene sien hynghen
hij en mocht hen niet ontsprenghen
met stocken sien bluwene
dat hem siin lieuen moch rouwen
ende teruogante mede
sloghen ontwee sijn lieden
ende es geen soe vul marasch
als daer hij in gheworpen was
als marcielijs vernam
dat hij vander onmacht bequam
baat hij vrien den ende maghen
dat sine in een camer draghen
hij was verweloes ende bleec
dat sijnen wijve qualic gheleec
sij wende ende trac haer haer
dat seggic v ouer waer
lude riep sij duwe
ay saragoysen hoe
hoe qualic eest v comen
dat v here v es ghenoemen
nu wert verloeren allen dat rike
dat vetich wel waerlicke
den amirael hetic bloot
hijne bringhe siin macht groot
ende be houde dit lant
oft karle winnet alte hant
hij es gram ende heues toren
dat hij siin wolc heeft verloeren
est dat sij te wige comen
hen allen werdet lijf ghenomen
oft sij souden behouden dat
dat sij niet en vlien van der stat
daer bij eest waerlijc dinc
dat niet en vliet haer conic
dit spraken sij met ware tale
nv bidden wij gode alte maele
ende der coninghen sintte marien
dat sij ons allen wan sonden bewrine
soe dat sij onser allen zielen
beuele sintte machiele
als hij siin oerdel sal gheuen
ouer die doot sijn ende die liewen
