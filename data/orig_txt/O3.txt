die seidi ghewaerlike
het sijn die van lottrike
die stede heeft an sijn acort
galerant van monfoort
mijn wel goede camerlinc
wij selent weten varinc
men late al de wive in
ende elc spele om sijn ghewin
ende kiese een na sijn ghevouch
sprac die bastaert ende louch
ware florants dochter her bertine
die sonde emmer wezen mine
maer elc die versta claerlike
hoet es ghevaren met lottrike
die verraders hebben verstaen
vele worde vanden naen
toter porte datsi liepen
daer die andere zere riepen
beide man ende wijf
doe so vraeghden die keytijf
wat si wouden ende wie si waren
die wive ghingen hem verclaren
als die qualec connen zwigen
haer ghevaren al te prigen
in wat manieren si waren gescant
als dat horden die tyrant
ontdaden si in corter stont
die porte van grammont
dies die wive waren blide
ende liepen in te stride
als die waenden haren here
te voeten vallen van haren zere
maer alsi binnen waren
sloten die felle baren
die porten met groter haest
die vrouwen die hem waren naest
gegrepen doe die keytive
niet wisten die goede wive
watsi mettem wouden doen
al omme leidense die glottoen
in cameren in torren in stal
die vrouwen maecten groot gescal
ende riepen hulpe ende wachermen
maer en baette niet haer kermen
verraders met ongenade
haer gevouch mettem daden
dat was cracht ende mort
die ghevane hebben gehort
de welke metten wiven quamen
waren ghevaen altezamen
inde torren mense leide
biden anderen dats waerheide
daer die hertoge florant
ghevangen lach si u becant
quamen ridders ende cnapen
soe dadent clerke ende papen
als die hertoge heeft vernomen
vraeghdi hoe si daer sijn comen
doe seiden si die goede liede
hoe dat metter stede ghesciede
beide stille ende luut
ende hoe si ontliepen wt
om an hem te doene clagen
ende hoe si onderwegen zagen
die liede die hem maecten cont
hoe wij u souden te grammont
viinden in goeden state
daer toe quamen wij te late
want als wij binnen der porten quamen
die verraders die wive namen
ende leidense met hare macht
daer si hem beraeden cracht
ghelijc dat wij mogen horen
vrouwen jonfrouwen wel geboren
maechden ende ghehude vrouwen
die haer ghezelscap waenden scouwen
twelke dat al hier quam
ons lieden men aldoe nam
ende brocht ons hier gevaen
met lottrike eest vergaen
jammerlike binnen der port
vele volx es daer vermort
van die hem setten ter were
xlm ende mere
felle verraders sijnder binnen
die de torren ende die tinnen
hebben gewonnen al geheel
bezet hebben si den casteel
die scone berte es ghevaen
daer pepijn die felle naen
sinen wille met sal doen
versiet niet ons here jezoen
ende die keyser merret lange
het comt al in bedwange
sprac die oude vieliaert
hoe fel es dese naen bastaert
ende hoe quaet es sijn begerte
ay werde dochter scone berte
nu sal die overfelle glottoen
sinen wille met u doen
sone verblidic nemmermere
almachtech god grote here
wat rouwen so es mien
cort toe comen onverzien
ay valsch bisscop rucwaert
bi u ic verraden waert
op u moedic gheen traysoen
ende op die andere felloen
die ghewide prelate zijn
aylace ic heb de liede mijn
verloren bi onverzienechede
ende daer toe mine stede
mijn lant es in avonturen
entie felle creaturen
vercracbten die goede wiven
ic horse groten rouwe driven
ende bitterlike carine
ten zouden gheen sarrasine
dat wetic inde werelt doen
ay karel edel keyser coen
lettel wetti mine noot
van rouwen salic bliven doot
eer ic u met ogen scouwe
ay maria zoete vrouwe
ontfaet de ziele van minen lieden
die de felle meysenieden
jammerlijc hebben vermort
doe viel de hertoge rechtevort
in ommacht van groten zere
si scoten an haren here
papen clerke leke mede
daer mochtmen grote jammerhede
sien onder die van lottrike
daer si horden so bitterlike
roupen ende criten ghinder
haer wijfs ende haer kinder
haer moeders zuster ende nichten
menne zoude niet ghedichten
den jammer ende de grote noze
die si dreven die lottroze
die clage ende den groten rouwe
die hi dreef die ghetrouwe
ende sijn liede mede
ay god dor dijn ontfermechede
seide de hertoge florant
oft ic an hadde mijn gewant
met minen lieden die sijn gevaen
oft wij daer buten op den naen
striden mochten op den verradere
ende avonturen tlijf te gadere
oft lossen die vrouwen wter noot
daar souder vele bliven doot
vanden verraders die sijn fel
eer wij storven wetic wel
al waert dat wi so bleven doot
wij zouden varen ter bliscap groot
ende karel soude ons wreken
datmer of soude spreken
m jaer na ons doot
maer dits de jammerheide groot
dat wij aldus sijn gevaen
ende wij niet in staden staen
mogen de ghene die wij minnen
dat wij van rouwen niet ontzinnen
dat es wonder sprac florant
ic en wiste hoe doen becant
die ontfermelike worde
diemen aldaer zeggen horde
onder cleine ende groot
maer het was dat niet besloot
si moesten haren rouwe driven
om die verraders die metten wiven
dreven haer overdaet
toter wilen dat verstaet
dat sijs hadden haer begeren
die vrouwen mochten hem niet weren
als die een hadde ghedaen
quammer dander toe gegaen
ghelijc oft si waren ghemene
dies si waren in groten gewene
die wel goede creaturen
ende die overscone figuren
waren beweent so jammerlike
dat onzen here van hemelrike
ontfermen mochte wel te rechte
dattie overquade cnechte
ende die cracht ende die ontrouwe
sal hem vergaen te groten rouwe
als die dach comt van paymente
die vrouwen leden haer tormente
ten alder besten datsi conden
an die verraders si verstonden
hoet verginc met haren lieden
daer die vrouwen om verbrieden
van roupen in de herte binnen
maer sine mochtender an niet winnen
dan zeer ende droefhede
alser die verraders mede
haren wille hadden ghedaen
ghingen die verraders zaen
alle ghemeinlike te rade
watmen metten vrouwen best dade
doe seiden si dat hem goet dachte
dat sise hielden ande nachte
ende sise dan lieten wandren
den raet wouden si niet verandren
die wel overfelle keytiven
des nachts waren si metten wiven
beide buten ende binnen
inden woude wilt verzinnen
sire heymelijc met traken
spize wijn van goeder smaken
brachten de heren toe ende cnechten
onderlinge sire om vechten
dat elc die scoenste woude minnen
beide buten ende binnen
werter omme groot discort
deen heeft den andren vermort
omder wrake der mesdaet
onder die verraders quaet
so es comen dit ghescal
doe waren de vrouwen al
wel laten gaen te tide
des si waren herde blide
maer die edelste dat verstaet
hielden de valsche prelaet
ende die scoenste int vertogen
ende die valsche hertogen
ende die felle valsche naen
was van moede so ontdaen
op ziere nichten der hertoginne
datti ghene ander minne
sone soudse niemen mogen verdriven
sine souden here ende vrouwen bliven
maer het sal wanic anders gaen
dan hi viziert de felle naen
ic wane so es menich here
dicwile bedrogen zere
alsoot cortelec zal sijn
metten bastaert pepijn
van hem willic laten bliven
ende daertoe vanden wiven
die rouwe dreven si u cont
vanden castele grammont
liepen si bi groten scaren
alsi dies verledicht waren
rouwe drivende ende zeer
van uren turen lanc so meer
elc claechde andren sine noot
ic zwige vanden rouwe groot
dien si dreven die goede wiven
van karel den coninc willic scriven
ende van ziere baronye
die edele karel hadde envie
so groot datti waende bederven
om datten woude onterven
die felle bastaert sijn naen
die toren condem niet vergaen
wter herte nacht no dach
gherusten datti niet en mach
dat icse meesterde int ende
ende dat icse hinc ende blende
die ghene die waren in haer gespan
aldus salic die tyran
begaden gemeinlike
waric binnen vrankerike
nemmermeer en siet mi man
van desen dage vort an
halsberch comen wten live
ic en sal de felle keytive
alle zien te mier ghenaden
die mi hebben zo verraden
doe beval die keyser fijn
datmen loede dat karijn
hi woude des ander daghs tilike
varen dor lottrike
bezien den goeden florant
ende ziere dochter aetsemant
berten siere petrine
ende het waer de rechte line
ter stede toe van ryviere
doe waren daer vele princhiere
die gherne te lande waren gevaren
daer si en quamen in vele jaren
maer die coninc was so gram
dat niemen als ic vernam
orlof an hem dorste nemen
maer alse alle vrouden si ghetemen
hoet in lottrike es gesciet
doe seide tfelle diet
datsi hem spoeden si u cont
te lottrike te grammont
t oudenarde te tornay
ende seiden hem alle tfray
datsi hem gemeinlike
verzagen karel van vrankerike
meende te doene verdriet
ende si hem verlieten niet
op enegen troost op enech genade
maer dat elc tquaetste dade
dat hi mach ende can
mochtse karel den hogen man
doot slaen ende roelande
si bleven heren vanden lande
want den jonghen lodewike
ende loyere der ghelike
souden si bringen wel ter doot
doe sone letten smal no groot
die felle spires si u cont
sine daden hem te grammont
den wech alsi ierst conden
ende gwelloen ghinc vermonden
sinen maghen ende verclaren
hoe die bastaert hadde gevaren
doe drougen eens die keytiven
datsi alle souden bliven
bi karel in elker stont
ende hem raden metter mont
scone dinc tsire onbaten
want waert dat sine wouden laten
ende si tharen lande voeren
si souden daer in beroeren
ende pensen zonderlinc
dat wij wisten vander dinc
dies selen wij bliven biden man
sone mach ons niemen tyen an
dat wire af weten twint
pepijn es so hoech ghezint
hine souder af houden clein no groot
hine slouge sinen vader doot
quame hi in sijn gemoet
dit so dochtem allen goet
heymelike datse spreken
mochten wij ons maghe wreken
