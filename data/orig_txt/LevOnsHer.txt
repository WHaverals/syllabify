dicke ghesciet dat een groet scat
besloten leit in een cleyn vat
dese boec dat es een cleyn vat
die vroetheit binnen dats j groet scat
meneghe rime soe es ghemaect
die ter zielen luttel smaect
van battalien ende van minnen
van meneghen die wi niet kinnen
van roelande ende van oliuiere
van alexandre ende van ogiere
van walewaine ende van sire macht
hoe hi weder ieghen sine viande vacht
van digenen hoe hi siin lijf
tormente omme een scone wijf
van pyramuse hoe hi siin leuen
omme minne verloes dats al gescreuen
kinder dus varense ende ledichede
dijt lesen lachteren hem daer mede
sonden mesprisen ende dorperhede
om horen truffe ende ledichede
dire sen an leyt eest wijf eest man
hi es sot daer es niet vroetheit an
dit bliuet ende dit es al bleuen
dit es boerde al eest gescreuen
dit es meer dan niet dit bliuet al
neemt roeken an dat ic seggen sal
dats prijs recht ende houeschede
sen te legghene an waerhede
dats wat daer dese boec af begint
soe leert alle moeder ende kint
dat es vanden heylighen kerste
die ons gheue sine verste
dat wy beteren onse sonden
dat wy soete ende sachte vonden
ons heren gheborte ende sine doet
ende die passie ende die noot
willic met duetscen waerden seggen
ende mine ghedachte ane leggen
al lesen papen in latine
sine gheborte ende de passie sine
nochtan leec volc ne can niet wale
verstaen wel die latijnsche tale
bedie willicse in diesche leeren
den volke dat wel sal eeren
onsen here van hemelrike
diet pensen wet dat manlike
hoort die bliscap van paradijs
hen es inder werelt pape so wijs
die bescriuen mochte ochte vertellen
die bliscap gods ende sire gesellen
daer nes seer no daer nes rouwe
daer es emmer waerheit ende trouwe
daer es emmer bliscap ende sanc
daer es altoes sulken gheclanc
violetten lielien rosen ende acoleyen
bloeyen daer altoes als die in meye
altoes botten daer die rosen
dits waer wat mach daer nosen
die daer sijn sijn emmer blide
si singhen hogheleke haer getide
si singhen minlike aldus
sanctus sanctus sanctus dominus
die daer sijn sijn emmer boude
hen ne deert no hitte no coude
daer es mey ende somer emmermeer
daer en es siecheit no strijt no seer
waert waer dat wi alle kinden
die bliscap die daer es sonder inde
die ledichede soude wi laten
van deser werelt ende haten
alle die clerke die nv sijn
die scriuen connen diesch oft latijn
ne mochten niet ghescriuen die duecht
van den paradyse ende die iuecht
die heyligen hadden dit lijf onwert
si sijn nv daer hen niet en deert
sie lieten kinder ende wijf
doer gode offerden sie haer lijf
men brietse men soet haer leede
hier cochten sie langhe bliscap mede
men trac die tande wt haren monde
hier omme storuen sie sonder sonde
soe dat daer na volgden die darme
men trac haer borste men trac haer arme
men deden lachter ende wee
men voer met hen als met enen vee
in derre manieren in derre wijs
cochten sie dat paradijs
elke onser neme hier exempel an
pape leec wijf ende man
versie wi ons so verre te voren
dat wi niet ne sijn techterst verloren
waken wi soe in goeden dinghen
dat wi metten inghelen singhen
sanctus sanctus dominus
dat gheue ons sanctus spiritus
selen wy dragen bont ende grau
ende ons sieren als enen pau
ende die arme sal siin in selc bedwanc
dat hi ne sal hebben spel no sanc
sal die rike hebben al dat hi geert
ende cume weten wat hem deert
ende darme kaytijf ende verract
dorstich hongherich ende nact
dat j weent ende dander lacht
deen weeldich ende dander onmacht
dat es onwet dat ne sit niet wel
dat es een onghedeelt spel
van eerden sijn wi alle comen
wies mochten wi ons dan beroemen
ter eerden selen wi alle varen
wel hem die vaert ter hogher scaren
doe houeschede ende swijch stille
hoert wat desen boec segghen wille
die dit pensde tierst ende screef dit werc
god gheue hem raste hi was clerc
omme dat wi alle siin in sonden
hebbic ghesocht ende hebbe vonden
die gheborte van enen man
die alle sonden vergheuen can
alse god vanden hemel onse vader
sine creaturen sach algader
ter hellen varen die hi ghemaecte
datse die helle algader sacte
als hi dit sach hi riep gabriel
hore na my ende make di snel
ene boedscap willic laden dy
die ic di segge nv hore na my
ic maecte den eersten man adame
ende deerste wijf yve was haer name
met enen appel braken si mijn gebot
sie waenden beide wesen god
als ict wiste si waren ondaen
uten paradyse werpicse saen
daer ne can hen ghehulpen seluer no gout
het becoept menich sonder scout
sie waren ries si waren sot
dat sie braken mijn ghebot
sint dat dat was ne was noeyt man
alsoe verre als ict verkinnen can
no moeyses no abraham
die binnen den paradyse quam
noch steet die porte al beloken
van paradyse ende oec besloten
alle die siin gheboren tote noch
ter onreynder hellen ginc haer woch
bedie dat ic die beteren can
willic werden ander man
gabriel antwerde doet uwen wille
al v volc heeft die onreyne hille
vare dan mijn inghel gabriel
doet mine boetscap ende wes snel
ter stat die hetet nazareth
oppenbaert daer ene nuwe wet
ene joncfrouwe saltu vinden daer
die maria heet ic seggu waer
quedse inden name mijn
segt ic wille van hare geboren sijn
dus salic mine creaturen
quiten daer si es inder hellen suere
gabriel hi ne lette niet
hi dede dat hem sijn meester hiet
hi voer ter stat van nazareth
hi seide al dat hem was geset
vant hi marien ten venstren staen
vant hise achter straten gaen
vant hise in plaetsen vant hise int spel
neen hi niet die maecht pensde al el
hi vantse in eenre verholene stat
daer sie allene besloten in sat
daer sie allene daghelike
aenbede gode van hemelrike
voer marien stont die bode
gabriel hi quam van gode
hi seide god houde v maria maecht
sijt in hoghen ende niet en claecht
maria voer alle vrouwen vercoren
een kint sal werden van v geboren
het es die bloeme gi sijt die doren
het sal quiten die siin verloren
het sal wesen de here dijn
ihesus es de name sijn
als die ioncfrouwe maria dat vernam
haer wonderde wanen dat groeten quam
si wert veruaert sere ontdaen
te haer seluen quam si weder saen
maria antwerde en can versien
in welker wijs dat mochte gescien
dat ene maghet soude draghen kint
die noeyt ne was van manne bekint
minen magedom heb ic ghelouet
den hoghen god hier af es voghet
inne hoerde noeyt in boeke lesen
in welker wijs het mochte wesen
hoe mochte gescien dat scone bode
ic hebt ghelouet den hogen gode
dat ic met manne niet ne sal mesdoen
dies my gewaghen si mesdoen
gabriel antwerde maecht hoert na my
die mogende god hi es by dy
sijn heileghe gheest sal in di sijn
dus sal comen de sone sijn
maria wes hoghelijc ende blide
voer alle wijf ghebenedide
dat seggic dat saltu sien
du sult maecht bliuen het sal gescien
maria antwerde scone bode
ic weet wel dattu coms van gode
dattu segs dat moete gescien
dat ic maecht bliue dat moetic sien
tote nv was hi die vader mijn
voert meer benic die moeder sijn
heylich vader heylich god
doet van my al diin gebod
gabriel die bode scone
voer op weder ten hoghen trone
die heilighe gheest quam in hare saen
maria bleef met kinde beuaen
maria dancte dicke gode
sie hielt wel alle sijn gebode
maria seit nv willic saen
te lizabetten mire nichten gaen
hare vertellen mine bliscap
die my god sende ende sine boetscap
alse te elizabetten quam
die comst hen beiden wel bequam
maria seide nichte god houde dy
ic bringhe den heyligen kerst in my
elizabeth antwerde sijt willecome
dit en seggic niet doer eneghen roeme
tkint binnen my dat keert hem nv
als ghi hier comt dat seggic v
dat kint dat was baptista johan
dien elizabeth droech van haren man
vroech bekinde hi sinen god
tilic dede hi sijn ghebod
daer maria ende elizabeth
waren daer die heylige kerst met
deen en haet den anderen niet
sie seiden dat hen was gesciet
als maria hadde ghedaen
te nazareth ghinc sie saen
alsie quam te haerre stat
hare wert emmer in lanc so bat
hare lichame wies het wert mare
si was vervaert het wert mare
want wijf die kint sonder man drecht
dat mense steende was ghesecht
daer omme was marien dan
ioseph gegeuen tenen man
dat sie te sekerre soude gaen
metten kinde dat si hadde beuaen
omme dat sie ginc sonder lachter
de maecht droech tkint vele te sachter
louet gode die wel versiet
alle dinc eer sie ghesciet
ioseph wert serich ende verveert
ene sake es die hi herde geert
van wien sijn wijf maria draecht
die hi suver wiste ende maecht
hoe si mochte draghen kint
die noeyt ne was met manne bekint
hi wildese laten stillekine
dat waren die gedachten sine
maer god onse here diet al versiet
als hi dat pensde hine saen beriet
hi riep sinen inghel gabriel
doet noch mine boetscap wel
daer neder te iosephe vare saen
mindere den rouwe die hi heeft ontfaen
gabriel dede siin ghebod
hine dorst laten want hi was god
te iosephe quam hi hier te dale
ende sprac te hem dit was sine tale
ic ben te dy ghesent van gode
ioseph seit hi ic ben bode
hets gabriel dat gi hier hort
merct wat ic v segghe vort
uwen rouwe ende v groet seer
willic menderen in lanc so meer
den rouwe dien gi draecht so groot
sal meneghen ledeghen vander doot
hets waer dat maria kint draghet
nochtan sal si emmer bliuen maghet
propheten hebben dit ghelesen
tkint sal noch coninc wesen
moeyses ysaias ezechiel
screuen in hare boeke wel
dat een kint soude sijn gheboren
dat quiten soude die sijn verloren
ioseph het was ter goedertijt
hoghelijc ende blide sijt
dat maria dijn wijf was vercoren
dat die dracht van hare sal sijn geboren
met goeder herten eere dijn wijf
voert meer als dijns selfs lijf
onderhorich soe wes hare
wies haer behoeft neemt grote ware
god heeft van siere moeder di geset
tachterwaerne dat es die wet
daer wijf met kinde gheet bevaen
dat hare wille saen si ghedaen
gabriel niet meer hi voer inwech
ten hoghen trone dat was sijn wech
ioseph bleef marien goet
hondertwerf custe hi haren voet
saen nakede die negende maent
dat maria gheligghen waent
die keyser augustus tenen tide
daer hi sat hoghelijc ende blide
hi dat in sinen rade vant
dat hi soude gaderen al sijn lant
hi ontboot wijf ende man
alsoe verre alse hi ghereyken can
te bethlehem binnen diere poort
al tfolc dat te sinen rike hoort
dat was sijn sin ende sijn ghepens
dat sie gouden haren chens
ende oec diere comen niet en woude
hi gaue ij marc van roden goude
ioseph ende maria worden veruaert
ende ginghen te bethleem waert
ioseph was out ende maria cranc
hen docht die wech herde lanc
op enen esel maria reet
ioseph al te voet gheet
alse joseph reet maria ginc
die heylighe ghest was inden rinc
alsie te bethleem quamen in die stat
si waren beyde moede ende mat
si hadden beyde al een ghepens
si ghingen ledeghen haren chens
tfolc gaderde die perse wert groet
daer was diere wijn ende broet
die herberghen diere groot waest verdoen
wat heetti armen lieden doen
ioseph ende maria sweghen stille
sine hadden niet al haren wille
si riepen anden hoghen god
dat hise beriede ende sijn ghebod
sine wilden niet trecken ter tauernen
noch ten husen met posternen
dat harer dracht yet mochte deeren
uter persen dat sie gheeren
inde plaetse stont een huseken cranc
dat ne was no wijt no lanc
het was ontdect het was ontlat
dat huseken hadde wel menich gat
daer ne was no weech no venstre no dore
inde side no achter no vore
hagheldet snuwet vielet nat
diere was in hi hadts te bat
dit palaeys hadde kerst vercoren
daer hi binnen woude sijn gheboren
ioseph scuulde daer dien seluen nacht
maria die soete wile wacht
want sie ghinc groot op haren dach
in dat huus snachs sie ghelach
no met rouwen no met seere
ghelach onse vrouwe van onsen here
maer dat ne gesciede no sint no eer
daer wijf gelach daer ne was groet seer
marien vele bat te moede was
dan daer die scijnt in een claer gelas
marien was alsoe te moede
als dat hem rust een die es moede
dat ware onrecht hadse gehadt onsachte
daer si onsen here van hemel brachte
elc voghel heeft sinen nest
beyde wilt ende tam daer hi in rest
maer de godsone de heylighe kerst
ne weet niet waer hi des eerst nachts rest
ioseph tsauns hadde gesacht
eene crebbe sinen esel ende ghemact
daer wert gheboren in dat suete kint
soe soete gheborte no eer no sint
daert in de crebbe geboren lach
die esel vernam ende versach
dat het was ene saleghe dracht
dat daer gheboren wert inder nacht
die esel liet daer siin eten staen
ende viel in knieghebede saen
by bethleem inder seluer nacht
waren herden daer elc siin vee wacht
die soe grote claerheyt alle sien
dat sie van vruchten alle wilden vlien
soe grote claerheit elc om hem sach
dat elc van vare in onmacht lach
vreese ende wonder elken man
tot datse die inghel vertroesten quam
die inghel seide ne vruchte niet
u allen es vele wel ghesciet
hoghelijc weest ende lacht
bliscap es gheboren in deser nacht
te bethleem binnen der stat
daer loept alle ne sijt niet lat
in ene crebbe leit daer gheboren
een kint ne waert ghi waert verloren
by hem en es no smerte no galle
dat aenbeet daer loept alle
alle die sijn ende nv leuen
selen noch voer dat kint beuen
het heeft oec in sire ghewelt
al die werelt ende al dat wilt
het es coninc van hemelrike
het weet de ghedachte van yegelike
het es god gheweldich here
dien kinde doet alle lof ende ere
dit sprac een inghel een geselscap
songhen inden hemel grote bliscap
die inghele songen ene stemme also
gloria in exelsis deo
te bethleem liepen die herden
hoghelijc blide ende met werden
sie vonden tkint siere moeder met
tkint weende het dede al die wet
sie custen die crebbe daer tkint in lach
elc der herden soe hi eerst mach
van groter bliscap weenden si alle
sie aenbeden tkint sonder galle
sie keerden saen te haren vee
hen was saechte hen was niet wee
sie saghen tkint te haren wille
dat breken sal donreyne hille
sine helens niet si maectent maer
dat tkint gheboren waer daer
dat noch soude hebben sinen wille
van al den ghenen die waren in die hille
merct hier grote oetmoedichede
die onse here in siere gheborten dede
dat hi den herden openbaerde wel
sine gheboerte eer yemen el
maria lach daer soete ende saechte
xl daghe ende xl nachte
sine wilde niet op staen ieghen wet
vi weken liggende was gheset
alsi gheleghen hadde haren termt
haer kint ghebaet ende ghewermt
vanden lande die wet si gheert
si droech haer kint ten tempel wert
dat was recht dat was die wet
in dien tide den lande gheset
daer een rike vrouwe ter kerken ginc
dat sie offerde scaep of also goede dinc
dat was gheset den armen alle
twee tordelduuen sonder galle
onse bere ne merct niet wat men gheeft
maer hi merct hoe vele men heeft
maria was oetmoedich niet rike
sie dede na darme een ghelike
sie offerde ij duuen met haren kinde
die doetmoedeghe god wel kinde
binnen der stat was een out man
symeon inden tempel dan
hi was al blent hi ne sach twint
maer hem ghesciede dat hi sach sint
hi bat ende vleude daghelike
gode onsen here van hemelrike
dat hi nemmer inder noet
ware dat hi moeste sien sijn doet
hine moeste sien marien kint
met sinen oghen ende bekint
hi ontfinc dat kint in sinen arme
hi seyde kint mijns ontfaerme
dat dy moeten sien mijn oghen
ende bekinnen oec dy moghen
hi droech tkint ten outare wert
hi sach te hant dat hi gert
hi seide kint gheweldich god
nu steruic alst es dijn ghebot
ic bebbe ghesien te minen wille
die nv rouen sal de lede hille
ende du maria moeder blide
du sals noch sien in enen tide
van desen kinde maecht ende joncfrouwe
wel groet seer ende bitteren rouwe
drie coninge woenden in orient
deen den anderen wel ghehent
ane sterren sie alle wijs
als noeyt clerc binnen parijs
eenwerf in ere auonstont
een clare sterre anden hemel stont
die noeyt eer was ghesien
sie wonderden wat mochte gescien
die sterre die daer so scone sceen
sie pensden wat sie mochte meen
sie lasen op ende nedere
ter sterren si keerden wedere
een coninc vant ende las
wat dat scone boekiin was
hi ghinc te sinen ghesellen
wat die sterre meende vertellen
hi seide ghesellen weset blide
die sterre die daer licht claer ende wide
sie wijst ons tkint dat es geboren
dat quiten sal die sijn verloren
een ghepens hadden sie saen
sie wouden tkint hersoeken gaen
sie namen scat ende staf
god selue hen de ghedachte gaf
sine letten niet sie gingen wech
die sterre wijsden haren wech
die sterre leiddese al daer sie gaen
by bethleem quamen sie saen
alse inden lande quamen daer
sie ne heeldens niet si maectent maer
si ne hadden ghene vrocht
si seiden de zake diese daer hadde brocht
si vraegden waer tkint geboren was
daer haer gheselle dboeken aue las
een kint so ware int lant geboren
dat quiten soude die siin verloren
dat soude hebben te sinen wille
al dese werelt ende de hille
herodes was coninc in diere stont
gierech ende wreet fel als j hont
van dien kinde hoerde hi niemare
hi wert in vruchte ende in vare
hi ontriet dat hijt mochte sien
alst lichte mochte gescien
dat hijt soude hebben in sijn hant
al sijn volc ende al sijn lant
hi ontboet die coninge alle drie
die peelgrime waren te hem quamen sie
hi seide heren willecome sijt
dat ic vraghe ghi my belijt
ouer al dit lant so maecti mare
dat een kint es en weet ware
gheboren dat coninc sal sijn
segt waer ende hebt de hulde mijn
sie antwerden here ne belgt v niet
hets gheboren het es ghesciet
tkint sal noch hebben in sine hant
al dese werelt ende al v lant
als herodes vernam dese tale
hem was wee hi geliet hem wale
hi seide ghi heren dese boedscap
heeft my toe bracht grote bliscap
miin herte es clarre dan j gelas
blider hogheliker dant noeyt was
om tkint dat nuwelinge es geboren
ic hebt ghemint ic hebt vercoren
so blide benic heren al te hant
inne liete niet om al mijn lant
inne soude tkint soeken al te voet
ende hem offeren haue ende goet
maer ghi heren selt alle drie saen
tierst dit kint besoeken gaen
tkint dat coninc sal wesen noch
ghi sijt ghereet ende op uwen woch
ende als ghi vonden hebt dat kint
dat gi soe vleuet ende mint
ghi selt keeren ouer my
ende segghen waert gheboren sy
sie ne saghen in hem niet sijn boeshede
no sine ghedachte no sine felhede
si seiden here dit dunct ons goet
dat gy segt oft gijt voldoet
si namen orlof si gingen saen
si sagen die sterre voer lien staen
si droeghen offerande si waren bout
mirre wieroec ende gout
sie daden dachuaert alle drie sachte
elc die clare sterre wachte
daer si alle drie bleuen vernacht
die sterre stont al dien nacht
waest vroech waest spade waest middach
elc die sterre claer scinen sach
si quamen die sterre ghinc voert
tote bethleem in die poert
alse die sterre daer quam si stont al stille
sie wisten wat sie meynen wille
sie ghingen int huus daer die sterre op stont
si vonden enen saleghen vont
marien ende haer lieue kint
dat si ghesocht hadden ende gemint
elc ontploec doen siin vat
ende offerden daer enen scat
mirre wieroec ende gout
si aenbedden tkint menichfout
dat kint was god ende here
si weenden van bliscapen sere
dat gout betekent gheweldicheit
ende dat wieroec sijn godlijcheit
die myrre meende sijn menschelijchede
elc wel blide siin offerande dede
als die offerande was ghedaen
si wilden te lande keeren saen
si namen orlof ant suete kint
ende aen marien diet hadde gemint
si gingen wech doen seiden die heren
ouer herodesse moeten wi keren
gaen wi hem seggen onse vaert
ende houde wi redene ende onse waert
hi groette ons wale hi nes niet fel
make wine blide soe doe wi wel
gaen wi ghesellen te hem dats recht
ne ga wire niet wi hebbens plecht
segge wi hem waert es gheboren
tkint hi seide hi hadt vercoren
hine liet noch niet om al sijn goet
hine soudt hersoeken al te voet
kere wi te hem hijs een goet man
si seiden gherne gawi dan
alsi gaen souden van hen was ghehoert
een inghel seide ne gaet niet voert
ouer herodesse niet en gaet
hi peinst boesheit ende quaet
wisti die boesheit die hi dinct
ghi liet den wech ende een anderen ginct
ouer herodesse ne keert niet
sine boedscap scuet ende vliet
sie seiden alle drie v wil ghesciet
wy ne weten smans gedachte niet
sie keerden al een andren woch
herodesse ne spraken si niet noch
louet gode die soe wel versiet
alle dinc eer sie ghesciet
herodes die was fel ende wreet
dat die coninghe merden was hem leet
alse die coninghe merden ouer tijt
dies hadde hi harde groten nijt
hi pensde op hi pensde te dale
hem was wee ende niet wale
hi verwoedde hi wert ontdaen
dat hem die coninghe waren ontgaen
die hem souden hebben bracht
boedscap van dien kinde die hi wacht
hoe hijt mochte verslaen
ende andere felheit peinsde hi saen
hi pensde in sinen fellen sin
dat hi van tween jaren ofte min
alle die kinder soude doen vaen
die waren in sijn rike ende doen slaen
in sinen fellen sin hi dit dinct
mochte hi verslaen marien kint
dat coninc soude siin in sijn lant
dat het soude bliuen in sijn hant
sot ghepens soe hadde die man
gyerich wreet fel ende tyran
die marien sone wilde verslaen
sonder welken niet ne ware gedaen
god van hemele diet al versiet
dacht alle euele eert gesciet
sende sinen inghel al met nachte
daer joseph sliep soete ende sachte
dinghel seide joseph slaepstu vrient
die gode hefs soe wel gedient
my sent te dy de alweldege god
hoer na my doe sijn gebod
herodes die coninc wreet ende fel
penst ene sake no goet no wel
hi penst om niet ende dinct
te verslane marien kint
hi heeft gehoert papen lesen
vanden kinde dat noch soude wesen
coninc ende here ouer al sijn lant
hier omme dit quaet gepens hi vant
alle weghe neemt dat zoete kint
ende siere moeder diet heeft gemint
vliet tegypten ende scuwet dat lant
dat v niet en ghereike herodes hant
dat die dief herodes si doot
doet dat ic segge het wille got
die heylighe inghel ne seide meer
hi voer danen hi was comen eer
ioseph pensde in sine ghedachte
dat hi hoerde in diere nachte
dat pensde joseph in sinen moet
dat daer was die inghel goet
ioseph pensde in sinen sinne
du ne heefs ander ors dan dijn eselinne
nem tkint ende sire moeder met
hise beide op deselinne set
ioseph tote marien seide
wine hebben breidel no gereyde
doen wi dbeste dat wi moghen
want hen ne mach niet wel doghen
maria nam haer lieue kint
in haren scoet dat si hadde gemint
ioseph ginc hi dede sine machte
sie ruumden dlant te middernachte
si en letten niet sie voeren wech
sie scuden alden rechten wech
sie voeren cromp si daden wel
dat si nie en gemoetten herodes den fel
al dat si vten lande vlien
sie ontraden al dat si horen ende sien
tot dat si quamen int verre lant
tegypten daer se god selue sant
die duvel wacht nacht ende dach
hoe hi elken bedriegen mach
hine begaf herodesse niet
den coninc hi dede dat hi hem riet
hi ontboet sine felle knapen
die in siin rike saten
hi dede smeden ende maken
elken tyran een scarp wapen
pyken kniue coluen ende swert
hi seide gaet te bethleem wert
binnen der stat ende al omtrent
so waer ghi die kinder vent
die twee jaer hebben ofte min
wel soe merct in vwen sin
dat moetti doen die kinder vaet
die kinder alle te steen doot slaet
om j kint dat ic hebbe vercoren
dat nieuwelinghe te bethleem es geboren
ic ontrade dat het coninc mochte sijn
doet dit ende hebt die hulde mijn
si antwerden sine dorstent laten
in siin rike sie alle saten
here dit selen wy doen oft ghijt gebiet
al waert meerre dinc dat gy ons hiet
si namen wapen ende sweert
si gingen te bethleem wert
al omtrent ende binnen der port
also verre als sijn rike hort
si mercten wel in haren sin
kinder van tween jaren ofte min
daer tkint by siere moeder lach
noeyt man soe groten iammer en sach
si namen haer sweert haer scerpe knijf
si namen hen haer ionghe lijf
daer tkint soech siere moeder borst
doerden hongher dorden dorst
si trockense af onsuuerlike
si doeddense vele iammerlike
alse sijn swert trac herodes die fel
tkint loech ende waende dat waer spel
daer tkint sach blicken tscarpe swert
tkint loech ten mordenare wert
sie versloegen der kinder in derre wijs
ach aerme hoe lettel es die prijs
daer starc man toghet selken sin
op tkint van ij jaren ofte min
soe groten iammer ne sach nie man
no sint no eer so daer was dan
daer die moeder sach hare vrucht
verslaen so ne dorste niet geuen enen sucht
de kinder ne mochten spreken no gaen
die herodes dede verslaen
met rechte heten si onnoseline
die so doechden der doot pine
int bloet daerse herodes dede verslaen
worden sie kerstijn ghedaen
met rechte hebbense ons heren hulde
die om hem doot bleuen sonder sculde
si ne waren noyt besmet met wiue
kinder van soe ionghen liue
hondertdusent verloren daer haer leuen
ende xl dit es ghescreuen
god die es goet wrekere
al nes hi niet vele sprekere
hi merct wel in sinen brief
die ondaet die dede herodes die dief
anxt ende seer ende vernoey ende rouwe
gedogede siin lijf om sine ontrouwe
nochtan ne wilde hi sceden niet
vanden duuel diet hem riet
siin lijf dat wert venijns al wl
hi wert verwoet hi wert al dul
sine lichame wlet ende al sijn lijf
hem te verslane hi neemt enen knijf
sijn adem wert bitter emmermeer
als galle dat was lettel seer
dit leuen haddi toter doot
met rechte doechde hi dese noot
binnen hem ne was bliscap no spel
hi was emmer rouwich ende fel
soe groot torment ne sach nie man
soe siin lijf gedoechde dan
selc wile hi riep selc wile hi swech
siin hoet hurti dicke an de wech
selc wile hi stont selc wile hi sat
quaet te doene ne wert hi nemmer sat
singhen bornen als een vier
hi was gruwelec als een dier
hine mochte eten no drinken niet
siin herte soet hem ende briet
alse herodes vernam ende sach
dat naken soude siin indach
sine cnapen in sijn rike hi sant
te manene die hoechste in sijn lant
sonder redene ende sonder sake
vinc hi sine man donreyne drake
hi beneet verde ende haette recht
hine wilde niet steruen sonder gevecht
binnen dien dat dus soude gescien
god die duecht ende euel can versien
gaf hem de gadoot daer hi sat
grote bliscap was om dat
als hi dus was doot donreyne dief
meneghen waest bequame ende lief
alsoe alse lesen clerke
hi hadde loen na sine werke
daer en was rouwich no wijf no man
daer sie groeuen dien fellen man
maer blide dat hi was verloren
archelaus wert coninc vercoren
herodes was int quade volmaect
archelaus in dogeden volmaect
maria was noch met haren kinde
dat si met harer herten minde
in egypten in dat allendeghe lant
daerse gabriel hadde ghesant
tere stont hoerde joseph soete ende sachte
eene stemme die hi hoepte ende wachte
dat was gabriel die bode scone
dien hem god sende vanden trone
gabriel seide joseph doet mijn gebod
te di sent my dalweldeghe god
ghereide dy kere weder in dijn lant
dune darfs niet ontsien herodes hant
hore van gode dese boedscap
die al den lande es grote bliscap
herodes es doot gods viant
die al siin volc verslant
sijn volc es blide het heeft recht
nu ne saelt hebben strijt no gevecht
met rechte es bliscap in sijn lant
dat hi doot es die vinc ende bant
ioseph keerde te lande saen
de ghene die gods sone wilden verslaen
ic segghe di hi ne slaet nemmermeer
hi es in tormente dats lettel seer
alse dinghel dit hadde geseit
ioseph ontwecket al daer hi leyt
dat en was niet wonder hi wert blide
want hi vernam marien lide
hi gereide hem met bliden sinne
ioseph brinct voert siin eselinne
maria reet met haren kinde
in haren aerm dat si seere minde
si porden van egypten sachte
met claren daghe ende niet met nachte
si namen orlof an hare vrient
diese gegroet hadden ende ghedient
sie voeren wech als sie moede waren
sie rusten hem al daer si waren
so wat joseph ende maria dede
die gods sone was emmer mede
den wech dien si hadden cromp gegaen
dien lieten si nv al stille staen
met verden ende al ongevaen
quamen sie te nazareth saen
alse sie thuus quamen daer
het wert in die stat den volke maer
menich hietse willecome siin
men brachte hen broet ende wiin
sie hielden beide stillekine wet
die de godsoene hen hadde geset
al was ioseph marien man
hi en hadde van hare noyt scout nochtan
sie haetten rijcheit roem ende prijs
die elken verret tparadijs
dat en was niet wonder si waren vroet
haer gheselscap was herde goet
sat maria ghincse ochte stoet
sie custe dicke haers kindes voet
daer sijt inden weghe leidde ofte nam
soe lanc soe meer tkint haer bequam
alst kint weende haer was onsachte
sie sweghet minlike soete ende sachte
alst kint hadde hongher ofte dorst
sie gaf hem haer ghebenedide borst
sine cleder waren altoes wit
nieuwe gedweghen groet recht was dit
siin bat ne was no heet no cout
met rechte was tkint sire moeder hout
maria herde wel dies wachte
dat sine wieghe was scone ende sachte
at sie dranc sie al dat sie dede
haer oghen volgden den kinde mede
groete vrienscap was marien met
haren kinde dat was die wet
si seide dicke kint heb lof ende ere
dat kint was siere moeder here
alst kint groet was dat mochte gaen
het en was niet wonder liet wies seer saen
het ginc spelen het dede kinschede
maria was hem emmer mede
daert metten kindren spelen ginc
ne gheen soe scone was inden rinc
als sine kinschede was vergaen
dat hem sijn moeder hiet was ghedaen
hi hadde ij jaer hine scaemdem niet
hi dede dat hem siin moeder hiet
hi ginc om borne ende nam den pot
deten te makene dit dede god
hi diende sire moeder sonder daengier
hi haelde hout hi maecte tvier
hi ne was ouermoedich no fier
sine grote duecht merct alle hier
hine ginc nie wt sire moeder doren
hin hadde orlof ghesocht te voren
tkint het hadde goeden sede
tilic het dede oetmoedichede
hier ane souden kinder leeren
si souden vader ende moeder eeren
god hi was gheweldich here
nochtan dede hi siere moeder ere
hi was god het was groet recht
hi haette strijt ende ghevecht
hi minde trouwe waerheit ende verde
hier was tkint der werelt herde
hi was oemoedich hi en was niet bout
hi hadde onwert seluer ende gout
binnen hem en was gene ouerdaet
maer mate trouwe ende raet
hi conste fransoeys dietsch ende latijn
ende alle talen die nv sijn
sine duecht en gheseidic nemmermeer
sijn genoet en was no sint no eer
wat hi doen soude hi wist saen
al dat hi pensde het was gedaen
alle die papen die nv sijn
die scriuen connen int latijn
si en mochten niet scriuen die duecht
die onse here hadde in sire iuecht
alse god in sijn dertich iaer ginc
hoert hier een saleghe dinc
hi brachte op ene nuwe wet
die noch ons allen es gheset
dats doepsele ende kerstinhede
dat was een die salichste sede
die noyt eer noch wert vercoren
want en waert niet wy bleuen verloren
onse here quam tot baptisten johan
dien hi minde voer alle man
hi seide ic wille ende mane
dattu my doeps in de flume iordane
ihan van bliscapen weende
hi hadde wonder wat hi meende
hi stoet van vruchte en beeft
ihan onsen here antwerde gheeft
ic ben v knecht ghy sijt mijn here
hoe mochtic v dan doen dese ere
onse here jhanne antworde gheeft
alsoe als dauid gescreuen heeft
ihan ic ben gheboren om dat ic wille
breken rouen donreyne hille
ic wille my doepen om dat ic sal
selue tvolc behouden al
dies my wille wernen hi es sot
voer al die werelt ga mijn gebot
ihan doept my ic hebt vercoren
ic segt di het en sal niemen sijn geboren
hine si ghedoept inden name mijn
hi en sal ewelijc in die helle sijn
ians doepsele sal maken vri
elken die in sduuels dienste si
bedie doepe my al benic god
ende veruulle miin gebod
sente jhan nam onsen here
hi dede sijn gebod dat was sijn ere
inde flume van joerdane hine leide alrerst
dus doepte jan den heiligen kerst
als onse here kerstyn was gedaen
hi viel in kniegebede saen
daer hi lach hi weende tranen
ionghe ende oude houder hem ane
daer hi weende ende lach
al tvolc dat daer was hoerde ende sach
eene witte duue vlieghen op hem al daer
dat was die heilege geest ouer
die witte duue sanc een stemme aldus
hic est meus dilectus filius
dat meint hier es die sone die ic minne
hi es vercoren in minen sinne
desen ghehoert hoert sine tale
die siin gebot doet hi doet wale
die witte duue si en seide nemeer
sie voer denen si was comen eer
onse here stont op al daer hi lach
dit was in enen disendach
sander daechs hi ne lette niet
onse here die weet al dat gesciet
hi trac besiden in ene woestine
met hem was die moeder sine
viertich daghe ende viertich nachte
vaste onse here te dier tijt sachte
dat hi ne beet no ats no drancs
dat was siin wille dat was sijns dancs
alse die xl daghe waren leden dan
soe hongherde hem want hi was man
de duuel als hi den hongher sach
wilde hine bedrieghen al dat hi mach
die duuel achter onsen here staet
hi seide man du does een arm gelaet
ochte du god best so make broet
van desen stenen dijn hongher es groet
ocht du groten hongher heefs
make desen steen broet daer du by leefs
onse here den duuel antworde gheeft
also als die boec gescreuen heeft
niet allene met brode leeft die man
die duuel antwerde waer mede dan
god seide aet ende dranc sal bliuen saen
maer mine waert en sal niet vergaen
hoert wonder wies onse here gehinct
den duuel die dus op hem dinct
hi nam onsen here hi voerdene woghe
op enen tor droech hine hoghe
god was hoghe de duuel te dale
die duuel seide dese tale
bestu god dat salic zien
valstu dine sal dan niet messcien
bestu god so late di vallen
blijfstu gesont du hefs ons allen
late dy vallen het en es maer spel
dine inghele selen di onthouden wel
man doetstu dat ic segghe dy
tfolc sal dy minnen ende haten my
waerstu god du daets dat ic di segge
so scone tale ic voer dy legge
maer ic weet wel dattu lieges
dune does maer dattu tfolc bedrieges
god antwerde vele zoete
den duuel diene dus tierst begroete
ic ben dijn here du best mijn knecht
du en saels my niet proeuen dats recht
du en saels niet proeuen dinen god
maer vleien ende doen sijn gebod
als du dit penses du waers sot
dattu souts proeuen dinen god
vare van my ic heet di saen
werde te nieute het was ghedaen
merct hier grote oetmoedichede
die onse here vanden hemele dede
dat hi den duuel ghehinde dan
hem te proeuen als enen anderen man
hoert wat onse here dede te hant
hi ginc castien ouer al siin lant
hi brac donwet die was geset
ende dede die besondichde van hare wet
hi toende hem saen der werelt al
in derre wijs dat ic v segghen sal
daer men kermesse oft brulocht dede
daer vele volcs was daer was hi mede
bedi quam hi daer vele volcs was
om dat hi daer castide ende las
wie hi was ende wat hi wilde
hi meneghen van sinen sonden stilde
hen was niemen in soe grote mesdaet
maer stont hijs af ende sochte raet
hine vergaf hem sine mesdaet dan
dus bekeerde hi menegen man
xij ghesellen ginghen met hem
tote dat hi quam te iherulem
elken wijsde hi ende leerde
hoe hi donwetteghe bekeerde
hi gaf hen sin hi makese wijs
si gauen meneghen dat paradijs
hare ghewerke ende hare tale
bekeerde meneghen sondeghen wale
teer stont geuiel gode onsen here
ende sinen iongheren die hem daden ere
dat sie quamen in eere stat gevaren
daer vele ioden gegadert waren
onse here seide den joden ose wet
die ons noch heden es gheset
die ioden wederseidenne al
alsoe als ic v segghen sal
hi seide so vele hi seide so wel
den ioden die wreet waren ende fel
dat sie waren alle in vare
sie seiden dat gokelie ware
onse here seide wel hi ne swech niet stille
si saghen op hem met wreden wille
soe hi meer dede so hi meer seide
elc vanden ioden niet op hem leide
alle die sieke die waren int lant
die gheloue hadden ganste hi te hant
die cropele waren blent oft doue
ganste hi te hant hadden si gheloue
menegen doden dede hi leuen
blende sien dit es ghescreuen
meneghe miracle dede dan
die ic alle gesegghen niet en can
alsoe langhe als dese werelt sal staen
die miraclen die dan waren gedaen
ende god doet ende sint ende eer
men salre af lesen emmermeer
als onse here dese vertuut hadde gedaen
die ioden gingen te rade saen
soe valsch ende soe gebose
sie maecten onder hen grote nose
sie hadden onwert sine waert
sine tale sine werke sine vaert
sie seiden wie es dese man die dit doet
sine tale en dunct ons niet goet
wy ontraden hi moghe verkeren
ons volc met sire talen ende oflteren
wedersegghen wi sine tale
dat sie ons niet en verkere so doe wi wale
si seiden wanen comt dese man
die dus onse volc bedrieghen can
doe sprac j iode heren hort na my
hoert wanen hi comt ende wie hi sy
hi wille ons allen doen verstaen
met miraculen die hi heeft gedaen
dat hi god selue es
hets min dan niet jc seg v wie hi es
dese ioseph was sijn vader
een arm cranc man si horden algader
hi hadden van marien sinen wiue
sie geneerden hem beide met armen liue
wanen comt hem dit gheval
dat hi heeft dese gracie ouer al
tfolc dat wijst hi ende leert
ic weet wel dat hijt al verkeert
doe sprac j iode ghi segt wale
hoert mine redene ende mine tale
wy sijn joden wel gheboren
van hoghen gheslachte sijn wi vercoren
wet geselscap heb wi ghesworen
breke wijt nu wi sijn verloren
selen wi gheloeuen desen man
die al tfolc begoclen can
all sine tale an sijn ghebot
newy maer anden hoghen god
dat god dede onsen vorderen ere
hi quitese alle van groten sere
van sconincx pharaons knechten
in sine heruaert in sine gevechten
wille god hi quite ons van hem
hi brachte ons tote iherusalem
die leuer zee ontploec iegen ons
alse ons iaghede there pharaons
hy maecte ons wech sachte ende zoete
wy leden die zee met droghen voete
als wi die zee leden waren
al there dat na ons quam gevaren
die zee loec weder het verdranc
daer en was niemen hi en versanc
nu si wi so quite ende vri
dat hier en es keyser no coninc bi
die ons mogen gedvingen yet
seggic waer merct alle ende siet
moeyses gaf ons dese wet
die ons allen es gheset
die hem god screef ende gaf
nemmer en selen wiere sceden af
wat waent dese quade man
waent hi onse wet breken dan
neen hi niet hi pijnt om niet
also langhe als onser sal wesen iet
onse here god hi hoerde al toe
dat hem die ioden seiden doe
haer tale hi wel gemerct heeft
hen allen hi antwerde gheeft
ghi sijt onwettich ghi sijt verloren
ghi hebt v seluen al versuoren
ter quader tijt waerdi geboren
donreine hille heeft v vercoren
ghi hebt onwert mine tale
ende mine ghewerke gi en doet niet wale
ghi sijt bitter als ene galle
sduuels kinder sidi alle
de duuel heeft v allen gesact
om hem peinsdi ende waect
ic die v ghesciep ende makede
mi sceldi triwant ende verrakede
om v dedic miracle scone
ic quite v van pharaone
ic dedu doecht ic dedu eere
ic ledichde v van groten seere
ic dede doer v miraclen groet
ic gaf v planteyt wijn ende broet
gi loghenet mijns gi begaeft mi al
in diere wijs ic v segghen sal
uwer negheen es gheboren
hine hebbe enen afgod vercoren
dien gi vleiet dien gi minnet
dat gi noyt vwen god en bekinnet
ghi hebt onwert gode ende sine wet
elc aenbeet sinen mamet
in dese manieren in derre wijs
sidi verstoten van paradijs
haddi ghehouden wel die wet
die moeyses v hadde gheset
haddi ghevleyet gode den vader
soe waerdi salich alle gader
ghi en daet des niet maer uwen wille
daer omme seldi in donreyne hille
nu es comen marien sone
donwet te brekene ende wet te doene
sine wet es heilich ende goet
salich den ghenen diese doet
ic ben marien sone got
ic wille v seggen miin ghebot
miin gebot ende mine tale
wel hem dise hoert ende houdet wale
hen es niemen die sijn geboren
die my onwert hine sy verloren
die houdet die gebode mijn
hi sal int paradijs sijn
hout mine ghebode soe doedi wale
ic segge v nv hoert mine tale
die v vernoey ofte euel doet
ne haettene niet maer doet hem goet
die v nidet ofte haet
vergheuet hem dat es mijn raet
mint v viande alle in gode
houdet wet ende mine gebode
mint uwen evenkerstijn inden name mijn
so selen v v mesdade vergeuen sijn
eeret moeder ende vader
weest oemoedich al gader
morwe herte hebt op die arme
daer ghise siet v haers ontfarme
haue rijcheit hebt onwert
daghelijc broet dat bidt ende begert
weset suuer ende reene
ne geert niet het en si duwe allene
ne verraet ne ghenen man
scuwet vermesamheit ende ban
vleiet die papen eert die clerke
vroech ende spade sijt inde kerke
ghehoert uwen pape eer yemen el
doet dat hi seit soe doedi wel
sine tale dat siin mijn gebode
dat hi seit dat comt van gode
vellet euel ende strijt
ouer al daer ghi sijt
scuwet ommate ende ouerdaet
die es becommert gheeft hem raet
mint trouwe ende waerheit in alle tijt
sachte soete oetmoedich sijt
mint mijn ghebot hort mine tale
doet dat ic segghe so doedi wale
die doet dat ic hebbe gheseit
ende diet in sijn herte leit
eest man ofte eest wijf
hi es vroet ende hi es wijs
hi sal int hoghe paradijs
hebben dat euwelike lijf
ic ben v god ic ben v here
mi seldi gheuen lof ende ere
bedi so quamic onder v
donwet te brekene die gi hout nv
als ihesus dit sermoen hadde gedaen
vm joden sonder waen
weenden hare sonden allegader
sie bekeerden hem te gode onsen vader
si liepen alle tonsen here
si riepen god hebbe lof ende are
dine gewerke ende dine tale
willen wi houden gerne wale
sie vielen op ons heren voete
sie aenbedene minlijc ende soete
al sijn gebod dat dochte hen goet
elc sine wet hout ende doet
onse here antwerde vele soete
den ioden die laghen op sine voete
u mesdade siin vergeuen v
laet donwet die gi houdt nv
ander ioden waren daer
als si dit saghen si hadden vaer
die niet en geloefden onsen here
si waren in vruchten ende in sere
dat si saghen hare wet
te broken ende achter geset
sie stonden serech ende ondaen
dat hare afgode waren vergaen
sie sien hare wet te broken al
sie ontraden dat maumet bliuen sal
sie stonden alle serech ende veruaert
dat hare afgode sijn onwaert
sie hadden saen alle ene gedachte
elc onsen here spiedde ende wachte
in welker wijs sine mogen vaen
verraden houden ende verslaen
in meneger manieren in meneger wijs
wachten sie gode van paradijs
hoe hi mochte sijn verraden doch
het was om niet die wile en was niet noch
langhen tijt hadden dese noese
die valsche ioden ende die gebose
dat sine en mochten betrapen niet
onse here die weet al dat gesciet
sie seiden die waren fel ende bout
het soude doen seluer ende gout
dat marien sone soude verslaen
die al haer afgode hadde ontaen
sine letten niet maer al te hant
alle die ioden die waren int lant
gaderden hem in enen raet
die was fel geboese ende quaet
een out iode seide heren hort mine tale
versie wi ons soe doe wi wale
wat selen wi doen waer selen wi varen
wine connen ons versien noch bewaren
dese man hi doet al dat hi wilt
hi heeft ons afgode al gestilt
ghehinge wijs langer wi sijn ontset
hi verkeert ons hi brect onse wet
wy selen verraden ende vaen
daer na selen wine te steen doot slaen
ghedoghe wi langher dese daet
ende sine gewerke dats niet mijn raet
ghedoghe wi langer dat hi doet
wy ne hebben nember ere no goet
doen sprac i iode hiet cayphas
die hen hare wet spelde ende las
hi was haer biscop ende haer vader
an hem gheloefdense alle gader
hi seide kinder hoert mine tale
ic ben v biscop nv merket wale
dat ic te mettenen eenwerf was
daer vandic in enen boec ende las
dat een man om sijn volc steruen moet
ic wane het es dese die miraclen doet
ic wane oec dat hi es gheboren
die steruen sal om die sijn verloren
sint ic dit gescreuen sach
merct dit kinder wat het wesen mach
ic was in vruchte ende in vare
ic ne wilt nochtan niet maken mare
alse die biscop dit hadde geseit
elc iode niet op jhesuse leit
hoe sine emmer moghen vaen
in welker wijs ende moghen slaen
paeschen naecte dat hoge getide
dat al die ioden waren blide
die ioden hadden in hare wet
en tsaterdaechs paeschen geset
die wile naechte het moeste wesen
verwlt dat men hadde gescreuen
god die van marien was geboren
steruen soude om die waren verloren
iherusalem ginc hi versien
nochtan wiste hi wat soude gescien
om ons wilde hi storten sijn bloet
onse here weet al dat men doet
daer hi hersochte iherusalem
xij sire iongheren gingen met hem
daer sie quamen in enen dale
onse here sprac te hen dese tale
ghi heren seit hi hoert na my
hoert mine tale merct wat sie si
ic hebbe v lief gi sijt mijn vrient
mi hebdi harde wel ghedient
en weset niet rouwich maer weset blide
wi moeten sceden in corten tide
iherusalem ga wi versien
ic seg v wat nv daer sal gescien
donwettege volc dat niet ne vroet
dat trouwe no wet no waerheit ne hoet
dat sijn die ioden wreet ende fel
mi te verslane sin geren niet el
my selen sie verraden saen
mi selen sie houden ende vaen
mi selen sie geselen ende slaen
mi selen sie crucen sonder waen
mi selen sie dorne setten op mijn hoeft
mi selen sie onwerden des mi geloeft
mi selen sie spuwen in minen mont
mi selen sie onwerden als enen hont
anxt seer vernoy ende rouwe
salic dogen om mine trouwe
ic moet laten daer mijn leuen
an den cruce het es ghescreuen
onse here god hine seide nemmeer
sine iongeren hadden alle seer
si waren rouwich si waren in vrochte
si pensden hoe dit wesen mochte
peter sijn getrouwe vrient
die hem voer alle best hadde gedient
daer hi van rouwen staet ende beeft
ihesuse hi aldus antwoerde gheeft
here gi segt uwen wille
mine ghesellen swigen al stille
wy wilden dat dit noch te seggen ware
dat gi hier nv maect so mare
ghi sijt soete ende sachte
bedi seldi doen al v ghedachte
dat gi gheseit hebt tote nv
wi wilden dats berouwen moeste v
ghi sijt een so scone man
wat ghedachten hebdi dan
wildi ghi leuet emmermeer
waer omme gadi dan in dit seer
onse here antwerde peter dine tale
es kinscheit groet dat dunct mi wale
dune wets niet al dat ghesciet
noch minen wille ne wetstu niet
du segs berouwen moets my
berouwes mi ic segghe dy
al de werelt die ware verloren
die noit was ende es gheboren
als onse here dit sprac tote hem
hi ginc tote bi iherusalem
tote bethanie oetmoedelike
dit was voer paescen ene weke
daer quam maria magdalene
so besondicht wijf ne was ne gene
daer onse here predicte ende las
in symons huus daer hi geherbercht was
sie croep onder stoel ende onder banc
tonsen here dat sie ghedranc
sie croep met handen ende met voeten
onsen here sie wilde anegroeten
doen sie tons heren voeten quam
eene busse dat sie nam
in die busse was salue soete
sie bat van haren sonden boete
sie droghese na met haren hare
van haren sonden was sie in vare
sie riep god ghehore my
hoer mine sonden ic segse dy
ic ben een besondichste wijf
die nie ter werelt ontfinc lijf
sie beweende hare sonden sere
sie riep genade gheweldich here
ghenade ghenade god ende man
dune ghehors mi wat salic dan
sie dwoech met tranen ons heren voete
vele minlic ende soete
ghenade ghenade gheweldich here
mine sonden rouwen mi sere
het en was nie man gheboren
mochtic hine ware met mi verloren
ic nie dien man met oghen ne sach
mochtic volbringhen hine met mi lach
ghenade ghenade geweldich here
mine sonden rouwen mi sere
ic was behaghel ongemate fier
in mi was prijs roem ende dangier
ic hadde onwert oemoedichede
in mi was alle ledichede
genade genade geweldich here
mine sonden rouwen mi sere
inne horde misse no getide
ic was in ledicheden blide
ic hadde onwert dijn gebot
ende dijn gewerken al waerstu god
genade genade geweldich here
mine sonden rouwen mi sere
here mine sonden rouwen mi
ic wilre afstaen dat seggic di
inne mochte di geseggen niet
algader dat mi de werelt riet
genade genade geweldich here
mine sonden rouwen mi sere
du seits het en es niemen in die mesdaet
maer staet hijs af ende suect raet
hine si quite comt hi te di
of dit waer es ghehore mi
god onse here hi hoerde al toe
ten sonden die maria seide doe
hi wiste haer herte hi horde haer tale
haer ghedachte bequam hem wale
met bliden oghen hise aensach
hi hiefse op daer sie op sine voete lach
dit sach symeon die was sijn wert
hem wondres harde hi hadt onwert
symeon seide siet wonder siet
wiste dese man al dat ghesciet
wiste hi des wijfs mesdaet wale
hine soude niet horen hare tale
des wijfs sonden sijn so groot
hen es niemen leuende no doot
wiste hi de sonden die si heeft gedaen
dat hise haer vergaue so saen
onse here keerde hem te symoene wert
ende sprac minlike hi was sijn wert
symon seit hi du heefs messeit
van desen wiue die op mi screit
omme dit wijf so vragic di
ene sake symon antwerde mi
ofte ij mans sculdich waren scout
ende sie ne hadden siluer no gout
deen lx penninge sculdich ware
dander vc van seluer sware
den genen diemen sculdich ware dese haue
of hijt hen beiden dan vergaue
welc hare soude meer verlieuen den man
die hen die scout vergheuen hadde dan
symon seit here of ghijt gebiet
den genen dien hi meer hauen verliet
symon seit god du hefs waer geseit
dese besondichde die op mi screit
so ic haer meer verlate ic segge di
so sie meer sal vleien mi
ic ben god marien sone
ic ben ghereet ghenade te doene
die van sinen sonden gaet te rade
ende op mi met herten roept genade
ende in berouwenesse sy
ic horse gherne dat seggic dy
maria seit god houds di ane mi
dine sonden sijn vergeuen di
van dinen sonden wiltu staen
bedie sijn sie di vergeuen saen
diin berouwenesse es groot
bedien ghehordic di inder noot
maria sciet in hoghen ende blide
van gode dien si haer sonden belide
dies auons herbergede god aldaer
in symons huus ic segge v waer
smorghens vroech waest palmsondach
onse here gereit hem so hi ierst mach
xij jongeren ginghen met hem
hi leidese tote iherusalem
hi ginc hen vroetheit al geuende
nochtan ghinc hi al beuende
alse onse here quam tote oliueten
een berch was alsoe geheten
tween jongeren hi dese tale seide
die hi vercoren hadde beide
gaet alle beide en luttel voert
te iherusalem binnen der poert
eene eselinne seldi venden daer
haer voelin met ic seggu waer
ontbentse ende brincse tote mi
dat ic v segge ic wille dat si
segt het geboet v god
die iongeren doen beide sijn gebod
sine waren traghe no lat
si liepen stappans in die stat
sie daden dat hen was beuolen
sie vonden deselinne ende haer volen
deselinne stont daer ember gereet
soe wie sose hebben mochte hi reet
sie was der werelt al gemene
sie hadde vc heren allene
hort hier grote oetmoedichede
die onse here van hemel dede
dat hi soegedaen vee ontboet
wilde hi dies waer hem lettel noet
sine iongheren brachten tote hem
deselinne van iherusalem
ende seiden here oft ghijt gebiet
ghedaen hebwi dat gi ons hiet
onse here hine scaemde hem niet
deselinne hi sadelen niet ne liet
hine wilde stegereep breidel no spore
no ghereide no voerboech vore
hy ne wilde hernasch no diere gesmide
peller sindael goutbort no side
hi hadde onwert roem ende prijs
hi was vader van paradijs
sine iongeren gingen tenen rade
sie namen haer cleder haer gewade
sie leidense stappans onder hem
dus voer onse here tot iherusalem
alse tfolc in die stat vernam
dat daer die gods sone gereden quam
hem quam iegen groet ende clene
ionge ende oude alle gemene
ionge ende oude wijf ende man
namen hare cleder dan
ende worpense midden den rinc
daer deselinne daer god op reet ginc
sie volgden processie viere ende viere
sie spleten risere van oliuiere
die doen bloeiden in dien tide
sie worpense onder deselinne blide
doe dus ons here daer was ontfaen
ende dese processie was ghedaen
al tfolc dat daer gegadert was
sanc met hoger stemmen ende las
willecome geweldich here ende man
dit riep elc kint al daer het ran
sie songen alle die daer waren
maer god die daer quam gevaren
weende vele sere al dat hi mach
alse hi die stat binnen sach
doe hi voerden tempel quam
so groten rouwe dat hi daer nam
dat siin herte waende scoren
als hem die sorghe quam te voren
doe hire in quam hem hadde onwert
dat hi daer cramen sach in gespert
dat men daer in cochte ende vercochte
onsen here dat groot onwet dochte
dat waren ioden die geboose
die inden tempel maecten noose
sie vercochten daer in broet ende wijn
sie waren onwettich ende noch sijn
gi heren seit god hier es mesdaen
ic segdu al soudi mi vaen
dit huus soudi met rechte eeren
hier in soudi alle leeren
hoe gi v sout te mi bekeren
hier in soudi v weldade meerren
hier in soudemen aenbeden mi
elc man die in sonden si
het soude v moederkerke sijn
daer gi in vercoept broed ende wijn
nu eest worden een tauerne
al vol van scoppe ende van scerne
daer binnen sceldi ende liecht
daer gi meneghen in bedriecht
wie was die tierst began
dat dit soude sijn een coephuus dan
ghine vroet niet wel gi sijt verraect
dat gi vanden temple een coephus maect
doe hi dit seide si saghen op hem
soe vreselike die waren daer in
want sie waren alle veruert
sie togen bisiden alle wtwert
hi liet wt sinen oghen gaen
eene claerheit op hen allen saen
daer ionge ende oude wijf ende man
ruumden den tempel stappans dan
doe quamen cropele ende blende
daer quam die moede metten kinde
crancke sieke stomme ende doue
hi gansese daer dies hadden geloue
dit was in palmsondaghe gesciet
als tsauons quam hi en blefer niet
hi ginc te betanien van iherusalem
sine iongeren keerden alle met hem
sanderdaechs waest maendach
onse here gereit hem so hi ierst mach
hi kerde weder ten tempel wert
metten ioden hi disputeren begert
alse hi ten temple quam gegaen
sine herte waent clieuen saen
dies hi daer in die selue weke
moeste sijn gepassijt iammerleke
als hi den tempel binnen sach
ay herte seit hi ay lase o wach
herte dattu hier deluen salt
al sijn bloet dat hem verwalt
ay suete herte wat sal dijns sijn
hoe sal siin die passie dijn
du salt anden cruce saen
scoren clieuen sonder waen
herte mochstu spreken als j man
hoe herde soutstu claghen dan
dine passie ende dinen noot
die in corten tide sal wesen groot
onse here vant ioden vele gereet
die op hem waren fel ende wret
die geselscap hadden gesworen
sie leiden hem menich exemple te voren
sie seiden ghemeenlike alle dan
segge ons dat wi di vraghen man
wanen comt di dit geual
dattu dese gratie hefs ouer al
segge ons dine voere ende dine vaert
by wien sijn dese miraclen oppenbaert
by wien sijn dese miraclen groet
du does enen opstaen die was doet
ende enen sien die noeyt en sach
wy wonderen hoe dit sijn mach
du does die cropele rechte gaen
alle sieke ganstu saen
du does man al dinen wille
segt ons bi wien en swighe niet stille
onse here antwerde ic segge v
al dat gi hier mi vraget nv
mine gracie ende mijn geual
willic baren ouer al
mine ghewerke ende mine daet
dats waerheit trouwe oemoet raet
alle mine saken ende mine gebode
comen van mi ende van gode
ic ben god marien sone
ic ben gereet genade te doene
ic ganse sieke blende ende doeue
dies met herten hebben geloeue
trouwe ende wet dat es mijn wille
di mi onwert sal in die hille
die mi vleiet hi es vroet ende wijs
hi sal met mi int paradijs
als onse here gesproken heeft
ende den ioden antwoerde gheeft
stappans eer hi danen geet
sie brachten hem een wijf geleet
die ioden ende seiden met enen monde
man dit wijf es vonden in sonden
wi hebbense vonden in hoerdoeme
onse wet gebiet dat mense verdoeme
moeyses hi maect ons mare
daer dus een wijf vonden ware
die in hordoeme ware gevaen
dat mense soude stenen saen
wat segdi man van derre dinc
vanden wiue die staet inden rinc
selen wise stenen alset es geset
dat wise stenen gebiet onse wet
onse here antwerde wale des
ende sprac so wie sonder sonde hier es
hi worp den eersten steen op dat wijf
ende dus stene haer sondich lijf
als hi dit seide si waren verueert
sie togen gemeenlike udewert
sie lieten dat wijf allene staen
die sie in hordoeme hadden geuaen
daer omme scieden si alle en woch
dat daer ne was niemen hi en ware doch
met sonden beseit ende beuaen
hier omme togense udewert saen
onse here seide wijf waer sijn sie geuaren
die iegen di ende mi hier waren
si voeren wech seise oft gi gebiet
als gi den steen op mi worpen hiet
si waren met sonden alle besmet
al geboet mi te stenene haer wet
wijf seit god wes vorwert meer reyne
ne wes meer met manne gemeyne
dine sonden siin vergeuen di
hout mijn gebot ende vleie mi
onse here daer te bliuene niet en geert
hi keerde te bethanien wert
daer hi herbergde ende lach
sanderdaechs waest disendach
des disendaechs god onse here
met iongeren die hem daden ere
keerde weder ten temple binnen
daer nauwen raet die ioden hadden inne
in welker wijs het mochte gescien
ende siet alle mochten sien
hoe ihesus mochte verslegen sijn
dit hadde elc iode int herte sijn
het en mochte vertellen tonghe
hoe die ioden oude ende ionge
pensden ihesum te verslane saen
sie quamen tote hem gegaen
sie seiden man segge ons waer
wi willent weten oppenbaer
bestu god en hels ons niet
soe weetstu man al dat gesciet
ic ben seit hi god ic maect v maer
ic ben gods sone ic segge v waer
ic ben v here en hels v niet
ic weet uwen raet ende al dat gesciet
sie antwerden wine roeken wat gi segt
noch wat talen gi voer ons legt
cume wetti half dat gesciet
wi gheloeuen v vele men dan niet
god seide grote redene hen
nochtan sie geloefdenne in lanc so men
elc iode seide al sijn macht
dit duerde tote in die donker nacht
des gonsdaechs judas hine liets niet
also als hem die duuel riet
stappans als hi gesach den dach
merct hi hoe hi ihesum verraden mach
al sijn ghepens al sijn gedachte
dat was dat hi poechde ende wachte
hoe sijn mester mach wesen doet
merct hier giericheide groet
ten ioden ginc donwettege iudas
die een der xij apostolen was
heren seit hi hort na my
dat ic v segghe merct wat si
wat salic hebben wat sals sijn
ocht ic v leuere den mester mijn
ocht ic v goede pennewerde doe
wildi spade wildi vroe
wat salic penninge hebben
ochtic v heme geleueren can
gi heren ochtic uwen wille
van desen man volbringe stille
wat wildi dan geuen mi
ofte hi bi mi verraden si
dit seide iudas dien ioden bout
geloefden hem siluer ende gout
dertich penninge seluerijn
ochte hi verriede den mester sijn
donwettege ioden wreet ende fel
seiden iudas gi segt wel
judas dat vinden wi in onsen rade
wijst ons den man morgen auont spade
doen quam die witte donderdach
onse here stont op daer hi snachs lach
sine iongeren hi gegadert heeft
soete tale hi hen allen segt
kinder seit hi gaet bat voert
omtrent ende binnen der poert
kinder seit hi hoert na mi
dat ic v segge ic wille dat si
coept ons spise ende niet te vele
suect ons ene reyne sele
daer wi tauont ons in resten
sonder striden ende vechten
daer gi tauont in paeschen et
ende ic met v dat es de wet
sie daden alle sinen wille
si gingen in die stat ende swegen stille
elc cochte spise daer hise vant
ende gereidense al te hant
alst inden auont quam wel spade
tonsen here quamen sie te rade
here weltijt wildi eten gaen
onse here seit als gi wilt saen
sie gingen stappans sine letten niet
sie daden dat hen haer mester hiet
sie rechten die tafele kersen daer op
broet scotelen ende enen cop
alse midden hare werscap saten
daer sie gemeenlike in paescen aten
onse here seide ene tale te hen
daer elc toe dede sinen sen
kinder seit hi ic ben v vrient
mi hebdi vele wel gedient
ic hebbe v lief ende gemint
maer uwer een es sduuels kint
hi es vermesamt ende verloren
hem ware beter ne ware hi geboren
hi et met mi hi lacht hi spelt
sine gedachte hi wel mi helt
ic segt hem ic wist vele eer
eer hi nie gepensde dit seer
hi es vreisam ende fel
mi te verradene es hi snel
die wile vruchtic ende wachte
die vrede gaet wt in derre nachte
hi es ewelike verloren
donreyne hille heeft hi vercoren
hi es onwettich ende versuoren
hem waer beter ne waer hi geboren
hi sal mi verraden saen
den ioden die mi selen slaen
mi selense geselen ende vaen
mijn lijf salre in sijn verdaen
onse here en seide niet meer
sine iongeren hadden alle seer
elc stont op ende seide benix iet
onse here seide negi niet
elc wiste wel dat hijs quite was
sonder allene donwettege iudas
hi seide techterst here benict dan
onse here antwerde dat segstu man
iudas seit hi du ets met mi
ic sal verraden sijn van di
dijn verradenesse dat es groet
du saltre om hebben die bitter doet
onse here nam een broet te hant
ende seinet met siere heiliger hant
kinder seit hi neemt alle nv
van desen brode dat seggic v
et dit broet al sonder vaer
het es mijn vlesch ic segge v waer
hi nam den cop daer na te hant
in sine gebenedide rechte hant
kinder seit hi dits mijn bloet
drinct et dit willic dat gi doet
alse ghedroncken hadden daer af
eene soppe hi elken gaf
ende oec ene soppe ontfinc iudas
die soppe sine verdoemnesse was
dit es mijn vlesch seit hi ende mijn bloet
ic wille dat gi dese wise doet
ende doese inden name
dus sal messe gesongen sijn
dat was deerste wile die noyt was
dat men messe sanc ofte las
die dach was ter goeder tijt
salich heilich gebenedijt
als dit was ghesciet ende gedaen
sie stonden op vander tafelen saen
sine waren niet sat in scine
noch droncken oec van wine
onse here hi dede wale
hi nam j becken ende ene dwale
kinder seit hi sit te ringhe nv
dat ic wille doen gedoeget v
hi nam claer water al te hant
ende goet int becken met siere hant
hi dwoech haer voete met bliden wille
oetmoedelike si swegen stille
alse hi te peters voeten quam
ende als hise in sine hande nam
peter beuede ende was verveert
here seit hi trect achterwert
gi sijt onse here wi sijn v knechte
gi en selt onse voete niet dwaen met rechte
van v gi sijt so salich here
ne selen wi niet ontfaen dese ere
hoe soudi comen te dwaen onse voete
ghi sijt so minlic ende so soete
wildi oec aengaen uwen wille
doet v gebod ic swighe al stille
gi sijt so wetende ende soe vroet
ic weet wel dat gijt doet om goet
peter seit hi ne duoegicse niet dy
du en souds niet hebben lof met my
ghedoech di peter ende suich al stille
laet mi volbringhen minen wille
here seit peter ic ben ghestilt
doet van mi al dat gi wilt
ocht gi wilt dwaet met mijn houet
al dat gi mi doet ic louet
doen seide onse here gi sijt mijn vrient
kinder seit hi ic hebbe v gedient
ic hebbe geduegen uwe voete
oetmoedelic ende soete
dit boekin hebbic v gegeuen
also lange als gi sult leuen
seldi dus doen dies hebben noot
v loen daer af sal wesen groot
maer enen scedic buten v
ghiereghe iudas dat bestu
als iudas dit horde ende sach
hi geet bi siden so hi ierst mach
hi ginc ten ioden al met nachte
als hise vant hem was vele sachte
onse here bleef daer ende sine vrient
dien hi hadde stappans gedient
hi seide hen allen soete tale
hi nam orlof scone ende wale
kinder seit hi lieue vrient
wetti twi ic v hebbe gedient
waer omme ginic v voete dwaen
dat willic v segghen saen
ghi heet mi meester ende here
gi segt wel gi doet mi ere
ic hebbe gedient v allen hier
oetmoedelike sonder dangier
dus willic dat gi onderlinghe
sijt in plaetsen sijt in ringhe
weest oetmoedich ende gevriende
bedie waest dat ic v diende
al dat ic segge dats waerhede
ic seggu wats oetmoedichede
oetmoedichede dat es j rijs
dat elken leet int paradijs
oetmoet es i vrouwe alre docht
soe wiese hout in siere iocht
minen vrede dien geuic v
dien hout ember ende nv
ic ben verde trouwe ende raet
verde beuelt al ouerdaet
in dese maniere in derre wijs
sermoende onse here van paradijs
sinen iongeren die waren daer
al dat hi seide dat was waer
kinder seit god hort na mi
wy moeten sceden ic ende gi
het en sal nemmer daghen so saen
men sal mi tiersten hebben geuaen
gi selt siin in groten sere
als men mi veet ic ben v here
men sal mi vernoey doen ende wee
dan seldi sceden als vee
dit sprac ihesus si waren in rouwe
binnen hen allen soe was trouwe
peter stont op met groten sere
ende antwerde dus onsen here
here sidi verraden ofte geuaen
ic sal met v sin ofte gaen
ghi sijt mijn here ic ben v wert
des en treckic niet achterwert
peter seit god hoghe tale du hefs
ic weet wattu geseit hier hefs
du best nv met dire talen bout
du salt tierst vlien als men mi hout
peter seit hi houstu ane mi
ghescien sal dat ic segge di
eer te nacht die hane singen sal
du sals gelogent hebben al
mijns iij werf eer middernacht
ia peter dien men wacht
dijn mont sal liegen dijn herte niet
peter ic weet al dat gesciet
die doet es bitter die haer mach ontgaen
bedi saltu mijns lochenen saen
peter antwert hoe mochte dit sijn
ic en weens niet in die herte mijn
dat ic uwes lochene in derre nacht
soe minnic v met al miere cracht
peter seit god en ontsiet v niet
elc vrucht die doet daer hise siet
peter gi en selt met mi niet gaen
daer men mi sal leiden saen
onse here viel in kniegebede dan
hi vruchte sijn doet want hi was man
daer hi bedde al daer hi lach
onse here weende al dat hi mach
daer hi ieghen deerde leit
vele jammerlike dat hi screit
daer hi lach op derde sie beuede
ende cloef voer hem dit was sine bede
vader seit hi vanden trone
die mi sendes vele scone
ane die macht van hemelrike
om te quitene arme ende rike
vader seit hi du best mijn here
ic ben beuaen met groten sere
mijn herte cliuet mijn anxt es groet
ic vruchte die bitterlike doet
ocht wesen mach so quite mi
van deser noet des biddic di
hen was nie man no wijf
die in dese werelt ontfinc lijf
hi en vruchte passie ende doet
anxt torment vernoey ende noet
vader want dit waer es
hen es niet wonder al vruchtic des
al vruchtic mine passie dan
ic ben vleeschelijc als j ander man
verre mi die bitter doet
quite mi van deser noet
soe seggic ochte het es versien
ochte het nemmer mochte gescien
en maechs niet wesen here no sijn
so moete gescien den wille dijn
en mach niet wesen iegen di
al dijn gebod gescie van mi
nu moete sijn van mi dijn wille
ne mags niet sijn ic swighe al stille
dinen wille ende dijn gebod
willic doen want du best god
dat si v condich alle gader
dat hi es here ende vader
maer daer omme ontraet hi de doet dan
dies hi was vleeschelijc als j man
doe sprac onse here toter doet
al was hi man sijn anxt was groet
ay doet die niemen en spaers
die ouer bosche ende water vaers
ay torment ay bitter doet
du does miere herten wenen bloet
anxt ende seer vernoey rouwe ende noet
es in mi mine passie sal sijn groet
ay doet dune spaers coninc no graue
al es hi rike al heeft hi haue
no jonc no out no wijf no man
ay bitter doet wat sal ic dan
ay doet twi heefstu mi gemint
ia ne benic god marien kint
ay doet ic ben in de gewout dijn
wat salic doen wat sals siin
ay doet du heefs al dattu welt
du heefs mi in diere gewelt
al wasic van marien geboren
doet van dan heefstu mi vercoren
ay bitter doet hoe du best fel
doet en quaet och doet en wel
het moet tusschen dine hande gaen
ay bitter doet soe moetic selue saen
onse here van hemele en seide nemeer
so langhe lach hi daer in dat seer
dattene tcoude gemestert heuet
dat al siin lijf van couden beuet
te sinen iongeren ginc hi te hant
slapende alle dat hise vant
sonder bedde ende al ontdect
oetmoedelike dat hise wect
kinder seit hi staet alle op
hier comt iudas ende maect sijn spot
hier comen de viande mijn
hoe wee mach mi te moede sijn
met walmen ende met lanternen
my te soekene dat si geren
sie bringhen glaiuen ende swert
met rechte es mijn herte veruert
deen troest den anderen mi te vane
iudas troestese alle mi te slane
het en es niet om die verdiente mijn
maer het es om dat moet sijn
hoe moegdi rusten ende slapen
daer hier comt dus menich gewapent
mi te slane ic ben v here
gi sout met mi sijn in allen sere
stappans daer hi dit heeft geseit
elc spranc op al daer hi leit
ende seiden here of ghijt gebiet
al lagen wi hier wi en sliepen niet
maer wi hadden geweent so sere
om vwen torment soete here
dat ons allen die vaec hadde beuaen
daer om moesten wi liggen gaen
iudas quam die ioden met
sine hilden no trouwe no wet
si hielden geselscap alle wale
doe sprac iudas dese tale
heren seit hi hoert na my
elc uere van hem seluen sy
hout v te gadere wi selen saen
te minen mester comen gegaen
dien wi alle willen vaen
als wi selen ende slaen
ic salne cussen hort na mi
dien ic cusse dat es hi
dien gi nidet alle ende haet
dien man vaet bent ende slaet
dien toenet scone ghelaet
dien machmen doen alle quaet
o iudas quade man
hoe fellen ghedachte hadstu dan
als du souds verraden gaen
dinen mester ende slaen
o iudas vele sondich lijf
so caytijf ne was nie man no wijf
wat hadde dijn mester di mesdaen
dattune verrieds dat men ginge slaen
o iudas vermalendide
hoe mach dine ziele wesen blide
dattu marien sone verrieds
ende in sinen sere van hem scieds
du waers onwerder dan j hont
als du cusses dijns mesters mont
o iudas vermalendijt caytijf
hoe onwettich was dijn lijf
dattu met cussene dinen here
verrieds ende brachs in desen sere
o iudas quade leckere
fel onwert gierich treckere
hoe dorstu nie wesen soe bout
dattu dinen here verrieds om gout
o judas du daeds dinen wille
daer omme berrenstu in donreine hille
du tormentes daer wel iammerlike
met rechte bestu daer ewelike
die caytijf hine lette niet
also als hem de duuel riet
hi quam gaende ende maecte sijn spod
ende custe ende quedde sinen god
toten ioden seide hi dan
dit es mijn mester dit es de man
dien wi hebben tote nv gesocht
desen heb ic v vercocht
ne lettet niet maer al te hant
slater ane ghemeenlike ve hant
sijt in hogen en ontsiet v niet
staet al stille ende niet en vliet
hi es sachte man dat wetic wel
hi en es suer no wreet no fel
ic weet wel al sinen sede
in hem so es oetmoedichede
wat stadi heren alle stille
gaet na hem doet uwen wille
neemtene bentene ende vaet
leitene daer gine te steen doet slaet
ia en waest niet geloeft ocht icken v gaue
dat ic dan hadde mine haue
ia hebdine doet al v gebod
dit es die man dien hem maect god
onse here van hemele hi stoet veruert
iegen de ioden hi hem niet en wert
maer suchte ende seit aylas
en mocht niet bleuen sijn iudas
ic en moeste verraden sijn van di
waeromme cussestu dan mi
iudas en antwerde hem doe niet
maer duers op sinen here hi siet
ende pensde mochte sijn doet dese man
soe haddic xxx penninghe dan
die ioden quamen al te hant
ende sloegen gemeinlike hare hant
ane onsen here van paradijs
sijn herte wert couder dan j ijs
sie trockene alle wel iammerlike
sie stietene sere onsuuerlike
daer en was negeen al dat hi mach
hine gaf onsen here stoet ofte slach
sie onwerden alle gode onsen here
sie geselden sijn vlesch vele sere
dat sine herte spou bloet
soe wee was hem al docht hem goet
sie spouwen hem in sinen mont
sie husten op hem als ware j hont
sie maectene seer ende ongesont
daer hi tusschen hen allen stont
sie voerden hem weder alst ware j dief
elc sloech op hem ende hief
ende haer cnapen die waren daer
sloegen haer hande in sijn haer
sinen iongeren was vele wee
sie scieden alle alst ware vee
alsoe alst god hen hadde geseit
elc daer hi vloe vele sere screit
sie waren in anxte ende in noet
elc ontsach die bitter doet
hi hadt geseit sie waren veruert
met hen droeghen sie oec ij svert
alse sente peter sach tgheuecht
dat sijn here dogede sonder recht
sonder verdiente ende sonder plecht
hem was wee want hi was sijn knecht
als hi daer quam hi trac j suert
hem iammerde sere hi hadt onwert
ende sloech malcuse enen knecht
de rechte ore af hi hadde recht
daer men tormente sere
iammerlike gode onsen here
peter hi hadde grote onwerde
dies knechs daer hi metten suerde
dien seluen knecht enen slach gaf
so dat sine ore vloech af
onse here keerde hem te petren wert
peter seit hi nemt v swert
ende steket weder in die sceet
sleestu meer het es mi leet
so wie seit hi met swerde sleet
ochte speelt ochte diere mede geet
hi sal met swerden sijn leuen
verliesen peter het es gescreuen
peter seit hi haddic gewilt
ic hadde dese ioden saen gestilt
sonder wapen ende sonder swert
haddic mi vele saen verwert
peter ic hadde sonder waen
xij scaren ingelen saen
die iegen dese ioden souden sijn
inden troest ende in de hulde mijn
onse here nam die ore vanden knecht
die peter af sloech int geuecht
daer die knape voer hem stont
ende settese hem ane al gesont
als dese vertuut was gesciet
die ioden en lietens hier omme niet
si namen alle gode onsen here
die was in anxte ende in sere
ende togenne saen ins bisscops sele
daer vant hi viande herde vele
als hi daer quam te hant
si riepen alle dese es triwant
peter quam achter gegaen
daermen sinen here leidde geuaen
nochtan trac hi dicke achterwert
daermen niet en hi was veruert
ter seelen quam hi gegaen vore
daer stoet j wijf ende hilt de dore
si sachene saen hi werts geware
sie quam te hem hi was in vare
man seise ic weet wel sonder waen
dat ic di sach gisteren gaen
metten man die hier es gevaen
sietmen di man men sal di vaen
segge mi man ne hels mi niet nv
wat sochstu hier wanen bestu
bestu leec ocht bestu pape
neen du best dies mans knape
peter antwerde den wiue dan
inne bekinde nie desen man
met hem so en benic niet gewone
oec hebbic lettel met hem te doene
waric oec des mans knecht
ic soude node comen in dit geuecht
peter eenwerf gelochent heeft
als hi des antwerde gheeft
sijns mesters die was sijn here
het was cout peteren vroes sere
daer wermden hem der ioden vele
peter sach vier in midden die sele
al was hi serich ende veruert
nochtan ginc hi ten viere wert
daer hi biden viere staet
hem dochte datmen riep vaet
hi durkede als die besculdicht was
al vroes hem hi sweette als j das
een out iode quam te petren saen
daer hi stont vollic gegaen
ende riep man du dunckes mi dul
du dunckes mi riesheiden al vul
in di soe es groet ouerdaet
inne sie die wile dat men di vaet
een man so es geuaen hier
die triwant es ende pantenier
hi liegt ons allen hi maect sijn spod
hi seget hi es coninc ende god
wi weten wel bi diere gelaet
ende oec bi dire talen ende daet
dattu sijn geselle best
dies mans die seit hi es kerst
bedie dat wi dit weten wel
ende dit waer es hen es niet spel
sietmen di hier staen ende gaen
men sal di houden ende slaen
peter herde daer iegen swert
dat hi en wilt no hi en geert
niet te wetene van desen man
dien hem die ioden seiden an
here seit peter gi en wet wat gi segt
no wat talen gi voer mi legt
inne bekinne desen man niet
ic en roec oec wat hem gesciet
als peter dese antwerde gheeft
twewerf hi ghelochent heeft
het en leed niet j halue wile dan
so quam geloepen een ander man
ende riep knape wat staestu hier
spijsdi desen pantenier
dien wi met rechte hebben geuaen
die onse afgode heeft ontdaen
du best ries sagemen di hier
men worpedi stappans in een vier
peter wederseide hem al
ende seide ic en wille no en sal
desen geloeuen die hem maect god
an sine tale no an sijn gebod
als peter dese antwerde gheeft
driewerf hi gelochent heeft
als dit gesciede en was niet lanc
stappans daer na die hane sanc
als die hane gesonghen hadde dan
peter was een serich man
hi begonde te wenen bitterlike
ende bepensde hem serichlike
wat siin mester hadde geseit
wat talen hi voer hem hadde geleit
eer nemmermeer quame dat songe de hane
hi soude driwerf sonder wane
sijns lochenen ende sinen name
eer nemmermeer middernacht quame
ay lace seit peter sondich lijf
dat ic verwonnen ben caitijf
ic was deerste die seide boude
dat ic siins lochenen niet en soude
nv benic deerste dies gelochent heeft
al siin lijf van rouwen beeft
hi weende als een serich man
dat hijs gelochent hadde dan
nv keren wi weder tonsen here
die al dit was in groten sere
hoe men lachtert ende sleet
hoe men in groten rouwe leet
men brachtene ten bisscop in die seele
daer vant hi siere viande vele
die bisscop seide tonsen here dan
wanen bestu segt mi man
ic hebbe gehort van di seggen vele
dies ic di vrage niet en hele
ic bidde di gherne dattu mi lijs
wanen du coms ende wie gi sijs
du heefs miraclen vele gedaen
by wien doedise segt mi saen
by wien doetstu al dit lant
al verkeren te dijnre hant
ane di so houden hem berge ende dale
dat doen dine werke ende dine tale
by wien eest dat sie volgen di
inne wilt niet versten segt mi
onse here antwerde mine tale
ende mine werken weten wale
die mi hebben gesien ende gehort
wie die siin doetse comen voert
eer dwaert quam wt sinen monde
een onwert knecht by hem stonde
gaf hem in sinen hals enen slach
dat hi en horde no en sach
man seit die knecht du en best niet wijs
dattu souts in derre wijs
doe quamen ioden groet ende clene
out ende jonc al gemene
si togen onsen here alst ware j dief
elc iode sloech op hem ende hief
sie daden hem onsachte ende lede
sie decten sine ogen met enen clede
hi wijcte hi was saechte als j lamp
in hem en was felheit no scamp
doe sloech een iode onsen here
in sinen hals onsachte sere
als hine sloech hi seide dan
wie sloech di gerade man
doe quam een ander iode gegaen
tonsen here die was geuaen
ende decte hem thoeft als hine sloech
als hine geslegen hadde hi loech
ende seide geraetstu sonder waen
wie di sloech ic late di gaen
onse here was oemoedich ende soete
hi wijcte tot op diere ioden voete
ende gedoechde oetmoedelike
al dat men hem doet in die weke
hoe sere arende hi onse mesdaet
daer menne aldus sere slaet
dit doechde hi al om onsen wille
onse here die roefde donreine hille
hoe onsachte was hem te moede
hoe sere mochte sijn lijf wesen moede
daer elc iode op hem vacht
dit was al in goeden vrinacht
alset dach was in goeden vriendaghe
die ioden brachten manne ende maghe
ende gingen alle in enen raet
die gebose was ende quaet
haer raet was in welker wijs
sie onsen here van paradijs
mochten tormenten toter doot
die beuaen was in groter noet
pylatus was in dien tide
in dat lant breet ende wide
skeysers van rome was hi man
diet hem beuolen hadde dan
die ioden quamen te pylatus gegaen
onse here met hen die was geuaen
si seiden here siet hier den man
die god wilt sijn maer hi en can
die bringt in werringen al ons lant
hi heeft verkeert die rijcste tsire hant
hi heeft gedaen al dat hi wilt
hi heeft onse afgode al gestilt
hi heeft te broken al onse wet
bi hem es bleuen maumet
hi seit wonder hi seit hi es god
hets men dan niet hi maect sijn spod
wy leueren v hem al te hant
ja en sidi rechtere in dit lant
here doet van hem al v gebod
hi mocht dat sijn hi seit hi es god
iudas donwettege hi was met
dine vercocht hadde iegen wet
hi wert vael als ene longe
hi seide hort alle out ende ionge
desen man vercochtic v
dien gi hier hout geuaen nv
daer mede maecti alle v spod
gi mesdoet hi es gewarich god
hi es v here hi es v vader
hem soudi vleien allegader
hi es v god hi es v here
hem soudi doen lof ende ere
vwer alre mesdaet es vele groet
dat gine tormentet toter doet
het was onwet het was onrecht
dat ickene v vercochte ic was sijn knecht
hi was mijn mester hi was mijn here
al brachtickene in groten sere
die penninge die gi mi gaeft dan
als ic v vercochte desen man
om niet neemse weder alle
dese penninghe met getale
nu wetic wel ic dede quaet
dat ic verriet dien gi hier slaet
dien gi hier dief ende triwant scelt
hi en ees niet nemt weder v gelt
ne wildijs oec niet ontfaen
ic worpt voer vwe voete saen
die duuel die wel bedriegen can
out ende jonc wijf ende man
hi was de ghene diet mi riet
van desen die weet al dat gesciet
hi es soe wijs hi es so vroet
hi weet wel wat elc man penst ende doet
hi weet alle dinc eer si gesciet
ic bade genade maer het ware om niet
die ioden antwerden iudase saen
o iudas gi sijt al ontdaen
o iudas wat eest wats v gesciet
al dat gi segt hets om niet
wat talen segdi ende lijt
wy wanen alle dat gi dronken sijt
o iudas gi dunct ons al ontleert
metten anderen sidi oec verkeert
gi segt dese man dat hi es god
noch wanen wi dat gi maect v spod
wi weten wel dat hi heeft v
begokelt in corten tide nv
iudas gi sijt ries ende sod
dat gi dorret seggen dat hi es god
eest oec waer dat hi es v here
waer omme brachtine in desen sere
ocht gijt brouwet drinket allene
met ons en sijt nemmer ghemene
die haue daer gine oec omme verriet
daer gi mede wort gemiet
ghi wilt weder geuen dat ghelt
wy en willens niet no gi en selt
iudas of gi quaet brouwet so drinct
met rechte drinct hi quaet die quaet minct
wi en onderwinden ons uwes niet
wy en roeken oec wat v es gesciet
als iudas donwettighe dit sach
hi en weet wat hi doen mach
maer hi nam die haue al te hant
in sine onwerdighe hant
voer der ioden voete dat hise leide
penninghe gelijc hort wat hi seide
ocht gi die haue en wilt niet
waer sie voer v voete leit nv siet
die ioden namen te hant dat ghelt
ende cochten een gemene velt
daer men elken daghelike
binnen grauet arme ende rike
die peelgrime sijn ende comen daer
thilich graf versoeken ic seggu waer
donwerdige iudas donwettege man
die vermaledide sciet van hem dan
ende nam een zeel in sine hant
ende verhinc hem seluen al te hant
desen loen hadde hi daer af
daer hi sinen here den ioden gaf
of hi quaet brau hi allene drinct
dus loent die duuel die quaet minct
dus loent die duuel mannelike
es hi ionc out arm ofte rike
die hanghen alle aen sinen raet
sijn loen hi es emmer quaet
binnen dien dat dit was gesciet
die ioden en lietens hier omme niet
sie tormenten gode onsen here
sie leiddene te pylatuse met groten sere
daer waren ioden groet ende clene
sie leddene te pylatuse algemene
here pylatus gi sijt in dit lant
vogt ende rechtere hets in v hant
dats hier sede ende recht
daermen vint man ofte knecht
die boesheit driuet oft onwet iaget
datmen v ouer hem claghet
daer ghi die waerheit prouen mocht
dat gine verdoet en siin vocht
dat seggen wi om desen pantenier
dien wi gevaen houden hier
hi seit hi es onser alre god
met ons allen maect hi sijn spod
al seit hi ons sine tale scone
wy prisenne men dan een bone
sijn sermoen ende sine wart
sine werken ende sine vaert
heeft die beste alle in dit lant
verkeert ontrect te siere hant
hi wilt ons allen oec verbieden
armen riken allen lieden
dat wi tseins gelden niet
den keyser hoe mach dat sijn siet
here pylatus doet ons ene bede
ondervint des mans sede
vraecht wanen hi comt ende waer hi wilt
waer toe hi onse wet heeft gestilt
pylatus was vocht int lant
hi vraechde onsen here al te hant
segt mi man wies onderwinstu di
bestu gods sone segge mi
dese heten mi dat ic v vraghe
wie du best wie sijn dine maghe
bestu coninc ende god
die ioden die met di maken spod
soe wat vernoeye so di gesciet
du swichs al stille dune wers di niet
so wat tormente so men di doet
du dunckes mi oetmoedich ende vroet
du best verduldich ende sachte
wanen comt di dese gedachte
daer men stercte minen onwille
ic mochte vele bet swigen stille
dit seit pylatus god onse here
suech al stille ende suchte sere
pylatus keert hem ten ioden
ende seit mi dunct in minen sen
dat gi sijt sot alle ende kint
in vende in desen quaetheden en twint
wat eysche di hem wat es v wille
dese doet best hi swijcht al stille
ic wane gijt horet alle ende saghet
dat gi mi baet ic hebs hem gevraghet
hine mesandwert niet en twint
hi dunct mi eenwldich als een kint
omme dat ic geloeuen can
so ne canic vinden in desen man
sonde mesprijs no dorperhede
maer sachtheit gemate oetmoedichede
vondic oec an hem mesdaet
dat hi dreue boesheit ende quaet
so vaste es hi in mine hant
ic soudt hem gelden al te hant
pylatus hi en seide niet meer
die ioden hadden alle seer
ende riepen en heeft hi niet vele mesdaen
dat hi onse wet heeft ontaen
wat dunct v heren raet en es hi sot
dat hi hem der heten got
doet ons recht dat es ons lief
men crucene saen als enen dief
hi es logenare ende pantenier
al heeft hi v begokelt hier
ia en sidi rechtere in dit lant
cruustene cruustene al te hant
binnen dien dat dit was pylatus wijf
die hadde een harde ontfermich lijf
sie bat hem dat hine liete gaen
dien man dien hi daer hilt geuaen
pylatus seise ic ben v wijf
ic ende gi dat es een lijf
deen es den anderen sculdich trouwe
loest desen man van desen rouwe
tehant omtrent der middernachte
als men desen tormente onsachte
ic horde ende sach daer selke sake
daer ic om ben tonghemake
om dese sake die ic sach
dien man laet gaen oft wesen mach
ic weet bi dien boekine wel
dat hi en es no suer no fel
genadech hem pylatus sijt
dit was omtrent primetijt
te paeschen so was hare wet
die die ioden hadden geset
daer ij mesdadege waren geuaen
datmen den enen late gaen
in dien tide was barnabas
geuaen dies hi mesdadich was
al was hi iode hi hadde mesdaen
om sine mesdaet was hi geuaen
pylatus quam ten ioden gegaen
ende seide hier sijn si ij gevaen
barnabas om dat hi was sot
ende dese man die seide hi es got
welken wildi laten gaen
van desen tween die sijn gevaen
so barnabasse so desen man
die ioden riepen alle dan
here barnabasse laet gaen
ende desen man laet ons verslaen
al heeft barnabas nv mesdaen
hem berouwes hi wils afstaen
hi es hoge man ende wel geboren
dat ware onrecht bleue hi verloren
maer dese man hi dunct ons sot
om dat hi segt dat hi es got
dese man heeft onse wet ontaen
met rechte wert hi anden cruce gedaen
die die selke voere iaget
ende hem dus ouer al beiaget
ghehinghes here ons allen eyst lief
dat wine voeren als enen dief
here pylatus gi sijt in dit lant
rechtere cruustene al te hant
als dit was groet ende clene
riepen si lude alle gemene
here barnabasse laet quite gaen
dien gokelere laet ons verslaen
pylatus saen antwerde geeft
alse die boec ghescreuen heeft
heren wetti wat gi iaghet
wetti waertoe gi v beclaghet
dese man hi dunct mi god
dat gine dus iaget gi dunct mi sod
gine wet entwint niet wat gi doet
dat gine torment dus gi mesdoet
alse pylatus sprac dese tale
doe seide een gi en segt niet wale
pylatus gi doet ons verstaen
dat dese man die hier is gevaen
iegen v so heeft ghedaen
dat gine quite wilt laten gaen
hier en es no ionc no out
hi en wane dat ghijs hebt gout
dat ghi hem dus ghenadich sijt
dat gi dus sinen wille lijt
dus en comt hijs niet en woch
om niet pijndijs pylatus noch
eest v leet ocht eest v lief
wy selenne voeren als enen dief
doe quam een ander iode wel out
ende seide geselle en sijt niet stout
en spreect niet tonsen here stoutelike
laet mi spreken oetmoedelike
here pylatus gi sijt onse here
dicke hebdi ons gedaen grote ere
gi en waert noyt eer tonswert fel
maer ons dadi altoes wel
nv doet ons ere wi hebbens noet
laet ons desen man bringen ter doet
dat wanic en wert hi niet verdaen
gi ende wi sijn al ontaen
al bidt v wijf dat gine laet gaen
doedijt gi hebdt wel herde mesdaen
wildi oec horen na wiue tale
so en houdi nemmer vogdie wale
pylatus antwerde wel saen nv
laet mi met gode ende hebtene v
inne onderwinde mi des mans niet
so wat heden oft margen gesciet
dat v allen condich si
dat die onscout es binnen mi
so wat van hem wert gedaen
stont an mi ic lietene gaen
als hi dit sprac doen riepen si alle
die bittere als ene galle
here pylatus gi segt wale
ons allen becomt wel uwe tale
hier en es no ionc no out
die wilt dat gijs hebt scout
gaet op hoer ende swicht al stille
laet ons van hem doen onsen wille
wi dorren wel wesen so bout
ende onse kinder sijn si ionc ofte out
dat wi sire doet hebben scout
ende en gauen wi daer omme onse gout
nv bidden wi v wel lieue here
dat gi ons allen doet groet ere
dat barnabas moete quite sijn
ende desen nemen dat leuen sijn
als pylatus dit horde ende siet
dat het en mach bliuen niet
ihesus en moeste sijn verdaen
hi lietene vter persen saen
hi seide man hier es dus gevaren
inne mach di gehulpen no bewaren
men moet di crucen sonder waen
heden desen daghe saen
waer omme laetstut wat deert di
ochte du segs de waerheit mi
met mi so machstu wel sijn coene
du heefs oec met yemene lettel te doene
eest logene eest waerheit dattu iaegs
est waer dies du di behaechs
du best god segstu ouer waer
dat maecstu al den ioden maer
eest waerheit so bestu verdaen
liegstu daer omme du salt ontgaen
onse here antwerde pylatuse saen
ic ben god seit hi sonder waen
ic ben coninc ende god
der ioden die maken haer spod
en ben nemmer so veruert
dat ic des trecke achterwert
in dart wel seggen ouerwaer
dat ic ben god want het es waer
doe seide pylatus al te hant
du wets wel dat in mine hant
dine doet es ende dijn leuen
dat ic di mach beide geuen
willic ic mach di laten gaen
willic ic mach di te doet slaen
dijn lijf dine doet es in mine hant
want ic ben meyer in dit lant
onse here wel soete antwerde geeft
daer hi van vruchte staet en beeft
pylatus seit bi dine cracht
dijn gewilt ende dine macht
die du hefs comt di van my
by my eist al dat seggic dy
pylatus keert ten ioden saen
ihesus met hem die was geuaen
heren seit hi gi iaghet quaet
doet wel ende soeket anderen raet
ic dar wel seggen oppenbare
dat dese man seit dat es ware
hi es v coninc ende v god
waer toe maecti met hem v spod
hi es onwettich ende sod
so wien niet en hout ouer sinen god
iegen v so en heefti niet mesdaen
waer toe wildine crucen gaen
bekeert v ende gaet tanderen rade
ende roept op desen man genade
die ioden valsche ende gebose
maecten nv vele grote nose
ende riepen alle gemeene
ionge oude grote ende clene
wi en willen anderen coninc negenen
dan sesare onsen keyser allene
eyst in paeschen eyst in rinc
wi en willen anderen coninc
dan desen keyser onsen here
hem willen wi dragen lof ende ere
doen seide j iode kinder swich stille
ic sal nv seggen minen wille
here pylatus bedinct v bat saen
van desen die hier es geuaen
gi wiltene quite laten gaen
wist die keyser gi waert ontdaen
men mach hier groet wonder sien
dat gi v pijnt gi en wet wien
coninc te maken ouer onsen here
wet gi selet amen seere
als pylatus dit vernam
die tale hem niet wel en bequam
hi was in vruchten ende in varen
want quaemt sinen here in maren
die hem beuolen hadde dat lant
hi sout hem nemen uter hant
dies pylatus dit ontriet
ende oec dat hem de duuel riet
hi quam gelopen tonsen here
ende toegene onsachte scre
hi scorde ons heren cleder saen
soe trachine daer hi stont geuaen
hi dwanckene an die selue wile
ende bantene vaste an enen stile
daer hine anden stile bant
daer was gereet wel menege hant
dan lietense barnabasse gaen
ende onse here bleef gevaen
als een onsculdich serich man
tsueet hem tallen leden wt ran
sweet en bloet so storte hi daer
doer onsen wille dat was waer
doen riep daer wel menich quaet
inne weet oft hi vaste staet
dese man heeft so vele gedaen
ic duchte dat hi mach ontgaen
hen leet doe niet j half wile
twee ioden quamen toten stile
elc brachte ene ghesele in sine hant
ende gheselden onsen here te hant
sine vierden niet maer al in een
gheselden sine tote in de been
sijn bloet ran hem op sine voete
soe wee was hem al docht hem soete
als dese ioden moede waren
twee andere quamen saen gevaren
ende geselden gode onsen here
so ongemate ende soe sere
dat sine tranen vielen op die erde
dat hi sijns selfs inde gerde
daer maecte menich iode sijn spod
ende riepen alle man bestu god
bestu coninc ende onse here
waer omme staetstu in desen sere
al dat sie op hem riepen dan
hi stont als een serich man
al dat si sloeghen hi swech stille
dit doechde hi om onsen wille
dat hi daer stont gebonden
dat was al om onse sonden
al dat menne geselt ende slaet
dat was al om onse mesdaet
om sine verdiente en waest niet
dat ihesus hem tormenten liet
ne hadde hi gedoecht desen noet
ende daer na die bitter doet
al tfolc dat nie was geboren
dat ware al in die helle verloren
dies die here van hemelrike
doechde passie om arme ende rike
wy souden peisen dach ende nacht
hem te dienene na onse macht
dicke bidden ende waken
hoe wi dat mochten geraken
dat wi quamen te sinen rike
daer omme souden wi pensen manlike
nv keren wi weder tonsen here
die stont gebonden onsachte sere
datmen gheselt ende perst
dies dorsti seggen hi waer kerst
alsene pylatus dus heeft
gheleuert dan hi orlof gheeft
so wie daer es die soe vele mach
dat hi ihesuse geue stoet ofte slach
kinder seit hi gaet te hem noch
die niet en slaet hi worpe doch
en ontraet v niet maar maect v bout
ic gheue v orlof eest ionc eest out
soe wie so mach den man geslaen
hi sal sijn al ongeuaen
daer en was niemen diet nv liet
alst hen dus pylatus hiet
hi en sloech mochte hi onsen here
en sloech hijs niet hi werpen sere
onse here gaf wel menegen sucht
daer na so werp so menich wocht
hoe onsachte ihesus suchte gaf
daer so menich colue slach
om hem heffet ende sleet
niemen daer sijns en meet
deen riep den anderen vanc slach
ihesus antwerde ay lase o wach
doen riepen dandere stoet herde hijs god
en hendert hem niet hi maect sijn spod
hoe wee was siere herten te moede
daer so menege scarpe roede
stac in sine soete huut
datter dat bloet sepelinge ran wt
daer die iode warp ofte sloech
als ihesus suchte die iode loech
doen quam geloepen een out iode
die van gheselenne was herde moede
ende brachte met hem j mantelkijn
ende hinct ihesuse an die scouderen sijn
doen quam een ander iode gegaen
tonsen here die stont gevaen
ende brachte met hem een roedekijn
ende gaeft ihesuse in de hant sijn
doen riepen si hadde hi ene crone
scarp van dorne soe waer hi scone
dan waer hi coninc na sijn recht
doe quam een wel onwert knecht
ende brachte dorne wel gereet
scarpe ruwe een iode geet
ende maecter af ene scarpe crone
onsen here vanden trone
ende settese hem op sijn hoeft saen
ihesus nicte die was geuaen
een iode die crone so vaste op sijn hoet perst
die op sijn hoet hilt de heilige kerst
dattere dat bloet vte ran
vele onsachte suchte ihesus dan
ihesus hadde alsoe menege wonde
alsoe meneghen doren hi beconde
nu begonsten si op hem te berne
fellijc ende oec te scerne
sie knielden ende maecten haer spod
ende riepen her coninc her god
ghi sijt onse coninc ende onse here
met rechte doen wi v dese ere
elc iode stont erre als j hont
hen scumden de tande als enen hont
si waren verwoet ende dul
sie waren alle venijns wl
die ioden ontbonden onsen here
als hi was ghegeselt sere
ende daden hem sine cleder an
een iode riep vele lude dan
her coninc nu swichdi stille
nu doen wi van v onsen wille
neemt dit cruce op uwen hals saen
comt met ons daer wi willen gaen
ende draecht dese cruce met
wi selen v leren onse wet
doen riep een out iode vele saen
ocht giere selt sijn ane verdaen
ghi moetse selue dragen saen
gi moetter die doet ane ontfaen
om niet eest dat ghi gherne let
gi moetse selue dragen met
hefse selue op uwen hals saen
ochte neen ic sal v slaen
wat twifelt v wat stadi stille
ic heet v doet minen wille
ihesus onse wel lieue here
begonste te wenene onsachte sere
ende sleet sijn heileghe hant
an dat cruce al te hant
dat cruce was swaer ende lanc
hi en const geheffen hi was so cranc
dat en was niet wonder dat hi cranc was
hi was ghemaect moede ende las
die ioden maecten haren spot
ende hieuen hem dat cruce op
hi droecht te caluarie dan
daer volgede mede menich man
te caluarie was dan sede
daer men die dieue verdede
dat daer onse here die cruce droech
daer was menich iode die loech
dies hise droech soe cranckelike
nochtan droech hise oetmoedelike
een man quam ieghen hen gegaen
die symon hiet si riepen saen
die ioden hieten symon dan
dat hi holpe draghen den man
symon hine dorst laten niet
hi nam dat cruce als ment hem hiet
ende halpt draghen onsen here
die ginc al beuende vele sere
alsie te caluarien quamen toe
een jode ontbant ihesuse doe
die vaste riemen ende die bande
die geperst hadden sine hande
daer die iode dat cruce recht
daer was gereet wel menich knecht
daer hise wilt setten al te hant
daer was gereet wel menich hant
die daer dat cruce vesten in deerde
daer was menich iode die gherde
te siene die passie ende die noet
ende ons heren bitter doet
dit hadde onse here selue vercoren
om sijn volc dat was verloren
papen leec wijf ende man
mochten hier nemen boekin an
wy en souden siin condich no fier
om dat wi moghen merken hier
hier horen wi grote oetmoedichede
die onse here selue dede
wi souden sijn gemate niet fier
om dat wi moghen merken hier
hier horen wi grote oetmoetdechede
die onse here selue dede
wi souden sijn gemate niet fier
om dat wi an ihesuse mogen sien
hi was oetmoedich ende gemate
in hem was so groten karitate
dat hi om ons hem seluen gaf
ende was gheleit in een graf
dit dogede hi om ons al gader
die was ende es ons ewelijc vader
die ioden gingen alle omtrent
ende gereiden dat torment
hoe dat cruce soude staen
daer ihesus ane soude sijn verdaen
die wile dat sie onledich gaen
onse here viel in kniegebede saen
daer hi ieghen derde lach
hi suchte dicke al dat hi mach
hi gruette dat cruce scone ende wale
dit was ten cruce sine tale
cruce di heb ic begheert
cruce di heb ic wel weert
cruce du gewords ter goeder tijt
cruce du best gebenedijt
ic ben god marien sone
ic sal an di eer heden noene
steruen ende laten mijn leuen
om mijn volc het es gescreuen
cruce du waers tote nv gehaet
men hilt di al ouer quaet
voert meer so saltu sijn gemint
al dat ic sal siin bekint
ay cruce al hebic di so wert
hoe sere es mijn herte ververt
dat si ane di al sonder waen
scoren cliuen sal herde saen
ay cruce ic hebbe ane di vercoren
te steruene om die sijn verloren
dies ic deeluen sal an di
cruce daer omme saltu sijn so vri
dat die gemene werelt al
di vleien ende aenbeden sal
cruce du salt wesen scilt
iegen elx sduuels gewilt
cruce an di sal menich man
van mi nemen boekin an
cruce du salt sijn geeert
dine salichede sal sijn gemeert
in di salic storten mijn bloet
diet deert ofte wert hi en is niet vroet
cruce ic gheue di voert meer leen
dat wijf no man en es negheen
die op mi met herten roepen genade
eyst nacht dach vroech oft spade
datten de duuel nemmer en scint
es hi in node es hi in tormint
hine si seker ende vri
ieghen den duuel dat geuic di
cruce en haddic di niet vercoren
al die werelt bleue verloren
ic vergeue hem sine mesdaet
so wie mi torment ofte slaet
ay cruce heilich ende goet
daer ane ic steruen moet
het was ondere die ioden quamen
onsen here dat sie namen
met meneger geselscap
ende oec met groter bliscap
ane den cruce sine hieuen op
si maecten met hem alle haer spot
si namen yseren nagele saen
ende quamen tonsen here gegaen
si nichelden vaste sine voete
met groten naghelen vele onsoete
oec sloeghen si naghele in sine hande
die geperst hadden sere die bande
dat bloet ran al dat cruce tale
dat bequam den ioden wale
dat dat bloet sepelinghe ran
daer loech wel menich iode dan
nochtan en was daer man negeen
hine sach cliuen stappans den steen
daer dbloet op dat inde ran
no daer en was niemen dies ontfermenisse nam
in dit vernoey in desen sere
quam sijns dancs onse lieue here
die ioden en lietens hier omme niet
alsoe alst hen de duuel riet
si maecten haer scop ende haer sceren
op ihesuse lelic si geberen
nu warense coene ende bout
nv warense alle onmaten stout
al hadden sine nv te haren wille
ihesuse sine sueghen niet stille
onse here was sachte als een lamp
in hem en was felheit no scamp
maer hi verdroech oetmoedelike
dat menne voerde onwerdelike
dit doechde hi om ons algader
onser alre euwelike vader
tvee dieue hilt men daer geuaen
die met ihesuse gecruust waren saen
eenen dief die te siere rechter hant
den anderen ter slinker al te hant
doe quam geloepen her pylatus
ende screef bouen hem aldus
waer omme ihesus ware geuaen
ende oec anden cruce gedaen
dit was die brief dit was ihesus
der ioden coninc nazarenus
doe riepen die ioden saen
pylatus wat hebdi gedaen
en scrijft niet dat hi es int lant
coninc maer dat hijs hem onderwant
pylatus antwerde vele saen
dat ic screef nv latet staen
doe quamense alle ende wopen lot
om ihesus cleder al was hi got
ende met hem maectense haer spot
si waren onwerdich ende sot
doe riep elc iode al met sire cracht
man quite di seluen of du macht
of du best god dijn anxt es groet
quite di seluen van derre noet
du heefs soe vele vertuut gedaen
quite di vanden cruce saen
en doedijt niet dat gi hier hoert
man wi seggen di bat voert
dan en weten wi niet man dat du best
god no gods sone no heilich kerst
in meneger manieren in meneger wijs
rampenerdense gode van paradijs
maer hi en antwerde hen niet en twint
hi was oetmoedich als j kint
die dief die hinc ter slinkerhant
rampenerde ihesum al te hant
in derre manieren in derre wijs
rampennerde hi ihesum van paradijs
man du seits dattu god waers
hoe comt dattu hier dus veruaers
eest dijns willen eest dijns dancs
dattu hier met ons verhancs
du waers gewone te doen genade
soe wien di quam te rade
helpe di seluen laet dandere staen
ende ons met di laet quite gaen
du die wilen miracule daets
nu eest tijt dattu di seluen beraets
nu soutu weten bestu god
quite di seluen sonder spod
nu heefstu noot quite di seluen saen
ocht ons metti wi sijn ontdaen
mi heeft wonder waertoe dattu laets
dattu dus di seluen haets
dattu di niet en quijts van derre noet
di ende ons onse pine es groet
waertoe hancstu hier soe naect
man waertoe bestu soe verraect
dat ic di segge du swigs al stille
du gebeers al oft ware dijn wille
waerstu god ende heilich kerst
dat grote torment daer du in best
het soude te nieute werden saen
waert waer du liets ons quite gaen
men mach hier groet wonder sien
du seits du wists dat soude gescien
waer omme doechstu dan dit seer
ane di en gelouic nemmermeer
dit horde de dief ter rechter hant
ende antwerde sinen geselle te hant
geselle seit hi du best sod
dattu dus sprecs tot dinen god
ic ontrade dattu wel sere
dit arnen souts van onsen here
dat machtu sien an sijn gelaet
dat niet en es om sine mesdaet
hi es suete dat hi swicht stille
daer bi wetic dat het es sijn wille
dat hi met ons dus es verdaen
dat heeft hi al om dat gedaen
dat hi wilt te sinen wille
breken rouen donreine hille
geselle ic seg di oppenbaer
ic wilt oec weten ouerwaer
dat hi dese pine heeft vercoren
om siin volc dat es verloren
ic ende du hebben mesdaen
die onwet hebben gedaen
met groten rechte waren wi geuaen
wet es dat wi dus sijn verdaen
wi minden alle ledichede
in ons was alle onsuuerhede
dien wi mochten daden wi quaet
in ons beiden was ouerdaet
bedie dat men ons dus vent
recht es dat wi dogen torment
recht es dat wi siin verdaen
dat en sate niet wel liet men ons gaen
maer mi ontfarmt dese man
inden welken niemen venden en can
sonde mesprijs no dorperhede
onmate noch behagelhede
houerde felheit no scamp
maer al dat selue dat in een lamp
mi ontfermt meer sine pine
dan de dine of dan de mine
die hi hier doghet sonder plecht
sonder verdiente ende sonder recht
maer dat heeft mi herde vertroest
datter omme sal siin verloest
menege ziele die es in de helle
die sere heeft haren onwille
geselle wi waren beide fier
in ons was prijs ende groet dangier
dat mach ons rouwen vele sere
dit weet algader onse here
gheselle en wetti selue wel
dat wi en geerden niet el
dan stelen ende liegen
wijf ende oec man bedrieghen
die dit iaecht eest man eest knecht
dat es vonnesse ende recht
dat menne iaghe ende va
dat men anden cruce sla
dese sonden berouwen mi
vele sere dat seggic di
dats mi berouwet dat dunct mi goet
inne weet geselle oft du oec doet
nu salic bidden desen man
met al mire herten dat ic can
dat hi gehore mine tale
want hi es god dat wetic wale
ay god seit hi geweldich here
mine sonden rouwen mi sere
al hancstu met ons dieuen hier
du en waers dief no pantenier
geweldich god dattu hier hancs
dat es dijn wille dat es dijn dancs
dijn oetmoedichede es soe groet
dattu doechs dese bitter doet
ane dat cruce om onsen wille
ende om de ghene die sijn in de helle
ay god geweldich here mijn
ochtic dorste soe coene sijn
dat ic di ghenade bade
hoe gerne quamic di te rade
ochtic mochte die hande mijn
ontbenden hoe saen ic soude sijn
gevallen voer dine voete here
want mine sonden rouwen mi sere
ghi sijt genadich ende soe goet
so wat dat enich man mesdoet
berouwes hem wilt hijs af staen
here gi vergheuet hem saen
here mine sonden rouwen mi
ic wilre afstaen dat seggic di
ochtu noeyt miracule dades
dattu mi nv saen berades
ic aensie die wile dat mijn lijf int
soe node benic in dit tormint
oetmoedich god van hemelrike
dine pine doegs om arme ende rike
ghehore mi in derre noet
mijn herte cliuet ic ben doet
here gehore die bede mijn
doer oetmoet so biddix di
die in sonden es beuaen
wilt hijs berouwenesse hebben saen
wilt hijs afstaen comt hijs te rade
dat gi hem selt doen genade
ghi sijt god marien sone
ghi selt sijn eer heden noene
met groter bliscap inden trone
met uwen vrienden die sijn so scone
dies biddic di geweldich kerst
gedincke mijns al daer du best
dat daer moete die siele mijn
met di sijn dies biddic di
dat daer heden mine siele
metten inghel sente michiele
god onse here horde al toe
hoe en die man anbedde doe
geselle ic segdi al oppenbaer
ende oec al ouer waer
gewarich biechtere so bestu
om tgroet berouwenisse dattu hefs nv
wes in hoghen ende niet en claghe
du salt heden desen daghe
met mi sijn int paradijs
dat seggic di nv blide sijs
te goeder tijt waerdi geboren
dat ghi ten trone selt sijn vercoren
hadde v geselle aldus gedaen
so waer hi met ons beiden saen
an di geselle mach menich man
nemen dicwile boeken an
dattu soe vele quaets hefs gedaen
ende du soe salich best so saen
inne mach nimmeer seggen te di
soe sere steken die naghele mi
mijn adem cort mijn herte es seer
onse here en seide nemmeer
dat dus die dief sijn sonden lijdde
dat was omtrent middachtide
doe quam maria onse vrouwe
met groten sere met bitteren rouwe
ende dewangeliste sinte jan
quam met als een serich man
daer ihesus anden cruce hinc
al was hi god ewelic coninc
maria claghede vele sere
gode onsen lieuen here
inder manieren in derre wijs
so groette se haer kint van paradijs
lieue kint twi hancstu hier
du en waers dief no pantenier
lieue kint wie was soe bout
so fel so fier so quaet so stout
dat hi di an dit cruce hinc
ia en bestu een ewelijc coninc
lieue mochtet yet gescien
dat mijn oghen mochten di sien
vanden cruce verloest
ia en bestu alder werelt troest
lieue kint du hancs hier als j dief
ic hadde di vtermaten lief
ic sie dijn doet ic sie dijn inde
so rouwech en was nie moeder van kinde
gabriel hi troeste my
lieue als hi boedscapde dy
maer segghen hi mi dies niet en woude
datmen di dus crucen soude
ic maecte mi hoghelijc ende blide
als hi di boedscapde in dien tide
dies en gewaechde hi niet en twint
hiettijt hem vele lieue kint
lieue here als ic di droech
dicke speeldic ende loech
dat ic daer toe was vercoren
dattu van mi wouds sijn geboren
nu benic een dat serichste wijf
die nie ter werelt ontfinc lijf
als ic di droech vele lieue kint
met alden lieden wasic gemint
wie sal mi nv doen goet ende ere
als du doet best lieue here
al hadstu mi daer toe vercoren
dattu van mi wods sijn geboren
ic was een v dienst wijf
du daeds mi groet eere al mijn lijf
ic horde dicke gabriele
dinen bode ende inghele vele
die wijsde ende troeste mi
lieue here dat was om di
als du waers jonc du en waers niet fel
mi bequam sere wel dijn spel
dies du en dades negeen dinc el
maer minen wille daetstu wel
hadstu hongher ofte dorst
lieue ic gaf di mine borst
suete here als du mochs gaen
dat ic di biet was saen ghedaen
nu en hetic v dinc nemmermeer
ic sie di steruen dats mi groet seer
dies gedinct mi lieue here
dat ic met rouwe no met sere
nie en was beuaen als ic di droech
maer dicke speeldic ende loech
lieue kint als ic van di gelach
hoe wel icx mi behaghen mach
dan en haddic rouwe no seer
salic di spreken nemmermeer
nenic wanic dats mi groet seer
du hads gesproken waric comen eer
lieue kint du en hads niet ij jaer
so maecte die coninc herodes maer
dat hi di gerne soude verslaen
doen vloechtic di in egypten saen
nu en canic di gehulpen niet
so wat tormente dat di gesciet
oemoedich here ewelic coninc
nu eest waer ende ic onderuint
lieue kint als du laegs bi mi
dicke helsdic ende custe di
salic alsoe doen nemmermere
segge mi ic bids di lieue here
dat symeon die oude man
mi seide vore den tempel dan
maria moeder maghet ionvrouwe
du salt noch hebben bitteren rouwe
van dinen kinde dat gi hier siet
lieue kint nv eest gesciet
al droeghic di du waers mijn here
du daets mi nochtan emmer ere
geweldich here oetmoedich kint
en haddic di niet so sere gemint
soe en haddic niet so bitter seer
salic di cussen nemmermeer
nenic niet dat wetic wel
want die ioden siin so fel
sagense mi comen te di
si souden saen trainen mi
dat loefdic gherne lietmen di gaen
dat men mi trainde saen
lieue kint en es dit iammer groet
dat ic di die bitter doet
sie gedogen voer mi
ende inne dar lude clagen di
met rechte clagic dijn seer
kint en gewinnic nemmermeer
inne dar om di lude suchten
dat die ioden horen mochten
also wel mochtic swigen stille
als claghen lieue dinen onwille
swighen arme hoe mochtic swigen
kint en wanic meer gecrigen
dorstic di lieue comen so bi
dat ic die voete taste van di
dat mi die ioden niet en saghen
hoe sere soudic di dan clagen
mochtic tasten die naghele groet
die di bringhen toter doet
die di steken in die voete
al dorentore vele onsoete
tasten och erme ofticse taste
wat holpt si staen soe vaste
si sijn so lanc so swaer so groet
sie bringhen dine herte ter doet
lieue minne nv en magic nemmeer
spreken om dit grote seer
dat in mi es om dinen wille
mijn herte ontsinct mi al swigic stille
nochtan lieue kint dorstic gaen
tote di ende bi di staen
clagen tvernoey dat di es gedaen
soe soude mijn herte sonder waen
te haer seluen weder comen saen
nenic en dert niet ane gaen
saegmen mi men soude mi vaen
men soude mi crucen sonder waen
dit loefdic vele gerne saen
wildemen di nv laten gaen
dorstic nemmer sijn so bout
dat ic de ioden dus sie so stout
geloefdic seluer ofte gout
dat sie mi hinghen an dit hout
so menic lieue dat si di lieten gaen
vanden cruce saen
en wilden si oec dit niet ontfaen
dat si quite di lieten gaen
so wildic wesen sonder waen
anden cruce met di verdaen
ende oec met di hedemeer
moeste deilen al mijn seer
lieue minne du swijchs al stille
hoe sere hefstu dinen onwille
mochstu spreken ende gaen
hoe soete soudstu antwerden saen
dinen noet die ic dus sere claghe
ende al lieue kint dat ic di vraghe
nu en moegdi antwerden no spreken
dat doen die naghele die v steken
lieue kint dies gedincket mi
dat drie coninghe omme di
quamen van verren di sien
ende sie tot bethleem gien
ende daden offerande menichfout
mirre wieroec ende gout
doe wasic blide als dat geschiede
nv es mijn herte al of si briede
lieue minne hoe swert es dijn mont
hoe groet torment heefstu becont
hoe bebloet siin dine hande
hoe stijf siin dine witte tande
hoe siin dijn hande ende dine voete
doergaet genichelt vele onsoete
hoe sepelinghe rent dijn bloet daer wt
ute diere witter huut
lieue minne twi seidic dit
ic seide dine huut ware wit
al wasse wit si es nv swert
vele stijf cout donker ende hert
lieue minne gheweldich here
met groten rechte clagic di sere
hoe valu siin die leppen dine
die hem dicke voegden an de mine
waer siin die claer ogen geuaren
die claer als een carbonkel waren
lieue minne saelt nemmermeer gescien
dat sie op mi selen sien
stijf siin dijn vinghere ende dijn hande
gelu siin dijn witte tande
lieue here lieue minne
dat wanic wel in minen sinne
dorstic di nemmer comen so bi
di souts te saechter sijn ende mi
dese naghele nichelen di so sere
hoe mach v saechte siin lieue here
du en mach spreken horen no sien
noch du en caens der doet niet ontvlien
lieue here du waers soe scone
nu hebdi ene scarpe crone
die di perst die di torment
datter bloet sepelinghe vte rent
al dattu doechs al dat di deert
gaet mi so na ter herten wert
soe rouwich es si datmen v doet
dat sie met rechte mach wenen bloet
men seit so salt doen emmermeer
daer ogen daer lief daer hant ende seer
al en der di niet tasten mine hant
die pine die du doechs al te hant
die doegic lieue dat seggic di
al dijn vernoy es binnen mi
lieue minne du waers so vroet
ic wane dine doet betekent goet
bloeme du wets al dat gesciet
en waert niet waer du en doges dit niet
du hefs selue dese doet vercoren
om diin volc dat es verloren
bloeme dit heeft mi vertroest
datter bi sal siin verloest
meneghe siele die moest in de hille
hier bi wetic dat het es dijn wille
bloeme hoe mochtic serich sijn
ic droech di ter herten mijn
bi di selen die siin verloren
van eerst werden gheboren
aey adam vele sondich man
waertoe waerstu so gierich dan
dattu braecs mijns kins gebod
die was dijn here ende dijn god
ay adam dat mijn lieue kint
dy ende dandere soe heft gemint
dat hi doecht dese better doet
om dinen wille dats iammer groet
iammer arme wat seggic nv
lieue bloeme en belgt niet v
de grote rouwe dede seggen mi
dienic doege lieue om di
ic soude seggen dine doet
es alder werelt bliscap groet
dine doet sal dine creature
quiten uten helschen were
lieue bloeme lieue minne
ic sie dijn hoeft ende dinen kinne
vallen op dijn scouderen nv
lieue minne wat gedoechstu
lieue minne nv en magic nemmeer
di claghen v wel better seer
dat doe ic om dinen wille
die maecht maria swech al stille
sente jan ewangeliste
die bi haer stont als hi dit wiste
dat maria claghede onsen here
die stont ende weende vele sere
hi seide maria moeder maegt
weest blide ende niet en claegt
dat gi daer toe waert vercoren
dat dese here wilde van di sijn geboren
maria gi waert ter goeder tijt
geboren dat gi moeder sijt
dies heren die sal te sinen wille
breken rouen donreine hille
vrouwe suicht ende sijt nv blide
gi selt sien in corten tide
dat alle onse vriende die sijn verloren
ten euschen paradise selen comen
gi sijt alder werelt vrouwe
laet wesen desen bitteren rouwe
en dogede ihesus niet dit bitter seer
ziele en worde blide nemmermeer
nu selen onse vriende ende onse mage
sonder twiuel eer iij daghe
blide siin inden hoghen trone
met groter bliscap vele scone
daer selen sie wesen euwelike
metten inghelen hoghelike
maria en meslaet v niet
v kint het weet al dat gesciet
laet v wenen ende swijcht al stille
dit doecht hi om die sijn in de hille
lieue vrouwe suuer maecht
dit grote seer dat gi hier claecht
sal menegen ledegen vander doet
die nv sijn in pine groet
ghi sijt porte van paradijs
gi sijt soe vroet ende soe wijs
troest gi v seluen lieue vrouwe
laet bliuen desen bitteren rouwe
mi doet leede v grote seer
sente jan hi en seide nemmeer
ihesus onse lieue here hi hoerde al toe
hoe en sijn moeder clagede doe
ende hoe de goede sinte jan
siere moeder troest al daer hi can
als hi dit horde ende sach
sprac hi soe hi oetmoedelecst mach
lieue moeder suete vrouwe
ic hanghe hier met groten rouwe
al hangic an dese cruce hier
ic en was dief no pantenier
gisternauont wasic gesocht
ende verraden ende vercocht
doen gheselde men mi onsaechte sere
die ioden al wasic haer here
lieue moeder en meslaet v niet
dit torment dat ghi hier siet
dogic om der gheender wille
die nv barren in die hille
ia en heuet v jan niet geseit
die hier bi v staet en screyt
waer omme ic doge dese bitter doet
daer na sal comen die bliscap groet
lieue moeder lieue trouwe
alder werelt moeder ende vrouwe
nu saelt mijn volc hebben bekint
dat ict met trouwen hebbe gemint
dat ic om hem dit seer desen noet
gesmake ende dese bitter doet
moeder en mach niet meer tedi
spreken mijn herte ontsincket mi
ane di moeder nemic orlof
die di eert hebben minen lof
die di weerdt die di doet eere
hi sal int paradijs wesen here
die di vleiet hi es vroet ende wijs
want du best porte van paradijs
so wie sal in hemelrike
eest pape eest leec arm oft rike
metten inghelen blide sijn
dat selen doen die gebode dijn
dit leen lieue moeder dit geuic di
dattu heefs ghehoert van mi
ende du jan getrouwe vrient
die mi dicke wel heefs gedient
mire moeder beuelic di
alsoe lief als du hefs mi
te comen bouen inden trone
ende daer met mi te sine scone
eere mire moeder met al dire cracht
nem ware te hare al dattu macht
doet haer te eren al dine machte
dan saltu leuen ewelike sachte
gi sijt beide suuer ende maecht
v geselscap mi wel behaecht
ian ic segdi ouer waer
sekerlike ende oppenbaer
soe wie mire moeder doet ere
hi sal int paradijs sijn here
met siere moeder in derre wijs
beualse ihesus van paradijs
soe wiet es eist man eist wijf
hi sal hebben dewelike lijf
hier ane souden wi alle leren
dese vrouwe souden wi alle eren
die dus die goede sinte jan
in siere hoeden ontfinc dan
ia en hordi niet wat onse here seide
wat hi vore sinte janne leide
dat niemen en soude sijn so wijs
die quame int paradijs
hi en dade der maghet van hemelrike
eere ende lof een yeghelike
het was noene doe god onse here
gaf enen roep lude ende sere
sijn torment ende sijn anxt was groet
die naghele stakene ter doet
hi suchte hi beuede hem was onsachte
sijns selfs inde hoepte hi ende wachte
daer hi inden anxt groet was
met rechte was hi worden las
sijn herte cloef ende ontsanc
die bitter doet hem herde dwanc
doe sprac ihesus wel iammerlike
dese tale ende wel oetmoedelike
ay seit hi hoe sere dat mi nv dorst
te drinckene dat mi nv sere lust
hoe gherne soudic drincken
mijn herte wilt mi ontsincken
als hi dit seide die ioden alle
brachten edic geminct met gallen
ende maecten daer af enen dranc
die wel bitter was ende cranc
als dese dranc geminct was
sie brachtene ihesu die hinc wel las
ende settene hem an sinen mont
daer hi vele dorstich stont
die galle dranc ihesus onse vader
ende seide hets ghedaen algader
als dese felheit was ghedaen
doe sprac hi dese tale saen
vader seit hi vanden trone
die mi ane marien scone
sondes daer ic was geboren
om te quitene die sijn verloren
wat laetstu mi in desen noet
soe langhe mine pine es groet
hoe gedoechstut lieue here
dat ic soe langhe in desen sere
ben beuaen des biddic di
dattu saen gheefs inde mi
lieue vader ontferme v mijns
oec biddic v ontferme v sijns
die mi nichelden in desen sere
ic vergheeft hen lieue here
die mi hebben dus verraden
ic vergheeft hen algader
in dien dat sie aldus selen doen
die ieghen dandere selen mesdoen
vader ic beuele di te hant
minen gheest in dine hant
ic bidde v dat gien moet ontfaen
als hi wtgheet nv vele saen
als ihesus dit ghesprac
sine soete herte gaf enen crac
sine aderen scorden siin hals brac
die bitter doet hem stappans stac
daer versterf die menschede
maer niet sine godlijchede
dat wi weten ouer waer algader
dat was heilich gheest sone ende vader
alse dus versceden was onse here
die erde beuede stappans sere
donker wert ouer al
die bossche beueden ende ertrike al
die sonne liet haer scinen staen
die stene clouen alle saen
al die werelt werts geware
die ioden wordens alle in vare
die bome droegden alle na ende verre
haer scinen liet elke sterre
die gordine die inden tempel hinc
scorde stappans ende elke dinc
wisselden te diere wilen haer nature
sine doet vernam elke creature
ay hier ane souden wi alle leren
te desen souden wi ons bekeren
onsen here souden wi eren
sine werdicheit souden wi meeren
dit was onse here deuwelike vader
die hem seluen hier in algader
brachte om die waren verloren
dese doet hadde hi vercoren
dit dogede hi om enen iegeliken
die enege god van hemelrike
dit mach wel weten man ende wijf
daer deen om den anderen geeft sijn lijf
als om ons dede onse here
die wi met rechte vleien ende eere
alse pylatus dit bokin sach
dat hem wisselde die dach
ende ouer al elke creature
wisselde haers selfs nature
ende dat die stene clouen saen
ende die sonne liet haer scinen staen
dat het doncker wert ouer al
dat bossche beuede ende dal
als pylatus horde ende sach
hi riep wel lude ay lase o wach
men mach wel sien ende kinnen hier
dat dese man en was niet pantenier
wat hebben wi alle kaitiue gedaen
twi hebben wi desen man verdaen
men mach wel an dit bokin sien
dat hi wiste al dat soude gescien
hi was godssone sonder waen
dat doet hi ons bekinnen saen
wie es so dul ende soe sod
hine mach wel weten hi es god
waert te doene dat es gedaen
doer mi en worde hi niet verdaen
ter vespertijt quamen si saen
die joden te pylatuse gegaen
ende seiden pylatus lieue here
wi bidden v doet ons allen ere
hoert ons tale dies bidden wi v
wat wi willen segghen v
hier comt margen een hoechtide
dat wi alle souden sijn blide
laet ons afdoen dese dieue
ende desen man soe doedj ons lieue
pylatus antwerde dit louic wel
die ioden stappans en doen niet el
maer gaderen hem alle saen
ende quamen te caluarien gegaen
daer ihesus anden cruce hinc
versceden hort ontfermelike dinc
twee dieue die bi hem hinghen daer
leueden noch al oppenbaer
te hen beiden quam een iode gegaen
ende brac haerrer beider been saen
ons heren been en brac hi niet
dien hi doet verstoruen siet
doe quam longius gegaen
met enen scarpen spere saen
ende stac dat spere in onsen here
die was gewont ende wondene mere
vter wonden quam gegaen
water ende bloet vele saen
daer dat water ende dat bloet ran
opten steen dat hi cloef dan
alsoe als yeue dat ierste wijf
van adams siden ontfinc lijf
alsoe wert de heilighe kerke geboren
van ihesus siden die was verloren
om dat dat water ende dat bloet ran
wt ons heren siden dan
om dat es daer water geminct
ende wijn daer men messe nie sinct
longius hi en lette niet
alsoe als pylatus hiet
hi quam te hen allen drien geuaren
die anden cruce verdaen waren
hi nam alle drie die crucen saen
ende heffese vter erden saen
die crucen bleuen liggende op derde
longius hi ginc sire verde
daer bleef liggende ihesus op derde
al doet ende vele onwerde
binnen der stat was een goet man
die ioseph hiet inden tide dan
al was hi iode vroech ende spade
badt hi gode stillekine genade
hi nam dat in groten sere
dat men dus werde gode onsen here
die ioseph hi quam gegaen
pylatuse viel hi te voeten saen
ende seide pylatus lieue vrient
dicke hebdi mi wel gedient
ocht gi mi liet hoe gherne ic name
die hem god hiet dies mans lichame
pylatus seide dit louic wel
wi sijn gevriende al badi el
wildi margen wildi nv
al te gadere hebtene v
ioseph was blide hi en lette niet
als hem dit pylatus hiet
nichodemus was oec een goet man
ende quam met ioseppe gelopen dan
doe quamen saen dese twee manne
tote den ewangeliste sinte ianne
ende tonser vrouwen sente marien
eere coninginne vrien
si seiden dat hen pylatus dede dese ere
dat hi hen den lichame van onsen here
hadde gegheuen te haren wille
als si dit horden si sweghen stille
blide was maria ende sinte jan
nichodemus ende ioseph dan
ende ginghen alle viere saen
daer ihesus lach anden cruce verdaen
als daer dese geselscap quam
ioseph in sine hant ene tanghe nam
die tanghe was suuer ende rene
als daer toe hoerde ende clene
die naghele die stac in ihesus voete
die trac hi ute vele soete
ende die in sine hande staken dan
die trac hi ute soe hi best can
doe quam ioseph ende nychodemus
al dus ontnichelt was ihesus
ende onse vrouwe ende sinte jan
die namen onsen here dan
ende hieuene vanden cruce sachte
dese viere daden al hare machte
onse vrouwe begonste te wenen onsachte
ende wert van rouwen harde onmachte
sie wranc haer hande ende suchte sere
sie clagede iammerlike onsen here
haer was wee ende vele onsachte
sie droechde ihesus wonden sachte
doen sprac maria onse moeder ende vrouwe
met groten sere met bitteren rouwe
mijn herte droech di lieue here
wat wonder eest al suchtic sere
doen nam maria balseme soete
ende saluede die wonden an sine voete
ende in sine hande ende in sine side
dit dedse gherne al wasse onblide
doe namse ene witte dwele
die sinte ian daer bi hilt gerne
ende wonden daer in onsen here
wel suuerlike met groten sere
ioseph hadde des nachts gewaket
ende hadde een scoen graf gemaket
in enen witten merbelsteen
alsoe clare als een yvorijnbeen
dat graf was in enen lochtene dan
daer en quam wijf no man
doe quam ioseph ende dandere man
onse vrouwe ende sinte ian
dese viere namen onsen here
ende leidene in een graf wenende sere
doe namense enen groten steen
die swaer was claer als yuorbeen
ende leidenne op dat graf ende recht
dese daden ihesuse al sijn recht
als dese viere dit hadden gedaen
si namen an ihesuse orlof saen
ende hadden claghen vele groet
om onsen here die daer lach doet
als sie waren in dese claghe
het was spade in goeden vriendaghe
saterdaechs tilike saen
doe quamen vele ioden gegaen
te pylatuse die in sine hant
al die voegdie hadde int lant
doe sprac een iode pylatus here
hort onse tale doet ons ere
dese man die wi hier hebben doet
dus gedane wijs in derre noet
die hier anden cruce es verdaen
dies hi onse wet verkeerde saen
lieue here men doet ons verstaen
dat hi seide daer hi stont geuaen
dat hi derdages risen woude
ende weder leuen soude
lieue here of ghijt gebiet
gerne baden wi v of gijt riet
dat gi dadet hoeden sijn graf
sone souden wi twint sorgen daer af
want hi was een bedecket man
comen sine iongheren dan
ende stelene soe siin wi ontdaen
here doet sijn graf hoeden saen
dat comt ons wel in onsen moede
riset hi dat sal sijn sonder hoede
comet dus alst oec wel mach
so en sagen wi nie soe droeuen dach
mogenne sine iongeren vte stelen
ende mogen siet ons verhelen
soe selen sie seggen verre ende bi
dat hi dus verresen si
dan sal ons die rouwe deren meer
danne wi hadden laten gaen eer
pylatus antwerde den ioden saen
waeromme souden wi hier omme sijn ontaen
hebt orlof ende sueket dien gi wilt
dese vrese heb ic v saen gestilt
doet wapenen ridderen die gi wilt
felle ende starke soe hebdi gestilt
doe se ligghen op sijn graf
dat sie niet en sceden daer af
soe comt dat die derde dach leden si
desen orlof hebt van mi
die ioden quamen alle gemene
ionghe ende oude groet ende clene
ende riepen here gi segt wale
ons becomt wel uwe tale
hebt groten danc ende lof
dat gi ons gheeft desen lof
die ioden en daden saen niet el
maer wapenden iij ridderen wel
ende leidense op ons heren graf
daer sie niet en scieden af
maer als die derde dach leden ware
so soudense sijn sonder vare
nu laghen iij gewapende man
ende hoedden ons heren graf dan
dat sine iongheren niet en quamen
ende dat sijs niet en namen
ende sie niet en maecten mare
dat ihesus verresen ware
ons heren passie hebdi gehoert
sine op verrisenesse hort nv voert
tierst hort hoe hi brac de hille
ende sine vrient loeste te sinen wille
die hille staet in een dal
in derre wijs als ic v seggen sal
dauid die prophete ons orconde gheeft
dat die hille twe stade heeft
dene stat bouen dandere onder steet
beide siinse stinckende ende leet
die onderste stat es iammerlike
alsoe sal sie wesen ewelike
daer es suchtinghe rouwe ende bitter seer
daer weent men ende crit emmermeer
daer es carminghe emmer ende hantgeslach
daer eist vroech ende spade altoes nacht
elc kaitijf roept al dat hi mach
twi werdic ie eylaes o wach
daer es onder vlamme ende vier so heet
dat elken kaitijf es ghereet
waer hi in enen iseren berch gedaen
hi gloeide ende smolte saen
bi dien viere staet ene beke
so cout so swert so grueleke
half die zee waer sier in gedaen
sie veruorse te yse saen
in dat vier dat daer es so heet
hanghen ketele wel ghereet
daer sonder inde kaitiuighe zielen
in barren wallen ende wielen
ende in die coude swerte beke
tormenten zielen eweleke
die beke es bitter als venijn
hoe wee es hen dier inne sijn
nu sijn sie int hete vier
dan worpt mense in die beke onghier
dit torment dit bitter seer
doeghen daer die kaitiue emmermeer
nu wallense in dat pec ewelike
dan badense in die coude beke
in dit vier in dese beke
sijn si sonder inde eweleke
daer bi es vele onghiers
so groet stanc so vele ondiers
padden slanghen sarpente draken
die sielen te verslindene si haken
die tote nv in dat pec wielen
ende daer tormenten sere hare zielen
die kaitiue die daer sijn verloren
roepen twi worden wi ye gheboren
sondeghe onsaleghe vermesamt lijf
dat crit vele lude elc caytijf
die slanghen ende die sarpenten
hebben in de helle dese renten
dat si den kaitiuen al in een
sughen dmarch wt haren been
daer bi es soe groten stanc
so wl so better so stinkende cranc
dat tonghe vertellen niet en mach
die daer sijn criten nacht ende dach
daer woent in dat wl ondier
als die vissche int water hier
die zielen die daer in sijn
in desen stanc in dit venijn
sie criten sie suchten al in een
dit lijf hebbense ende el negeen
niet lijf maer die bitter doet
die daer es sonder inde groet
dats emmer doet al sonder lijf
daer en leuet gheen caitijf
voert so sijnse vele onghedwelte
vc hamere op aenbelte
die daer sonder inde slaen
dit horen si alle sonder waen
vroech ende spade nacht ende dach
daer crit men aylase o wach
voert eyst so donker ende so swart
so stinkende gruelijc ende so hart
dat men donkerheit tasten mach
soe groet torment nie man en sach
in die dicke donkerhede
in die swarte caitiuichede
so crit elke siele ay lase caitijf
twi wardic ye vele sondich lijf
maer voert so ligghen drake fel
die sonder inde en doen niet el
maer laten vte hare kelen gaen
vlammen ende vier vele ongedaen
die vlamme es donker swert ende heet
sie es den sielen emmer gereet
inder felre draken kelen
sijn die caitiue ende emmer selen
daer sijn fornaeyse gloeyende heet
langhe diepe wijt ende heet
daer staen die duuele emmer gereet
ende worpen die zielen in dat heet
daer haer die siele pijnt tonsculene
dan beghennen die duuele tulene
ende hebben crauele vele gereet
vaste sware gloeiende heet
ende houden die caitiuighe sielen
hen waer beter dat sie wielen
beter arme daer en es nemmer raste
no vroech no spade no dach no nachte
daer es torment ende bitter seer
sonder inde ende emmermeer
daer berret die moeder metten kinde
serichlike sonder inde
daer en claecht die moeder niet haer kint
elc te claghene genoech daer vint
no de vader sinen sone
elc heeft daer genoech te doene
daer en swijcht men nemmer stille
daer sien die duuele haren wille
daer crit men daer sleet men die hande
daer sucht men daer criselen de tande
daer sijn de duuele alle stout
gierich wreet fel ende bout
daer en helpt haue no gout
die daer siin sijn emmer out
daer es emmer hongher ende dorst
den kinde en hulpt niet der moeder borst
daer es die doet ewelike sonder lijf
daer crit men aylase caitijf
die daer siin siin emmer cranc
hare beste werelt es wle stanc
wat magic segghen der hellen sede
daer es sonder inde caitiuichede
dat orcont die ewangeliste
diet vernam ende wel wiste
dat elke siele die daer sijn sal
sal hebben ewelec ongheual
dit seit ons sinte gregorijs
diere aue condich was ende wijs
dat daer elke siele sal ontfaen
loen daer ieghen si heeft gedaen
dit seit die boec oec eist waer
dat elker sielen lichame daer
sal met haer sijn in dit seer
sonder inde ende emmermeer
dat orcont ons sinte augustijn
dat dien caitiuen die daer siin
langher duncket j halue wile daer
dan ons hier vc jaer
dit torment ende al dit seer
sal daer wesen emmermeer
dit sal al doghen sonder inde
elc die gode niet en minde
die ieghen wet hebben gedaen
ende te rade niet hebben gegaen
so wie tachterst wert verwonnen
in mesdaet als in hoeft sonden
ende dies berouwenesse niet en heeft
al die wile dat hi leeft
al dit seer sal hi hebben swaer
ic wilt wel segghen ouer waer
dat en sal sijn coninc no graue
dat hem mach helpen sine haue
maer verdinct hijs in dit lijf
hi en sal niet siin ewelijc caitijf
no ionc no out no arm no rike
verdinct hijs hi en sal daer ewelike
man ende wijf leec ende clerke
elc sal daer hebben na sine werke
diet in sine herte venden can
hier mach hi nemen boken an
dat ene halue wile daer
es langher dan hier vc iaer
hier omme souden wi alle waken
hoe wi dat mochten gheraken
te doene dat ons die felle draken
in hare kele niet en saken
wi souden pensen in dit lijf hier
om dit gloeyende vier
hoe daer die moeder metten kinde
berrent ewelike sonder inde
elc soude dinken ionc ende out
om die beke die es so cout
die swert es dicke als venijn
hoe wee es hen die daer in sijn
om die fornayse souden wi dinken
ende om die daer in sinken
om die ketele die daer in wallen
om die caitiue die daer in vallen
wi souden pensen om dien stanc
die so wl es ende so cranc
wi souden vleien manlike
onsen here van hemelrike
als wi verscieden dat onse siele
in dat hete pec niet en wiele
ende wi moesten sijn so wijs
dat wi verdienden dat paradijs
dies moeten wi verdienen een ieghelike
dies onne ons god van hemelrike
die onderste stat hebdi gehoert
vander hillen nv hort voert
die onderste stat es sonder gront
maer dat doet ons sinte pouwels cont
dat die stat die bouen staet
es ganser nochtan essie quaet
binnen dier stat ende daer nae
en sceen nie sonne no mane
al en es sie niet so iammerlike
als donderste si es gruelike
daer eist donker ende swert
daer eist fel ende hert
daer en es bliscap no spel no sanc
daer es onghewormte ende wle stanc
wat mochtic segghen hier af meer
daer es vernoey torment ende seer
alle die ghene die daer sijn
verdrinken daer in dat venijn
hen dunct dat si nemmermeer
en mochten comen in meerder seer
nochtan so eist men dan niet
ieghen dat seer dat onder gesciet
bouen in desen menderen sere
waren die dienden onsen here
patriarken ons heren vrient
propheten die hem hadden gedient
in dese stat waren si alle gader
dochter moeder sone ende vader
alle die waren gheboren
die moesten wesen hier verloren
propheten menic ihesus vrient
die hem hier hadden gedient
dandere die oec onwettich waren
si voeren onder meneghe scaren
die doe daer bleuen ende noch sijn
alse onse here loeste de vriende sijn
ghehoert hebdi der hellen stade
die beide sijn wl ende quade
hort voert hoe ihesus daer toe quam
datti sine vrient loeste ende nam
ihesus was int graf geleit
al soe alsic vore hebbe geseit
drie ridderen laghen vele wale
daer op gewapent datmen niet en stale
sine lichame lach int graf vele stille
siin gheest hi quam voer die hille
als hi voer die hille quam
een cruce in sine hant hi nam
hi stiet die porte dat si boech
ende dat si in stucken vloech
die claerheit sloech tote inden gront
daer ihesus voer die porte stont
daer nie licht en quam no meer en sal
nu quam daer claerheit ouer al
die duuele alle in onmacht lagen
alse die grote claerheit sagen
adam hi was deerste man
die ihesus comste bekinde dan
als adam die claerheit siet
hi sprac op hi en lette niet
ende riep wel lude wle hille
du sals hebben dinen onwille
ic sie tkint dat es geboren
om de ghene die waren verloren
van marien om onsen wille
nu saltu siin berouet wle hille
doe riep adam tonsen here
here seit hi hebt lof ende ere
willecome ons allen sijt
ghi sijt comen ter goeder tijt
ic ben hier vc jaer
al seidic meer ic seide waer
vele cort gebonden lieue here
wel iammerlike met groten sere
om mine mesdaet om v gebod
dat ic brac want gi waert god
om de grote ghierichede mine
hebbic gedoegt grote pine
ic beet den appel stillekine
dat bebic gearent dats mi in scine
niet ic allene maer oec al v maghe
die hier doen meneghe claghe
ende elc man die nie was geboren
es om minen wille verloren
here gi wet al dat gesciet
ia en wetti wel wiet mi riet
doe quam noe die maecte de arke
ende was blide ende riep starke
willecome lieue here
nu benic quite van desen sere
doe quam gelopen abraham
als hi ons heren comst vernam
ende riep willecome vader mijn
nu salic int paradijs sijn
doe quam jacob ende sine xij sonen
si waren blide ende coene
ende riepen alle willecome lieue troest
willecome wi sijn verloest
doe quam gelopen moeyses
ende was so blide algader des
ende en mochs hem onthouden niet
hi loech sere als hi ihesuse siet
doe quam die coninc dauid gegaen
ende viel op ihesus voete saen
ende riep sere lude ic nie en sach
te minen behoef soe bliden dach
binnen dien dat dese bliscap was
doe riep vele lude ysayas
nu is volwlt mine prophetie
dies hebbe danc die maghet marie
ende ihesus haer lieue kint
dat mine scrifture es waer bekint
doe quam ysayas ende loth
ende daniel ende iacob
ende riepen here nv eest wel waer
dat gelof es worden waer
daer na quam malachiel
iheremias ende iezechiel
ende al ons heren vrient
die hem oeyt hadden gedient
meneghe blide geselscap
die om sine comst hadden bliscap
doe quamen sie met menegher scaren
ieghen ihesus comst gevaren
ende dancten alle onsen here
dat hise verloest hadde van dien sere
alse ihesus dus heeft vertroest
sine vriende ende verloest
hi begroetese soete ende wale
ende seide hen allen dese tale
lieue vrient hebt minen verde
ic ben v vader ende v herde
lieue vrient om uwen wille
hebic gedaen sere minen onwille
om v torment dat gi hadt groet
hebic gesmaect die bitter doet
ende om de gene die siin ende selen
ic en weet hoe sijt mi lonen selen
dat gi mi oeyt hebt gemint
dat seldi nv hebben bekint
nu comet alle vele scone
met mi bouen inden trone
daer sijt met mi ewelike
in dat soete hemelrike
als ihesus dit hadde geseit
elke ziele op sine voete leit
ende weenden alle vele sere
van bliscapen die seide onse here
elc nam anderen bider hant
ende volgden ihesuse al te hant
singhende hoghelike aldus
sanctus sanctus sanctus dominus
dies moeten wi hier alle verdienen
dat wise moeten horen ende sien
die met ihesuse singhen dan
dies moete verdienen wijf ende man
die duuele alle in onmacht lagen
van ihesus claerheit als sise sagen
als hen dit licht begonste ontgaen
si stonden op vele sere ontdaen
deen nam stake ende brander
dandere craule de derde tangen
doe riepense alle wi sijn ontdaen
volghen wi onser priden saen
die duuele riepen alle gemene
wach wach onse hille blijft allene
volgewi volgewi al te hant
slaen wi aen onse pride onse hant
si waren bitter alse galle
si loeyden caeyinden vele sere alle
ende liepen alle vele sere
na die heilighen na onsen here
daer riep elc duuel al dat hi can
achter ihesus zielen dan
quade liede ontbeit ons saen
ontbeit ocht wi selen v verslaen
vermarret achter wi volgen v
wi selen v steendoet slaen nv
si liepen hen halp niet
elc was serich als hi dit siet
ende die meester duuel was
als hi van loepene moede was
hi seide gesellen staet al stille
laet mi nv doen al minen wille
mi wondert herde wat manne dit es
die der hem onderwinden des
hi en dunct mi geen eerdts man
ic sal hem vraghen wat hi can
twi hi dus sinen wille
heeft ghedaen in onse hille
hoe hi ons allen heeft veruert
sonder wapen ende sonder swert
lachter heeft hi ons gedaen
wiet es willic hem vraghen saen
hi dunct mi condich ende fier
sonder orlof quam hi hier
doen riep die duuel tonsen here
horstut du does mi grote onere
dattu sonder orlof quames
te mire hillen ende du names
mine zielen die metti gaen
ghi selse weder gheuen saen
al haddise noch also verre geleit
geefse weder eer enich sceit
als dit die duuel hadde geseit
ihesus sprac ten sielen ontbeit
ic wille antwerden desen quaet
die mi dus toe sprect sonder raet
duuel seit hi doe dat ic wille
niet narre en comt ons staet al stille
dat ic quam voer dine hille
dat was mijns dancs ende mijn wille
het en besteet oec niet te mi
dat ix orlof name an di
du en maegs mi verbieden niet
dat ic an dine porte stiet
du waers wilen claer ende scone
met mi bouen inden trone
ic ben dijn god ic ben dijn here
ic werp di in desen bitteren sere
om dine grote behagelhede
warpic di in dese serichede
here seit hi en cans gelouen niet
gi wet algader dat gesciet
ghi segt waer ic was wilen scone
met v bouen inden trone
ic was behaghel ende fier
daer om benic in de helle hier
nu hebdi mi verbolghen sere
dat gi mi doet dese grote onere
dat gi dus reyne roeft mijn rike
dat daer en blijft no arm no rike
dat ghi mi nemt den seluen man
dien ic metten appel wan
dat ghi mi al de ghene roeft
die ghi mi selue hadt geloeft
wat goeder rechtien es hi dan
die sijn gelof niet houden en can
al sidi god gi doet onwet
ghi ontoet dat gi hadt geset
gi roeft mi dies al oppenbare
dat ic hebbe ghehadt vc iare
als adam die bi v staet
hadde ghedaen sijns wijfs raet
soe dadi van hem uwen wille
ende worptene saen in mine hille
daer hi siin soude emmermeer
in mijn torment in mijn seer
niet hi allene maer alle gemene
man ende wijf groet ende clene
nu brecti dat ghi hadt geset
gi doet onredene gi doet onwet
ihesus onse here antwerde gheeft
als die duuel geseit heeft
duuel seit hi ic horde dine tale
dies willic di antwerden wale
ic ben god van hemelrike
ic gesciep al erterike
ic makede den nacht ende den dach
ic maecte al dat lijf hebben mach
ic maecte water ende vier
daer na maectic alle dier
ic was ende emmer wesen sal
ic maecte den hemel ende ertrike al
alsic al dit hadde gemaect
het dochte mi vele wel geraect
doe peinsdic bi mi seluen hier
du salt noch maken een dier
dat dier so maectic techterst dan
dat dier dat was die man
den man haddic so gemint
met mi soe was hi wel bekint
ic maectene na die vorme mijn
also als noch alle manne siin
dien seluen man hietic adam
daer hi sliep sine ene rebbe ic nam
van dire rebben maectic een wijf
ende hietse eua ende gaf haer lijf
desen wiue ende desen man
gauic saen verstannesse dan
heerscap gauic hen oppenbare
ouer alle die diere die waren
ende al dat was op deerde mijn
soude te haren gebode siin
eene scone stad haddic gemaect
vele bequame ende wel geraect
binnen der stad soe waest so goet
dire binnen hadde sinen voet
hem dochte dat hi nemmermeer
en mochte siin in enich seer
die bome bloeyen nacht ende dach
soe soeten stad nie man en sach
daer en quam reghen no went
daer riket emmer als pument
in midden was een scoen prieel
emmer groene altoes geheel
soe soeten stad no oec soe scone
en sach nie man onder den trone
daer wies vrucht van alre wijs
die stad was deertsche paradijs
alle die noeyt waren geboren
waren hier omme alle verloren
dit was dijn raet lede viant
dat ixe in de hille hadde gesant
onwert drake haddic ghewilt
ic hadde dese vaert al gestilt
dattu dus worues mine creature
al gader in die helle sure
ic ghehinghes het was voorsien
dat dit aldus moeste gescien
dat dus adam den appel beet
daer meneghe siele om heeft groet leet
die daer bliuen in de onderste hille
al hebben mine vriende haren wille
wie quaet al dunket di te vroech
het dunct mi tijt ende lanc genoech
dat dine hille al gader sakede
mine creaturen die ic makede
dat die onreyne hille swelgen soude
al mijn volc ionghe ende oude
dies si swalch volcs soe vele
riepic minen inghel gabriele
ende loed hem ene blide boedscap
ic sendene te nazareth in die stat
ic hiet hem dat hi niet en ware lat
ende hi marien seide dat
dat ic wilde van hare sijn geboren
om mijn volc dat ware verloren
dus wildic werden vleeschelijk man
ane mine moeder marien dan
ende dus quitic mine creaturen
daer met dat wert mi sere te suren
die in de helle waren verloren
worden bi marien geboren
het en hadde geholpen niet en twint
en hadde mijn doet daer na niet geint
ende vercoren selue mine doet
als ic hebbe met groter noet
ende na mine doet hadde verloest
mine vriende ende vertroest
quade viant nv eist gesciet
alsoe als gijt selue siet
al en dunket v niet goet
ic hebbe gegeuen vleesch ende bloet
mijns selfs lichame om haren wille
dus quiticse alle vander hillen
in derre manieren in derre wijs
salic mine vriende int paradijs
setten dat hen es gereet
viant al waert di lief ofte leet
ic ben saechte suete gemate
in mi es emmer karitate
ic wille nv setten mine vrient
die mi wel hebben gedient
bouen met mi inden trone
sonder inde vele scone
quaet viant hebdi gehort
wat wildi mi nv seggen vort
die duuel seit sint dat gi lijt
dat gi sachte here oemoedich sijt
quitet mi van desen betteren sere
al benic dieuel leue here
doe antwerde onse here ihesus
quaet du sals enden aldus
hier vte en comstu nemmermeer
maer blijf in dit bitter seer
trecket alle saen achterwert
ic hete v dat gi ons niet en deert
daer help wenen doet minen wille
gaet weder in die wl hille
stappans daer ihesus dit hadde geseit
elc duuel vliet ende sere screit
sie stonden serich ende veruert
ende stouen saen ter hellen wert
ihesus nam sine vriende te hant
elc nam anderen metter hant
hi leiddese met hem inden trone
singhende alle vele scone
daer singhen si noch hoghelike
sonder inde euwelike
dat wi moeten singhen met hen
dies onne ons god segt alle amen
doe quam die sondach vele saen
dat ihesus wilde ane gaen
dat siin lichame daer hi leit
verrees als men dit hadde geseit
alse siin gheest vander hillen quam
daer hi sine vrient vte nam
inder dagheraet vele saen
doe quam ihesus ghegaen
daer sijn lichame lach int graf
drie ridderen en scieden niet daer af
maer lagen daer gewapent wale
datmen den lichame niet en stale
die geest nam den groten steen
die wit was als yuorenbeen
daer met gedect was dat graf
den steen dede hi bi siden af
siin gheest voer inden lichame dan
ihesus wert weder leuende man
eer ihesus vten graue geet
daer hi in gewonden was dat cleet
dat nam hi ende wendet ouer een
ende leit gewonden op den steen
dit was al inder dagheraet
dat ihesus vten graue gaet
met vele inghelen hoghelike
daer sie wesen ewelike
dats die ridderen en wisten twint
aldus verrees marien kint
doe quamen die marien saen
eer die sonne begonst opgaen
deen was maria magdalene
die vanden sonden was so rene
dandere twee die sere scrouwen
waren susteren onser vrouwen
dese vrouwen brachten salue soete
ende wilden saluen ihesus voete
ende sine hande ende alle sijn wonden
ochsie die gewapende niet en vonden
dese marien geselden hen
met harre dierre specien
ende gaen onblide ten graue voert
om die ridderen sere verdoert
doen seide der marien ene
dat was die soete magdalene
hoe selen wi den steen bringhen af
die so wacht die leit opt graf
wy siin wijf van rouwen cranc
ende die steen es swaer ende lanc
si ghingen voert ic seg v hoe
die ridderen vondense slapende doe
als magdalene tgraf binnen siet
ihesus lichame si niet en siet
sie keerde haer omme ende herde screit
ende heeft den anderen tween geseit
sie suchten alle drie te hant
deen nam dandere metter hant
sie gingen alle drie saen daer
tgraf besien oft ware waer
als elke maria tgraf binnen siet
si en vondenen daer liggende niet
maer een ionghelinc wit ende scone
dat was die inghel vanden trone
dinghel seit hen ouer waer
dat ihesus ware verresen daer
ghi vrouwen seit hi en meslaet v niet
hebbes bliscap dies ghi hier siet
ihesuse dien gi sueket nv
hi es verresen dat seggic v
weset hoghelijc ende blide
gi selten sien in corten tide
swicht stille ende niet en screit
ihesus die in dit graf was geleit
hi es worden leuende vander doet
inden trone es bliscap groet
suete vrouwen en sijt niet veruert
keert alle drie achter wert
ende doet sinen iongeren maer
dat hi verresen es ouerwaer
segghet petrem nameleke
ende sinte ianne sekerleke
sueket sine iongeren algader
segt hen dat verresen es haer vader
dat si hem troesten ende siin blide
si selenne sien in corten tide
nu eyst vonden dat es gescreuen
ihesus heeft weder ontfaen leuen
soete vrouwen ic ben een bode
van ihesuse den hogen gode
doet mijn gebod ende mine tale
keert weder ende doese vele wale
als dit dinghel heeft geseit
elke maria vele herde screit
van bliscapen si en letten niet
si daden dat hen dinghel hiet
sie liepen alle drie hoghelike
te gadere ende vele sekerlike
daer sie dapostolen wisten dan
elke loept al dat sie can
die soete maria magdalene
liep wllike voer dandere allene
alsie toten iongeren quamen
grote bliscap dat si namen
sie riepen vele lude hort alle hort
hort alle boedscap die te v behort
al wasic wijf besondicht sere
ic bringhe nieumare van onsen here
ihesus es verresen nv
ouer waer soe seggict v
ihesus heeft leuen ontfaen
hi es verresen sonder waen
ic was ten graue al daer hi lach
ic en vants niet no en horde no en sach
sonder sinen inghel vandic daer
diet mi seide al ouer waer
dat ihesus leuende worden ware
hi hiet mi dat ict v dade mare
doe quamen die twee marien saen
vele moede daer gegaen
ende seiden toten iongeren daer
al dat dese vrouwe seit dat was waer
heren geloeuet dat dese vrouwe segt
int graf daer ihesus was gelegt
daer en vonden wijs binnen niet
daer es grote bliscap gesciet
dinghel hiet dat wijt v daden maer
dat wijt v seiden oppenbaer
ende u peter ende jan
dat wijt v seiden nameleke dan
dat ihesus ware verresen nv
dinghel hiet ons segghen v
als dit die vrouwen hadden geseit
den apostolen ouer waerheit
stappans peter ende jan
die vore mochte vore ran
ende alle de apostolen hant in hant
alle gemeyne al te hant
alsie daer quamen sie en vonden niet
dat cleet dat ihesus daer liet
daer hi in was gewonden
anderen lichame si niet en vonden
elc der iongeren tgraf binnen siet
si sagen ouer al si en vonden niet
sine vonden lichame el negeen
maer dat cleet dat lach opten steen
soeten roke als een pument
elc iongere dies genoech daer vent
als dit algader was gesciet
ende sie ihesum en vonden niet
sie keerden saen alle achterwert
om die ioden waren sie veruert
selc was daer die twiuelde sere
hoe dus verresen mochte siin onse here
hoe hi gelouen soude so saen
dien hi ter doet sach verslaen
dat was allene sinte thomas
die dus in groten twiuel was
dandere apostolen en geloefden el niet
dan dus met gode was gesciet
risen ende leuen te sinen wille
dit geloefden sie lude ende stille
daer si wech gaen alle gemene
daer bleef maria magdalene
suchtende wenende op dat graf
ende seide si en salre niet sceden af
so en saghe ihesum haren here
dien wiltsie vleyen ende doen ere
daer bleefse liggende al in een
dicwile sach sie inden steen
oft sie yet saghe si begeerde sere
ihesum haren lieuen here
sie viel op deerde si dede haer bede
suete bedinghe maria dede
dat sie moeste in corten tide
ihesum sien ende werden blide
hoert hier grote minlijchede
daer maria magdalene dede
op ihesus graf bleef allene
die van haren sonden was rene
daer alle sine apostolen waren
die alle van vare thuus wert waren
als maria lach in desen sere
ende dus wachte ihesum haren here
hi en lette niet een halue wile dan
so baerde hare een scone man
die man ihesus vanden trone
hi quam bloeyende harde scone
maria wert verueert vele sere
ende riep vele lude sidi dat lieue here
die v seluen hebdt verloest
sidi dat so benic getroest
sidi dat gheweldich man
die mi vergauet mine sonden dan
als ic tot v quam te rade
sidi dit die mi daet genade
sidi dit ihesus marien sone
die gereet sijt altoes te doene
elken kerstine vwe genade
die op v roept eest vroech eest spade
sidi de ghene die hadt vercoren
de doet om die waren verloren
ende daer met hebt verloest
sidi dit gheweldich troest
doe sprac ihesus maria swich stille
ic ben ihesus ic heb de hille
te broken ende verloest mine vrient
die mi wilen wel hebben gedient
segt minen iongeren dit algader
dattu mi sprakes ic ben haer vader
ic ben diin god ic ben dijn here
mi heefstu begert vele sere
maria du waers een sondich wijf
nu es met mi so wert dijn lijf
dattu mi tierst sages allene
soe minnic di suete magdalene
ganc ende segt minen vrienden
die mi dicke wale dienden
segt minen iongheren dit algader
dattu mi spraecs ic ben haer vader
segt petrem hem doe ic aflaet
van sinen sonden van siere mesdaet
dat hi driwerf lochende mijns
gisternacht dies hi ontsach sijns
segghe dat hem vergheuen si
ende dat hi coenlike come te mi
maria viel op ihesus voete
ende cussese vele soete
sie sciet hoghelike saen van gode
ende dede wel sine gebode
als sie dit geseide waest sondach
dat wi nv heten paesdach
dat ihesus hem marien baerde
dat si sijn oprisenesse maerde
sinen apostolen na ende wide
die boec ghebiet dat wi sijn blide
dien daghe selen wi met recht doen ere
daer in dus verrees onse here
ihesus onse here van paradijs
baerde hem saen in menegher wijs
sinen apostolen sinen vrienden
die hem vleiden ende dienden
die oetmoedeghe here en leet niet lanc
met hen at hi ende dranc
met hen was hi soete ende sachte
xl daghe ende xl nachte
als leden waren xl daghe
ihesus onse here quam tsinen magen
te bethanie oetmoedelike
sdonderdaechs in die cruce weke
daer hi met sinen iongheren sat
ende met hen dranc ende at
met siere hant hise benedide
ende predicte hen ende makese blide
stappans als hi dit hadde ghedaen
si staen vander tafelen saen
si en waren niet te sat in scine
noch oec dronken van sterken wine
si daden daer toe al haren sen
ter tafelen dat ihesus seide hen
ihesus nemt orlof vele scone
want hi wilt varen inden trone
daer sine iongheren ieghewerdich waren
ene claerheit begonde baren
ene wolke quam onder hen daer
die soe scone was ende so claer
die wolke gaf so claren scijn
hen wonderde wat dat mochte sijn
metter claerheit voer vele scone
ihesus onse here inden hoghen trone
daer die claerheit ihesum draecht
elc die daer was met oeghen saecht
als onse here quam toten trone
daer die inghele in sijn scone
alle dinghele die daer waren
quamen ieghen hem gheuaren
en songhen alle blidelike aldus
sanctus sanctus sanctus dominus
daer es noch die here van hemelrike
ende sal wesen ewelike
dat weet hi al dat men doet
eer ment gepenst eyst quaet eist goet
daer sal hi sitten tot di male
clare blide scone ende wale
dat hi hier tale tot ons sal comen
elken na sine werke doemen
het en es pape no leec no wijf no man
die de wile seggen can
die nie in boeke gescreuen sach
weltijt het sal wesen doemsdach
maer sonder twiuel die dach sal comen
dat ihesus ons allen sal doemen
hi sal comen als god ende here
dan selen wi ons vruchten sere
als dit sal siin selen wi beuen
ende dingle oec het es gescreuen
daer sal hi leeken ende clerken
elken lonen van sinen werken
dat tonghe ne geene geseggen mach
hoe gruelijc sal wesen doemsdach
al dat es sal dan beuen sware
dan sal vallen sonne ende mane
alle die siin leuende ofte doet
selen risen ende siin te derre noet
ieghen dat si hier hebben gedaen
selen sie daer den loen ontfaen
daer comen in derre wijs
onse here van paradijs
als hi anden cruce stont
ende sal ons doen cont
wat hi doechde doer onsen wille
van vruchte selen wi swigen stille
dan sal ihesus van paradijs
ten sonderen seggen in derre wijs
hort na mi vele quade honde
die vonden sijt in hoeftsonde
gaet van mi int ewelike vier
in dien stanc in dat wle ondier
hebt dat torment ewelike
quade serpente iammerlike
gaet vollike in dat bitter seer
ende woenet daer in emmermeer
gaet te dien draken in die hille
daer gi emmer selt in quellen
gaet caytiue sondeghe zielen
in dat pec wallen ende wielen
sijt daer ewelike seit onse here
hij sal die worpen in desen sere
die ieghen hem hebben mesdaen
die te rade niet en sijn gegaen
die hier doen sinen onwille
si selen berren in die hille
dat seit die boec al oppenbaer
ic wilt oec segghen ouer waer
dat elc lichame metter sielen sine
sal barren in die helsche pine
hierom souden wi onsen vader
dienen ende vleien alle gader
die wile dat wi siin in desen liue
dat wi niet en werden caytiue
dies moete wi alle verdienen hier
dat ons bescermt moet sijn dat vier
ende dat torment ende alle die sere
dies moete ons onnen onse here
dan sal ihesus te siere rechter hant
die saleghe setten al te hant
ende sal segghen ghebenedide
mine kinder weest alle blide
ende sal op heffen sine hant
ende salse segghenen al te hant
dan sal hi segghen lieue vrient
mi hebdi oeyt wel ghedient
ic wille v leiden vele scone
met mi bouen inden trone
ghi waket dicke om minen wille
mi daeddi eere lude ende stille
ghi saecht gerne minen bode
gi hielt vele wel mine gebode
gi ghinct ter kerken vroech ende spade
gi ginct ten pape dicke te rade
ter goedertijt waerdi geboren
met mi so sidi alle vercoren
mine kinder gebenedide
gi horet gherne al v getide
den armen stondi dicke bi
dat gi hen daet dat daeddi mi
gi waert oetmoedich ende gemate
gi hadt trouwe ende caritate
in v was trouwe in alle tijt
daer om willic dat gi sijt
sonder inde int eusche rike
hier bouen in mijn hemelrike
siele ende lichame willic dat si
int hoghe paradijs met mi
daer es die bliscap emmer groet
daer es dat lijf sonder doet
daer en wert men nemmer out
daer singhen dingle menichfout
daer en es rouwe noch oec seer
daer es men blide emmermeer
daer en eist te heet no te cout
daer es bliscap menichfout
die willic dat v gereet si
daer willic v allen setten bi mi
daer heeft elke ziele haren wille
daer en swijcht men nemmer stille
daer singt men emmer aldus
sanctus sanctus sanctus dominus
lieue kinder daer willic v
setten an mine side nv
daer sal v lichame ende v siele
ewelike singhen met sinte machiele
in derre manieren in derre wijs
sal onse here van paradijs
te doemsdaghe tote ons comen
na sine gewerke elken doemen
daer moeten wi redene geuen saen
van dien dat wi hebben gedaen
nu moeten wi dan die ghewerke
doen man ende wijf leec ende clerke
dat wi moeten siin met hem
ewelike in dat hoghe iherusalem
ic wille v segghen ouer waer
sekerlike ende oppenbaer
soe waer vrouwe in arbeite geet
ende sie desen boec int huus weet
heefsijs geloeue sonder waen
si sal saechte hebben saen
ende die vrucht die sie bringen sal
sal siin rechtinghe hebben al
soe wie oec geloue heeft des
soe wat huse daer dese boec in es
daer en mach tempeest no plage
slaen no bi nachte no bi daghe
oec es dit waer godweit
int huus daer dese boec in leit
soe wie daer binnen es
sijt dies seker ende ghewes
dat nemmer en versterft
haestelinghe no en bederft
ende alle die ghene die gode minnen
ende hier toe legghen hare sinne
diere eerst toe legt eist man eist wijf
god gheue hen allen ewelijc lijf
ende die clerc die dese rime maecte
dier om pensde ende waecte
ende de ghene die screef dit werc
was hi pape was hi clerc
gode ende onser vrouwen teeren
datter tfolc an moeste leeren
sonder inde moeten hare sielen
metten inghel sinte michele
rusten inden hoghen trone
met allen heylighen vele scone
