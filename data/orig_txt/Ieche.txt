mi enen ghepense hoe ic moghe
jet ghemaken dat mi doghe
te dezen voerseiden pointen waert
nu willic dichten onghespaert
ene auentue ende leggen voren
van den riddre uutuercoren
dat ic int latijn vant bescreuen
ende es van ouden tiden bleuen
die reden verstaet ende doget mint
jc zegghe v dat hi daer in vint
ridderscap ende oec trouwe
die hi vant an ene vrouwe
ende auenture suaer ende goede
rijcheit ende oec armoede
ende na bliscap rouwe groot
ende na onwille verwinnen noot
ende oec ons heren wraken
dit dinken mi welscone zaken
des hebic nu hier dit begonnen
wil mi god der eren ionnen
daer elc man mach exemple bi
nemen wie dat hi si
nu biddic gode doer sine goede
ende onser vrouwen doer haer omoede
dat si mi gheue helpe ende raet
te wolbringene deze daet
so dat ons allen moete vromen
ende te groten baten comen
ende daer an doeghet moete leren
sijn si vrouwen ofte heren
daer deze boec zal sijn gelezen
oec en moeter nemmer wezen
bede quaet clap ende nijt
dat si ne gheen verwijt
mi hier doen in enigen stonden
daer si bi comen in sonden
dat beuele ic alle tenen gader
gode onzen hier den zoeten vader
dat hi dat voerwachten moete
ende maria die maget zoete
dat hem dit moet zijn bequame
nu beghinc ic en goets name
bi ouden tiden hier te voren
eer god menschlic wert geboren
van sire moeder der maget marien
ende wilde onse wet daer mede vernien
hadde hi gezet die oude wet
an den ghenen diese bet
hilden alse ic versta daer an
danse menich kerstijn man
nv hout oec moechdi merken
dat so god oec woude sterken
die gene die hem getrouwe waren
want hi hem zeluen woude openbaren
dicke wile te menigher stede
te troesten ende te helpen mede
die ghene die hem hilden trouwe
brochte hi gerne vte allen rouwe
die den sinen oec iet mesdaden
waest in doene waest in raden
die tormente hi met plaghen
daert die sine met ogen zagen
dat scien dauid ende salomone
die beyde waren van hogen done
jonathas ende absalone
die vromich waren ende coene
onse heer was hem altoes bi
waer si vochten so dat si
den zege hadden in elke stede
maer als haer ienich iet mesdede
wrac onse hier dat openbaer
dat mens worden mochte gewaer
des gelijcs so was here iudas
die machabeus geheten was
hi was deerste die ontfinc
ridders name ende hinc
scilt om hals dat quam bi dien
god hadde hem laten sien
een goudine cruce in sinen drome
ende geboet hem als ic gome
ende seide hem als ic can bekinnen
in desen zo soutu verwinnen
daer om dede hi een cruce draghen
voer alt heer alse dat zaghen
sine viande worden si ondaen
welc tijt hi vechten zoude gaen
dede hi i cruce dragen voren
daer na dede hi als ghi moget horen
elken man een cruce draghen
dat ne scermen zoude van slagen
daer hi dat cruce voer hem hilt
daer nv of comen es die scilt
daer na docht hem wel gedaen
dat hi met vogelen leerde vaen
ander vogele in rieuieren
doe begonste hi oec fisieren
hoemen met honden iagen zoude
bede in busschen ende in woude
daer na leerde hi die liede vechten
ende elken man hem verrecbten
metten scilde ende metten spere
ende metten zwerde hem ter were
setten manlic iegen andren
ende leerde die liede aldus wandren
ende instride hebben ioie
hier of quamen eerste tornoye
daer na makede hi ene dinc
die hem talre doeget verginc
eer hi verstarf wetic wale
want hi stichte eerste hospitale
ende huse daer men inne gaf
almosne ic weet daer af
hospitale comen sijn
dit dede al die ridder fijn
des verdiende hi indit leuen
dat al die liede hem noch gheuen
prijs ende ere ende zeggen mede
dat hi was die alre eersten dede
dat ridderscap eerste up quam
ende tornoy als ic vernam
dit dede hi als dor dere ons heren
ende hi hilt met groten eren
jegen die heydine menigen strijt
die des droeghen groten nijt
vanden lande van iericho
ende si seiden hin beiden do
haer auenture van ende toerde
alsmen hier te voren hoerde
ende hi antwoerde houeschlike
danckets gode van hemelrike
van allen dat es sijn geuoech
kinder hier es goets genoech
ic salt v gherne deelne mede
hout uwen pays ende uwen vrede
die vrowe bleef met horen vader
entie kinder beide gader
ende hi voer wech te sinen lande
om te setten datte pande
maer wat paerde hi bescreet
brac den hals al ghereet
waer an hi sloech sine hant
ghinc te niete altehant
do hi dat zach hi hadts rouwe
do keerde hi weder toter vrouwe
om orlof an haer te nemen
hine can langer niet getemen
daer te sine inder armoede
als hi quam ter vrouwen goede
ende hi orlof waende ontfaen
woude si emmer met hem gaen
ende dogen met hem lief ende leet
aldus si met hem hene gheet
uten lande in vremder stede
ende leedden haer kinder mede
die ionc waren ende lettel wisten
dat si so grote rijcheit misten
sine wisten goet noch quaet
ende sine hadden ghenen raet
van vii iaren waren si
out van dagen of daer bi
kinder die so ionc sie waren
van zeuen iof viii iaren
wisten wilen lettel quaets
ende hadden an hem lettel raets
al wilsi nv connen vele
alsi nv comen tenen spele
si bringen so oude viten voert
dat mens luttel heuet ghehoert
men machse cume verscalken iet
men hoert dicken ende siet
enen kinde trecken treken
die ouden lieden dic ghebreken
willen ionge kinder vechten
die maghe willen dat berechten
ende maker omme grote clage
dus arghet die werelt alle dage
alwaren des ridders kinder groot
van horen daghen die grote noot
die hem naecten ontsagen si niet
ende haddens int herte groot verdriet
si daden alse kinder pleghen
bede in straten ende in weghen
hadsi bliscap sonder rouwe
des weende dicke die goede vrouwe
entie ridder alsi dat zaghen
die van vrienden ende van maghen
elendich sere worden waren
wat wonder est dat si mesbaren
ende driuen also groten rouwe
daer mochtmen sien grote trouwe
die si droech te haren here
si mochte sijn bleuen in groter ere
te haers vader huus alhaer leuen
maer sine woude niet begheuen
haren man doer enige noot
si doechde menigen hongher groot
doer haren man ende menich verdriet
sine wouden emmer begheuen niet
dus ghingen si so lange stonde
dat haerlijc ander nietne conde
getroesten noch gheuen raet
wat si best doen nadat hem staet
si hadden verteert altenen gader
dat si brochten van hare vader
ende haer beste cleder die si droech
dat was seer haer ongeuoech
dus ghingsi van lande te lande
so sere vruchten si die scande
van haren vrienden dat si hem maecten
emmer voert so dat si naecten
enen woude up enen tiden
daer si doer zouden liden
alsi binden woude quamen
do verzaghen si ende vernamen
inden wonde tere steden
daer lagen drie weghescieden
doene wisten si welken gaen
jof welc te gangen bestaen
doch si droeghen si ouer een
datter vrouwen best do sceen
dat si ghingen ter rechter hant
daer hoeptsi te vinden enich lant
daer hem gelucke mochte gescien
doe quamen si ghegaen mettien
beneden an enen berghes voet
do dochte hem beiden wezen goet
dat sire up gingen dor sien dor horen
si hoepten hem zoude comen te voren
dat si vonden enige stede
daer si rusten ende oec mede
daer si mochten bidden broot
si hadden den honger groot
der kinder hongher dede hem toren
meer dan haer selues te uoren
do si ten berge beneden quamen
daer versagen si ende vernamen
die zee beneden an den voet
doe docht si in haren moet
dat si ter zee doe neder clommen
menigen wech lanc ende crommen
so lange dat si neder quamen
daer versaechsi ende vernamen
do si quamen upten zande
datter seilde voerden lande
een scip dat van verren quam
als die scipman dat vernam
sach hi comen ene wolwinne
ende enen wolf die met sinne
die kinder droegen hare straten
done wiste hi hoe ghelaten
hi riep dicke ha ha ha
ende liep den woluen na
laet hier die kinder beide gader
ende scoert mi ic bin hoer vader
ende laet mi steruen metten kinden
sine woudens hem niet onderwinden
ende liepen wech hare straten
sodat si den ridder laten
allene bliuen inden woude
ende liepen te hole also houde
alsi te haren hole quamen
die kinder si doe beide namen
ende deedse liggen bi haren kinden
nu hoert wes si hem onderwinden
si waren der kinder also blide
dat si saten bi hare side
ende speelder mede vriendelike
dat woude god van hemelrike
hier moechdi horen wonder groot
die woluinne haelde hem broot
alsi mochte ende leyd hem bi
ende alsi vernam so dat si
drinken wouden ghenc si leggen
bi hem dat wonder es te zeggen
ende lietse zughen hare mamme
somwilen van enen iongen lamme
most si eten doer den noot
want selden mocht si hebben broot
si mosten leuen bi zulker spisen
als si hadden in zulker wisen
alse wolue inden woude plegen
maer sine mosten in geenre wegen
gangen dor die wolvinne
si toechde hem so grote minne
dat icket qualike dar gezeggen
jof oec in ghescrifte leggen
maer dat vindic voren
int latijn die wil horen
hi mocht horen scone tale
god die vermocht dat wale
en was hem niet zwaer
dus bleuen die kinder daer
wonen inden wilden danne
dat si van wiue noch van manne
hadden helpe noch ander troest
lange tijt eer si verloest
worden als ghi zult verstaen
maer hier moet eerste voren gaen
ene reden van haren vader
ende vander moeder beyde gader
sijn versceden harde verre
des si dicke waren erre
alse die vader hadde verloren
sine kinder hadde hijs toren
done wiste hi wat bestaen
doch pensede hi soude gaen
ouer in enige goede stede
ende hem generen metter bede
iemene zoude sijns ontfermen
als men zaghen sine kermen
broot te bidden was sijn gedochte
dus ghinc hi aldat hi mochte
waer hi quam ofte sat
ofte carmede ofte bat
men gaf hem lettel ofte niet
dene seide siet hier siet
dese cockijn es so groot
wie zoude hem geuen broot
gaet wintet met allen scanden
wildijt niet winnen metten handen
eert ende trecket ene ploech
trouwen ghi sijt groot genooch
v broot te winnen waerdi vrome
ghi siet selden welle come
spade bate ende lettel werc
gaet cockijn ghi sijt so starc
ic zoude eer vechten om mijn broot
ende slaen liede toter doot
eer ic dus liepe achter lande
gaet ribaut god geue u scande
sprac die ander groot verderf
dat hi van rouwen niene starf
dat was wonder alte groot
hi wenschede dicke om den doot
harde selden at hi broot
dus was hi in groter noot
want men dede hem grote scande
dus was hi daer inden lande
in weet hoe lange hire was
van scaemten vloech hi als icket las
verre in een ander mans lantstede
hadde hi in dene gehad onurede
hi hads inder ander also vele
het ghinc met hem al uten spele
cume conste hi binder weke biiagen
broots so uele in zeuen dagen
als hi wel ghegeten hadde tenen male
hi wart bleec ende oec vale
ende magher ende keytijf
ende leedde een harde droeue lijf
van dage te dage ielancso mee
des was sire herten harde wee
hi most emmer also gedogen
hine wiste hoet gebetren mogen
dus bleef hi daer so hi lancste mochte
maer alst hem daer verdochte
ende hi den honger hadde so groot
ghinc hi ouer al omme broot
bidden dus in elke stede
daer men hem vele scanden dede
hi wart so lielijc ende so vuul
dat men recht hiet grote guul
groot verderf ende cost verloren
dus was hi in desen toren
lange tijt ende lange wile
nu eist tijt alsonder ghile
dat ic kere ter scoenre vrouwen
die wech voer in groten rouwen
metten scipman diese cochte
dies hem harde werde bedochte
des ic mi ontsach van v
vruchtic dat mi sal comen nu
te groten vernoye ende te miswende
dat ic niet bleuen inne met kinde
daer u lant here up mochte eruen
gheuallet here dat ghi moet steruen
dat mi god moete verbieden
so salic van uwen lieden
haestelike verdreuen sijn
dat sijn alle die sorge mijn
so ben ic i ellendich wijf
oec vructic alsonder blijf
dat ic moet an minen danc
nemen man eer eet lanc
bi mire wet bi mire trouwen
sprac die ouer scone vrouwe
sone trouwic man ontsteruedi mi
bi minen wille ende bi di
ontsie ic mi daeraf wel sere
stont an mi in enigen kere
troudic man bi minen wille
dus sprac si maer alstille
pensde si dat wareyt ware
ic soude wel node openbare
hebben geseit wat si meende
metten woerde si sere weende
ende pensde doe om iechemas
die haer man warachtich was
mocht sine hebben sine begeerde
elnegene bouen der erde
daer bi verachtert mochte sijn
dat nu sal sijn die bede mijn
si seiden alle vte enen monde
si dadent gerne in elke stonde
ende zworent alle vaste te houden
dat elkerlic bi sinen scouden
nemmermeer daerna nebrake
heren nu zegic v die zake
hieres mijn wijf vwer alre vrouwe
die mi van herten es getrouwe
ic wil dat si vrouwe bliue
steruic nv na minen liue
ende ghi haer sijt onderdaen
alsi dit hadden verstaen
dat dat was dattie here bede
seide elke dat hijt gerne dade
met houeschen woerden met zoter tale
ende seiden si waers wardich wale
te houden te haren fine
meerre heerscap dan die sine
dus es die vrouwe ontfangen daer
in corten tiden aldaer naer
sterftie hertoge het moste sijn
nu hoert van dede die vrouwe fijn
si dede sine wtuaert daerter stede
nader wet ende na daer zede
dat men in den lande plach
dat noyt man nochtan en sach
brengen oec in derde
man met so groter werde
