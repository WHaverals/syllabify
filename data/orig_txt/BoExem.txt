continencie als ic vermoede
es jeghen zonde eene hoede
ende die  alsoe ic hebbe ghelesen
mach vierande wesen
hoede jeghen gulsichede
ende jeghen luxurie mede
hoede jeghen giericheit
ende hoede jeghen ontfaermicheit
continencie der gulsicheden
was wilen der auder zeden
also wel scriuet vegecius
vander princhen soberheit dus
als alexander als ic las
met vrienden vp den weghe was
at hij tbroot dat zij droughen
en lieter hem mede ghenoughen
zonderlinghe spise no dranc
quam nemmermeer jn zijn ghemanc
dit zelue leest men van sapioene
ooc leest men mede van cathoene
dat hij hem met zulken wijne
alse droncken de knechten zijne
ghenoughen liet verdrachelike
die zoo machtich was ende so rijke
van aniballe leest men mede
dat hij hadde zulke zede
dat hij sdaechs en sliep twint
ende des nachts so men vint
plach hij altoos vp te stane
en zine maeltijt ghinc ane
snauens tusschen nacht ende dach
anders hij niet tetene plach
om dat hij sdaechs wilde leyden
al zine saken met nuchterheyden
van marcus caurus leest men dat
die met heire lach teender stat
daer eenen appelboem stoet
gheladen met appelen goet
ende als dat hij trac van steden
bleef den boom onghetreden
dit was een teekin twaren
dat zij niet ghierich en waren
ter spisen ende ter weelden
daer nv de lieden meest vp helden
jnde romsche jeesten leest men dus
vanden keyser augustus
dat hij hem met zulker spisen liet
ghenoughen  als tghemeene diet
met zulken brode als ic las
dat naest den edelsten was
ende met visschelkine cleene
ende met buufle casen ghemeene
die gheduwet waren metter hant
ende de meeste fighen die men vant
die begheerdy ooc so zeere
ooc zoo hat dese groote heere
telker tijt telker stede dan
als hem gherechten hongher quam an
dus consten zij wijlen leyden
continencie jn soberheden
dit capittel sal hu rueren
van onthouden der luxueren
dwelc es een staerc man
die hem van luxuren wachten can
der luxurie ouffeninghe
can maken vele quade dinghe
want zoo den mensche dat wedt
vute gods vrienscepe zedt
zoo blent ende zoo crancket dlijf
ende maect den mensche keytijf
an ziele an lijf an eere an goet
verghetel maect zij den moet
dus scrijft ons valerius zoo
van cornelius van scipio
dat de romeynen hem hadden ghesendt
tote haren volke jn spaengen landt
om dat hij dat bevechten zoude
dede hij ghebieden also houde
vuten heire openbare
al dat onnutte ware
en dat der weelden hoorde toe
daer zoo moeste rumen doe
also jc bescreuen zach
ghemeene wijfs twee dusentach
hij kende wel de wijse man
dat luxurie maken can
den man onduchtich ende traghe
alsmen wel scauwet alle daghe
valerius scrijft dese dinc
van eenen schonen jonghelinc
hiet spierius als jc las
die wonderlike scone was
dat vele wiuen an hem met minnen
zoo zeere leiden hare zinnen
dat ziere of worden ontstelt
en van herten so ghequelt
dat der vrauwen vrienden om dat
desen jonghelinc hebben ghehat
doen wart dese jonghelinc te rade
om te scuwene meerder scade
die van zijnder scoonheit was ontfaen
ende dicwilt te vooren was ghedaen
dat hij zijn aenschijn scone monde
gheuen dede meneghe wonde
ende jn zijn aenschijn mede
also dat zine scoonhede
in leelichede keerde dan
om dat voort nieman
gheen arch an hem zoude zijn
ouermids zijn claer anschijn
dat es tander point verstaet
dat vut staercmoedicheden gaet
dats ghedoochzaemicheit zijt ghewes
ende weet dat die vierande es
deerste es datmen verdraecht
aerch datmen van hem ghewaecht
tander es pine ende mesquame
diemen doocht anden lichame
terde es datmen vergheeft
aerch datmen hem ghedaen heeft
tfierde es ghewaerlike
datmen verdraecht ghewillichelike
pine en oordeel vrouch ende spade
datmen zeit voor onse mesdade
nu willic dat ghij eerst hoort
van verdraghene hart woort
van alexandre leest men dus
doene berespte antiogonus
ende hij hem zeide openbare
dat hij onweerdich ware
des conincx rike om dat hij
te jonc ende te ries waere daer bij
om dat zine kintscheit tallen hueren
te zeere volchden der luxuren
nochtan verdrouch hij dese woort
zeere goedelike ende onghestoort
van zijnder ghedoochsaemheden met
die hier voren es gheset
hoe hij den pierate verdrouch
des so hebdy al ghenouch
ghehoort jnt bouc voorseit
van skeysers julius caluweit
aldus staet ghescreuen daer
als keyser julius zijn haer
van achter voren leide vp
om te makene eenen top
want hem daer haer ghebrac
tot hem een rudder dus sprac
ghij muecht caluweit waerlike
verdriuen also lichtelike
als ic versaedt zoude zijn moghen
jn striden of in orloghen
daer ic ye cam of commen mach
julius hoorde dies ghewach
dat hij goedlike verdrouch nochtan
al sprac hij rieselike die man
alsmen dichten van hem maecte
ende zanghen ongheraecte
enten zanc jn zijn onneere
verdrouch hijt goedelike zeere
ende alsmen hem als daer steit
toe sprac zine onghebordicheit
louch hij daer mede om de sake
daer ne volghede andre wrake
daer so staet oec voort aldus
vanden keyser augustus
doe tote hem zeide een man
tyeran tyeran tyeran
dat hij weder andwoorde doe
warict ghine spraect niet alsoe
daer mede liet hij de dinc
die ouer al eerderike was coninc
voort volghet mede daer ane
van scipioene affricane
doemen hem aldus verweet
dat hij lettel jn orloghen street
andwoorde hij goedelike
jn quam nye in eerderike
een keyser vuter moeder mijn
om dat jc vechter zoude zijn
oec leest men daer voort also
vanden keyser theodosio
dat hij noyt en woude roucken
van eenigher lieder vloucken
om dat hij noyt en wrac
dat men aerch van hem sprac
waert dat quame van lichter tonghen
waest van ouden of van jonghen
dat waudi te hant versmaden
de ghone die ooc dat daden
jn crancheden van zinne
daer hoorde ontfaermnesse jnne
de ghene die dat hadde verdient
dat volc en ware zijn vrient
zoo ware dat recht daer aue
datment goedelike vergaue
dus ne woude die heere niet wreken
vloucken ende ooc quaet spreken
voort leest men ooc aldus
vanden keyser vespacianus
doe hem een sprac toe aldus
dat hij slachte wel den vos
nochtan niet al te male
want die vos ne caent niet wale
jn zijn aude zijn aer
anders veranderen waer
hem blijft altoos ziju reynaerdye
heere keyser alsoe doe dye
zoo hu de oude meer antast
zoo ghierichede meer jn hu wast
daer huwe eere menichfoude
aue mindert jn huwe aude
de keyser andwoorde ende zeide
es te groot mine ghierichede
zoo es vele mine eere
dat ic my corregiere
dus naemt die keyser jnt ghevouch
datmen zijn ghebrec ghewouch
voort ghewaecht de bouc mede
van antigonus ghedoochsaemhede
daer hij stont achter de cortine
zoo hoorde hij dat de zine
an dander zeide tenden rade
zijns vermaende zeere jn quade
de cortine roerdy doe
ende sprac hem aldus toe
als of hij een ander ware
gaet jnnewaert sprac hij van dare
dadt de coninc niet en hoort
dat ghij spreket dese woort
daer met so liet hij de dinc
de groote machteghe coninc
vander philosophen voordachtichede
leest men jn die zelue stede
jnden bouc staet aldus
dat de wijse anscipius
eenen audwoorde dat verstaet
die tote hem sprac quaet
alzo du heere dijnre tonghen zijs
daer du goet ende quaet met wijs
alzoo ben jc heere mijnder hooren
dat ic goet ende quaet mach horen
voort zoo vermaent men daer des
vanden wijsen anticanes
dat hij dus andwoorde doe
eenen die hem qualike sprac toe
jc en achte twint niet sprac hij
dat ghij quaet spreect van my
want dat hooren als wij lesen
es staerker dan der tonghe wesen
want der ooren zijn twee ghemeene
ende der tonghe en es maer eene
aldus machmen wildijt hooren
meer verdraghen met tween hooren
dan eene tonghe spreken mach
jnden zeluen bouc jc zach
van eenen titus darius
die eenen andwoorde aldus
die hem ooc qualike sprac toe
hets my goet sprac hij doe
leede zegghen lude en stille
want jct al verzwighen wille
want ruste ende ooc ghewin
can zwighen wel bringhen in
oec leestmen daer voort an
van senophen den wijsen man
dat hij ooc andwoorde dan
eenen die hem qualike sprac an
ghij hebt gheleert spreken quaet
ende ic hebbe gheleert verstaet
te verzwighene ende te verdraghene
al datmen van my mach ghewaghen
ghij doet daer ghij hu toe hebt ghekeert
ende icke dat ic hebbe gheleert
noch staet daer voort mee
vanden wijsen diagonee
doe hem een zijn vrient zeide
dat alle die lieden aerchede
van hem spraken andwoordy
dat weetic wel dat waer zij
want altoos moet die wijsheit
berespt zijn vander onwijsheit
daer bij moet die wijse verdraghen
wat zo die domme ghewaghen
hij es beter die verdraecht
dan hij die quaet ghewaecht
ooc zoo vermaent men daer des
vanden wijsen socrates
doemen hem vraechde ende ghewouch
hoe dat hij zoo wel verdrouch
zijn wijf zoo ware zoo wreet
ende te sceldene zo ghereet
andwoorde de wijse man
tes goet datmen verdraghen can
want het vroomt dickent zeere
daer bij eist goet dat ic leere
jnt huus verdraghen ic sals te bat
verdraghen connen in vremder stat
