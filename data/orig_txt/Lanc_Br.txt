die vader seide laetse varen
dattie sone dede sonder sparen
maer hi seide doe alsoe houde
dat hi iegen hem vechten soude
die vader seide gine sult niet
ende als hijt dor hem nine liet
traken di vader weder achter waerd
twewerf oft drie al ongespaet
nochtan wildi embertoe
lancelote op lopen ende doe
dedine vaen ende binden daer
ende seide tote hem daer naer
du als nu moten houden stille
ende dijns ondancs doen minen wille
du sals hem laten die ioncfrouwe nu
ende wi selen hem volgen ic ende du
heden ende oec morgen mede
hi mach sijn van sulker vromechede
du suls vanden stride swigen bi dien
ende du moges selc dinc an hem sien
du suls dan al te tide
iegen hem mogen comen te stride
die gode man dede hem daer of
sijns ondancs doen sijn belof
ende hi ende sijn sone daertoe
volgeden lancelote beide alsoe
ende der ioncfrouwe die lanceloet dede
savons herbergen tere stede
daer si beide waren wel ontfaen
in een religioen ende also saen
alsi liede gebet waren
quam die riddere daer gevaren
met sinen geselscepe die daer was
eerlike ontfaen sijt seker das
want sine vorders iest begonsten
die stede stichten met groter onsten
des ander dages lanceloet horde
messe die den dage toe horde
van den heilegen geeste ende daer naer
sprac een begeven man an hem daer
ende seide here mi donct dat gi
in dit lant sijt comen bedi
dat gi die gene di met gewouden
in dit lant liegen gehouden
gerne te livereret doe sedi
wilder onse here toe hulpen mi
ic souder gerne pine doen toe
ic segt bedi seide di gode man doe
hier is ene prove nu binnen
daer men wale ane mach kinnen
wie vanden aventuren al
dire in sijn die ere hebben sal
ic souder nu gerne proven an
seide lancaloet do sprac die goede man
wi selent u togen alte handen
lanceloet was altoten handen
ende toten hoefde gewapent daer
die goede man leidene daer naer
in enen camere daer te samen
lagen herde vele lichamen
die gode liede hadden gesijn doe
iegen gode ende di werelt alsoe
hi sach op enen kerchof van diren
ende van riken tommen vele maniren
maer si sagen daer ene rike
soe sonderlinge ende sonder gelike
ende die tomme was besegelt doe
met lode ende met chimente toe
dat decsel dat op di tomme lach
was herde rike daer hijt besach
doe seide tot hem di gode man
wildi gi moget u proven daer an
die dit decsel op hebt hi sal
inden daventuren di gi soect al
lanceloet slogere an die hant
ende hieft boven sijns hoefs rant
bi sachi inwaerd ende hi vant daer
enen doden lichamen daer naer
van enen doden riddere gewapent doe
ende enen scilt op hem licgende toe
van goude met enen cruce roet
ende sijn swaerd lach bi hem al bloet
also scone ende also claer
alst wast doement leide daer
ende halsberch ende coussen met allen
also wit alse een snee gevallen
ende op sinen helm haddi scone
van goude ene dire crone
het was costume in dien iaren
dat ridders al gewapent waren
rikelike met groter waerde
alsmense leide in die aerde
hi vant daer letteren daermen in las
daer aldus in gescreven was
hier leget die hoge coninc
galaäd in in warre dinc
van gales ende die goene
was ioseps van aramatiën sone
dese galaäd alsict vernam
was verwonnen als dat grael quam
in bertangen ende daer ombe es
hem die name gegeven gales
dat vor dien tiden alsict las
bi namen celyte geheten was
l lanceloet hilt lange dat decsel daer
boven sinen hoefde ende daer naer
leidijt weder neder te hant
in dier maniren dat hijt vant
ende alle die gene di sagen toe
scoffirden hem daer af alsoe
doe seide die goede man saen
gi hebt dese aventure gedaen
en ic ne gelove nembermere
ane dat te gesciene es here
en werden niet verloest bi u
die hier in ellenden sijn nu
die gode man leide daer naer
lancelote in ene kerke daer
omdat hi soude loven
onsen here daer af hier boven
ende lanceloet sach doe scire
ene groete vlamme van vire
tere vensteren die alsi vernam
ut enen hole onder deerde quam
ende hi vragede wat dat ware
die goede man seide daer nare
tote her es ene wel sere
wonderliken aventure here
bedie men seget sijt seker des
dat daer binnen ene tomme es
dattie gene die decsel van hare
op heffen mach hi sal hir nare
int sitten vander tavelronden
sitten alst tijt comt ende stonden
daer noit riddere in ne sat
hem ne moeste mesfallen om dat
ende hi sal inden altemale
die hoge queste vanden grale
ende lanceloet antwerde na dien
here die tomme willic sien
gi mogetse sien seide di gode man
ne mare ne comter niet an
want die aventure u nine es
want een man allene sijt seker des
en mach die aventure des besiet
beide te hovede bringen niet
ic salse proven seide hi
watter af staet te comene mi
wiest mi welc ic derwaerd sal gaen
die gode man wiesdene saen
doe ginc lanceloet neder ter vard
enen stegere ten hole ward
daer vant hi ene tomme tijn tiden
die bernede in allen siden
daer di vlamme eens scachs hoech
met groter hitten ut opwaerd vloech
als hi dat sach hi hilt hem das
te dulre dat hi daer comen was
want hi sine hant nine mochte
daer an gedaen alse hem dochte
sine moeste bernen ter vart
doe keerdi weder op wart
alsi ter derder trappen quam bleef hi
staende ende seide ay mi
wat scaden es mi gesciet god here
ende hi sette hem ten kere
die ene hant in die ander slaende
ende weende sere neder ward gaende
ende vlokede die wile doe
dat hi was geboren ende levede toe
doe horde lanceloet enen luut
dat dus sprac iegen hem ter tommen uut
ne com niet vord wat si es gesciet
dese aventure en es dijn niet
lanceloet hadde wonder van dien
want hi daer niet ne conste gesien
ende seide thant wie es daer
dat luut seide tot hem daer naer
du moets mi eer berechten des
wat rouwen ende scanden dat es
dattu niet ne best goetlike
die beste riddere van ertrike
ende ne geen goet ridder hevet
vrese die ter werelt levet
nu verstant seide dat luut doe
du seits beide wel ende quaet toe
indien dattu seits ay god here
wat scaden seitstu wel sere
dat was te secgene dattu
di beste riddere nine waers nu
vander werelt ne ware dan nes
gene scade sijt seker des
maer die gene die na desen
beter riddere dan du salt wesen
sal so gode poente hebben dan
over hem dat hem geen man
ne sal mogen te sulken sake
als over hem sijn mogen genaken
ende als hi den voet hier in setten sal
daer het dus es ontsteken al
ende hi dat vier dat nu bernet sal sien
het sal altehant bluscen bidien
omdat noit geen vier van luxuren
in hem ne quam te gere uren
nien bedi ic ne wille daer bi
niet daer ombe veronwerden di
van ridderscepe ende van vromecheden
bestu so bewarrent den dach heden
dattu weerder best dan ieman el
ende ic kinne di harde wel
wi sijn onder mi ende di
van enen geslechte ende oec hi
die mi sal van deser stede
verloessen sal min maech sijn mede
ende hi sal di alse na bestaen
alse man mach anderen sonder waen
ende si seker dat hi wesen sal
blome van ridderscepe overal
ende du sals wel nu ter cure
inden al die aventuren
maer dattues heefs hier te voren
bi dire groter hitten al verloren
vander luxuriën die in di es
dattu nine best werdech des
te indene vanden heilegen grale
die aventuren altemale
om die vule sonden van luxuren
daer du in best nu ter uren
mede gevenijnt ende om ene sonde
die dijn vader dede tere stonde
met dat hi dede iontrouwe
dire moder dat hi met ere ioncfrouwe
hem besondechde dorperlike
binnen sinen huwelike
hier bi eest een groet deel comen nu
van dinen mesfalle ende du
ne waers niet daer men doepte di
lanceloet geheten ende daer bi
galaäd was dijn name daer
ende dijn vader hiet di daer naer
lanceloet om dat sijn vader also hiet
nu vare wech dune moges niet
dese aventuren niet inden meer
bidien dat di seide eer
ende lanceloet was herde blide das
als hem vertellet was
dat sijn moder levede doe
ende hi sprac den gonen toe
die iegen hem sprac daer nare
hi vrachdem hoe sijn name ware
ende hoe datmenne daer in sloech
ende oft hi levende was oft doet
hi antwerde hem in sal u
van al desen berechten nu
ic was ioseps van aramatiën
die ihesus den sone mariën
wilen vanden cruce dede
ende dat heylegrael mede
in dit lant bracht ende nu testonden
gedogic dit om enen sonden
die ic ende min sone daden
dese grote ongenaden
ende dese anguisse ende min soene
fesyman geheten entie gone
leget in die vresselijcste plage nu
van alder werelt secgic u
daer menech vernoy gesciet es
wandelenden ridders sijt seker des
ende en hadde niet gedaen
mijns oems bedinge sonder waen
wi waren verdoemt te samen
beide van zielen ende lichamen
ne mare om die bede
die min oem over ons dede
hebben onse zielen genade
ende over onse mesdaden
mote wi in desen rouwe sijn al
tote dat di gene comen sal
die ons te levereren sal van desen
ende dat sal binnen xxx iaren wesen
nu sech mi live neve wattu
hier af mickes te done nu
ic saels ember proven seidi
hi seide soe doet dat ic rade di
heef hier onder i steen op ende daer naer
vanden watere dattu vins daer
benette dijn ansichte ende dan
en sal di dit vier niet comen an
hets dwater daer di pape met pleecht
tijn tiden dat hi messe seecht
sijn hande met te dwane als hi
onsen here nuttet ende doe di
dit in enege andere maniren
gi sulter ombe sterven sciren
lanceloet dede alsoe ende daer naer
ginc hi ter tommen ende was daer
alse lange als hijt mochte geduren
doe ginc hi ten lieden die tier uren
daer buten na hem ontbeide doe
ende hi seide hem lieden alsoe
dat hi niet ne hadde gedaen
die gode man seide tot hem saen
die hem gram dochte wesen
here en sijt niet gram van desen
want geen man die nu levet
dit macht te indene hevet
gi hebt sulke ere daer of
dat gi gedaen hebt int kerchof
dat gi di alre beste riddere sijt
die hier ooit in quam vor desen tijt
nochtan hebbere gesijn wies wondert
hier binnen meer dan vc
die gene sal sijn seide lanceloet
goet ridder wetic wel sonder genoet
die inden sal die aventure
daer quamen te hem tire ure
vele begevenre liede dien daer
ene leitire volgede naer
ende die begeven liede baden
dien van daer binnen bi staden
om galaäd die ut sire tommen was
si vrageden weder den anderen das
waer si gevreisten dat hi
uter tommen was doe seitsi
dat enen man van galles van den done
te voren quam in sinen visione
daer te voren over ix dage
datmen den naesten dach bi lage
na assencie vinden soude alsoe
lanceloet hiven op die orsbare doe
ende si vordene met hem in haer warde
ende lanceloet voer sine varde
die vanesor die gode man
sprac daer na sinen sone an
wat soustu hebben gewonnen
oftu te vechtene hads begonnen
iegen dese riddere die es
die beste van den goeden sijt seker des
ne haddi niet vrome riddere gewesen
hine hadde niet bestaen van desen
ende die ioncfrouwe gebrochte daer
lancelote ende seide daer naer
ic hebbe u lange gevolget mede
om te siene uwe vromechede
ende ic hebbe so vele gedaen
dat ic uwen name weet sonder waen
nu willic varen op dat gi mi
orlof wilt geven doe seide hi
hoe gewetti minen name dan
si seide daer u die voes sprac an
int hol hordic wel dat si
u lanceloet hiet mede daer bi
ende lanceloet seide nu biddic u
om dies live die gi meest mint nu
dat gi hier af nimane niet
ne gesect vor dat gi siet
hoe mi mine queste sal vergaen
want vanden mesfalle sonder waen
dat mi gesciet es hebbic scame groet
doe seide die ioncfrouwe lanceloet
in saelt secgen mar tere
steden ende daermen uwe ere
wachten sal alse wel alse gi
selve sout willen wachten ende daer bi
deetsi hare hem te kinne daer
ende seide hoe si hem volgede naer
ende daerna scieden si daer doe
ende hi reet tot tirthetide toe
hi quam tenen foreeste daer hi sach
dat een nauwe pat dore lach
doe werd hi ij ridders geware
die den inganc hoeden dare
want costume daer int lant was
weltijt datmen geware werd das
dat vremde ridders quamen int lant
datmen die passe hoedde te hant
ende alsi bat naer quam worden si
anden scilt geware dat hi
hadde gereden op di karre
doe ontbodense hem al erre
bi enen sciltknecht also houde
dat hi weder keren soude
want soe onteert man als hi was
ne ware hem niet sculdech das
tonderwindene tenegen tiden
dat hi dore soude willen liden
daer die goede liede inden dagen
menech werf te lidene plagen
lanceloet en andwerder niet toe
wat hem die scilt seide doe
ende als hi bat naer quam den gone
ripen si op hem putensoene
quaet gelovech karretier
lanceloet was een deel int horen fier
ende seide tot hem selven daer nare
dat gene so goet ridder ne ware
