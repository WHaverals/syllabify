die dede pompeius die vader dijn
ane crachten der jonfrouwen mijn
jvlius die met machte
pompeius v vader vercrachte
dat hi heuet swaer ontgouden
want hiere om leget in der mouden
dies vraget hi oft gi begert
nv te comene te hem wert
ende wert sijn man ende maket soene
v sal ontfaen die here coene
ende laten v lijf ende lant
ende doen v engenen pant
maer al lieue doen ende ere
dit ontbiet v mijn here
es dat sake dat gi niet
en wilt horen na dit gebiet
soe verstaet ende hort na mi
wat v ontbiet die keiser vri
dats dat hi bedeeruen sal
v ende vwe geslechte al
ja waer dat hiere enegen vint
eest man eest wijf eest kint
wet oec dat die keiser fier
es in surien al hier
ende comt herwert altenen
sine begerte ende sijn menen
was hoe hi v nv doe verdriet
op dat ghi en comt te heme niet
want dat wet wel ende verstaet
dat groet es die mogenthede sijn
diene te rome in die stede
iammerlike vermorden dede
dies segt hem welc hi meer gert
soe dat ic come te hem wert
soe dat hi vorwert comen wille
want in wille niet liegen stille
ic wille minen vader wreken
die iammerlike was doresteken
dese antworde hebben ontfaen
die boden ende sijn gekeert saen
weder omme doe vter stat
ende een ridder quam na dat
te pompeium ende seide
here twi lieti alle beide
die grauen varen die tote v
jvlius hadde gesint nv
deen was die valsce arpas
die mordenare geloeft mi das
die vwen here den vader rike
vermorde alsoe iammerlike
in sijn hws te rome int stat
sekerlijc hi was selue dat
ende hebtene v ontfaren laten
ic ontmoetene inder straten
dies mi wonderde harde sere
dat gine soe liet varen here
pompeius seide dats mi leet
maer dies een man niene weet
dies en can hi gedoen niet
magic ic doe hem verdriet
xlm orse wel
dus onsiende hadde julius spel
nochtan voer hine soeken daer
ende pompeius wet vorewaer
es getogen vter stat
om dat hi winnen soude te bat
op tfelt mogen die liede sijn
daer quam iegen die keiser fijn
soe datsi hem ondersagen
winne die mach si moetene iagen
doch was pompeius meest veruart
ende heeft in drien sijn heere gescart
jvlius dede oec die gelike
ende scarde sijn heere wijslike
jn drien scaren verstaet mi dus
die ene leide fulgentius
ende die andre carbelio
die derde leide hi selue do
ende wilde dus te stride varen
banderside dede pompeius scaren
met harden wijseliken doene
hi maecte vele centurioene
ende elc daer af alsic verneme
hadde c ridders onder heme
also besetti die heren sijn
ende julius die keiser fijn
es getogen te hem wart
die te vorst waren gescart
dat was fulgentius die innequam
tiene ofte meer versloech hiere daer
der mechtechster senatoren
dat sere achterde op die doren
pompeium want sine maten
wasser sere ver achterlaten
want julins ende de sine
daden den anderen grote pine
ets waer die strijt was harde groet
in beiden ziden bleef doet
harde vele alse recht was
maer pompeius gheloeft mi das
warent senature oft centurioene
hoe vrome si waren of coene
si versloegense alle te samen
warse in haer gemoet quamen
dat velt lach oec oppenbare
met doden oft bestroit ware
op desen tijt soe was vrouwe
over egypten alsic scouwe
cleopatre coninginne
met haren sone maer onminne
haddense onder hen beiden groet
soe dat hare sone dlant verboet
ende wouse verdriuen altemale
maer dat volc dat wet wale
en woudese niet verdriuen laten
ende begonsten den sone haten
ende hebbene altemale verdreuen
ende hebben daerop verheuen
tholomeuse sinen broeder
dese regneerde bi der moeder
nv quam pompeius in haer rike
met menegen man mogelike
om dat hi hem daer soude onthouden
jegen die gene diene wouden
letten ende van den liue deren
maer iulius quam hem na geueren
tote iherusalem in der stat
ende sinde sine bode nadat
tote tholomeum in egypten lant
dat hi hem sinde sinen viant
pompeius dat hi wete voer waer
hi salne comen halen daer
op een velt daert scone was
daer streden si sijt seker das
enen dach wel al dore
dat niemen en sceen hebben ter vre
tfordeel want die alexandrine
streden wel ende julius oec in scine
menech man bleef daer verslegen
in conste v in engere wegen
vertellen die grote daet
die daer daden dat verstaet
die romeine ende banderzide
waren al te goet te stride
die alexandrine ende daer bi
en weet men wie te voren si
fulgentius die sere dert
siet in den strijt waer dat vert
fiscon die harde sere street
ende die niemens en meet
te hem seluen seide hi doe
magic desen comen toe
ic corte magic sine grote daet
een spere nam hi dat verstaet
daer dat yser sere af sneet
ende reet fyscoene na gereet
dore dat heere altemale
daer hi menegen velde tale
eer hi tote bi hem quam
fyscon sach wel ende vernam
dat hi hem meint ende nieman el
hi peisde nv eest tijt wel
van hen tween dat wetic wale
en ware niet comen te dien male
die creten toe ende die alexandrine
deus wat wies doe daer pine
want die strijt wart staende groet
menech ors liep daer bloet
achter velde al sonder here
ende menech was daer gewont sere
wat hulpt die strijt durde lange
toter sonnen ondergange
ende si moesten sceden dore noet
om die donkerheit die was groet
dus keerdense tharen tenten wert
elc here was noch onuervert
des smargens vroch wel betide
weder te comene te stride
dies soe dede die coninc fiscon
ene scone sciltwachte doen
ende soe dede julius mede
sanderdages met der vroechede
sijn die heren op gestaen
ende vingen ten wapenen saen
in beiden siden ende sijn gereet
te stride te come godeweet
ende hebben hare liede bewart
ende wijslike gescart
ende dat selue dede doen
die coninc fiscon
scone was die margenstont ende claer
die heren die stoutelike hilden daer
daer lieten si te gadere rinnen
die hertoge carbelioen
die here was van macedone
hi sach striden den coninc fiscone
harde sere op de sine
ende daer toe die alexandrine
doe seide hi mi dunct wel
dat dese es den onsen fel
die wile hi leeft dats oppenbaer
selewi den strijt hebben swaer
ic salt corten op dat ic can
doe nam hi van enen sinen man
enen spere dat starc ende stijf was
ende naemt cort sijt seker das
onder den arm ende es gereden
tote den coninc met haestecheden
ende riep her coninc merket nv
in begere niemanne dan v
fiscon horet ende seide
twaren vrient ghi soect dulheide
ic sal mi hoeden op dat ic can
een groet spere hi doe nam
ende naemt oec cort onder den arm
ende es geport also warm
jegen hem te gemoete
twaren die steke was onsoete
want elc gerachte den andren daer
op den scilt dat wet vore waer
met den speren die waren stijf
ja soe diepe ter seluer vre
dat die speren gingen dore
heft sine viende crassus die here
heft hi tegadere al gelegen
dat mense wel soude plegen
ende tyberius groete sere
ende tonede sinen here
ende seide heme dat hi riep
ende alle die stede grote ende smale
die ic onderwegen vant
settic al here v ter hant
besiene wat gi daermede wilt doen
augustus seide die baroen
dat hertochrike scone ende groet
est mine na mijns oems doet
gerechte want sijn erve was
lieue sone geloft mi das
dat grau van dese stede
ende oec alt dlant van griken mede
dat sal mede vwe sijn
tiberius seide here mijn
dat moeten v alle die gode onnen
nochtan wilict met v connen
seide die keiser dat verstaet
ay seit hi verradere quaet
gi waert te rome in die stede
ane minen oem hantdadech mede
dat ic v sal sekerlike
nv lonen doen harde suaerlike
sanders seide gi mogt wale
vwen wille doen altemale
ane enen bode ict vernam
ende sijn aldus comen hier
op vwen troest her coninc fier
nv laet here ons verstaen
wat wi best mogen anegaen
brutus seide in weet tewaren
hier emmer qualec geuaren
bi der ouder tijt wasic te rade
doe daer gesciede die scade
vanden coninc brabone
ende van iuliuse de keiser cone
ic was reusch ende ionc daer toe
ende oec verlietewi ons doe
op pompeiuse daer wi mede
nv heft octauiaen al doet
sine viende cleine ende groet
sonder mi ende mijn geslachte
dat harde cleine es van machte
ende daerbi duchtict bouen al
dat hi ons hier soeken sal
in dit lant ende ons verslaen
hier bi willict laten staen
mijn rike ende wille mi begeuen
ende vort leiden een goet leuen
in hercules tempel ende dienen heme
want na dien dat ict verneme
bleuic int rike ent vername
octauiaen sijt seker hi quame
hier omme te verslane mi
ic rade v allen oec dat gi
vart daerwert daer gi seker sijt
ic wille senden teser tijt
minen sone in beierlant
dat hi werde daer becant
met sinen neue den hertoge
ende scuwe dit orloge
want sijn leuen ware gedaen
op dattene vinge octaniaen
sine mage die rouwech waren
en sijn dos om niet geuaren
ende wine weten waerwert tien
ontfarmede des vaders sere
ende eer dat wiste iemen mere
toech hi sijn swert heimelike
ende staect den vader crachtelike
in die borst die iongelinc
soe dat bander side dore ginc
die vader hi viel neder doet
doe seide die sone met rouwen groet
vader al benic tongemake
ic hebbe vwen vianden die wrake
van v genomen dat verstaet
si en mogen v geen merre quaet
doen dan v gedaen si
nv hebt die doet liuer van mi
dan van vwen vianden want erlikere
steruedi ende gemackelikere
dan si v hadden steruen doen
ende oec en haddict edel baroen
niet wel dat connen gedogen
datmen v gepijnt hadde vor mijn ogen
wel wesen een conincrike
die wile dat hise besette soe
soe quaemen crassus mage toe
ende brachten met hem ridders coene
wel l legioene
dar elc af hilt vim man
ende vic daer toe nochtan
ende lxvi mede
dese quamen vor die stede
vromelike wetet dat
ende hebben belegen die stat
dar tyberius binnen lach
dier sere wondert hoet wesen mach
hem wonderde ofte augustus
dar te hem quame aldus
doch sindi enen bode vut
stillekine niet ouer luut
die hem vernemen sonde die mare
wat volke datdat ware
ofte vriende ofte viande
die bode toech vte die hi dar sande
in die stat en sal liggen mogen
hi was harde sere in hogen
dattene die stat troeste soe sere
doe voer tyberius die here
vter stat dat wet te waren
mettien genen die gereet waren
hi sal hem dat logieren benemen
mach hi eer het sal demen
mar dat sal sijn pine verloren
sijn ors dat noepti mettien sporen
dat lichtere dan een vogel was
ende es geslagen in dien tas
den iersten dien hi heeft ontmoet
dien heeft hi mettien spere gegroet
optien scilt die lettel doech
ende dat spere dat niet en boech
scoeter dore alst ware i loef
soe dat scilt ende halsberch cloef
curie ende wamsoel mede
ende dat spere voer ter stede
den andren stac hi oec alsoe
dat hi wt sijn lijf onvroe
ende heeftene optien helm geslegen
dat her sanders die degen
dat hi hem niet en dade ontfallen
ende voerdene vte hem allen
ende leuerdene enen romein dar
die in die stat vorbi dar naer
hine es nochtan niet altemale
niet ontfloen dat donct mi wale
hi leget soe vaste ende soe onsachte
nv in siere viande hachte
alse die stoute tyberius
sanders den graue heeft aldus
geuaen keerdi in dien strijt
die harde fel was te dier tijt
entie hertoge viel neder doet
dar doe ombe was rouwe groet
groten rouwe ende groet gecrijt
die griken iogenen wech tier tijt
ten tenten wert eer sire quamen
dat die andre vergramen
die ten stride wert quamen sere
doe lietense liggen haren here
ende sijn gekeert ten stride weder
deus wat warter ter neder
geworpen menech romein
ende menech griec oec int plain
mar die romeine wet vor waer
hadden die mindre menege daer
maer si werden hem vromelike
ende tiberius die here rike
street sere alse die onwerde
meneghen warp hi op die erde
die noit weder op en stoet
menege hant ende menegen voet
sloch hi af ende menech hoeft
wat hulpt die strijt warter groet
ic weet wel dat van crassus magen
si vir worden daer verslagen
die alle rike grauen waren
met dien so quamen toe gheuaren
pastus die here van creten was
ende een sijn neue hiet dunas
ende was van teben hertoghe
dese hadde crassus aldus hoge
gheset in sierre viande lant
die wile hijt sonder here vant
ende doet was gramdioen
elc brachte met hem in sijn doen
griken wel iii legione
die stout waren ende cone
dit waren crassus naeste mage
deus wat slogense grote slage
op die romeine die hem weren
wat si mogen ende deren
groet was die nose ende tgecrijt
datter was in genen strijt
menech ors liep daer ten kere
achter velde sonder here
daer was vanden romeinen goet
ghedaen menech fel ontmoet
tyberius neue die stoute troyin
triton was die name sijn
hi versach waer pastus quam
ende enen romein dleuen nam
dat hem harde sere derde
doe sach hi voer hem op die erde
ende sachere liggen een starc spere
hi nigtere na want hi hats gere
pastus die heeftene mettien
te hem wert comende versien
ende nam enen griic een spere
want hi woude iegen hem ter were
emmer comen opdat hi can
want et was een stoute man
die griic hi hadts groten toren
dat hi hadde sijn spere verloren
ende hem pastus alsoe nam
wat wondere eist al benic gram
seide hi te hem seluen doe
ic waendere mede sijn comen toe
ten vienden dat bliuen moet
ende ic en volgem heden voet
sie ic den onsen oec iet meschien
ic sal sijn dierste die sal vlien
ende henen varen mire straten
ende sal verwonnen mi gelaten
al roepende met stemme groet
ten anderen wi sijn alle doet
ic salre xx maken bloede
die weder selen striden node
ende selen henen met mi vlien
ende en mach dat niit gescien
soe salickene doet steken van achter
dan sal mier herten wesen tachter
hi hadde mi bat mijn spere gelaten
dat hi nu voert siere straten
nu es pastus die here
van desen gedreigt sere
dat hi harde luttel weet
maer voer henen wel gereet
hare steken die si staken daer
waren dat wet wel harde suaer
want beide die stoute heren
vielen neder sonder keren
xxxvi wanic wale
grauen ende hertogen altemale
ende seide ghi heren nu besiet
wine sijn hier sonder scade niet
nv comen dat dunct mi wel
onse viande sijn ons fel
ende hebben toe ene goede stat
ende mogen ons orlogen bat
dan wi hen mogen dat es waer
wine mogen hen niet comen naer
ende si selen ons stullike
bestriden willense dagelike
die stat es oec groet ende wijt
ende wine mogense teser tijt
niet al beleggen met onsen scaren
want en ware engene twaren
sine waren te cranc in alle sinnen
quamen vte die van binnen
ja te warre houdic vor dat
te cranc iegen die vander stat
ic vrage hier toe ghi heren saen
wat wi best mogen anegaen
ien graue hiet lisus catras
seide verstaet here her dunas
ets waer wi hebben menegen man
die wel ane die wapene can
ja te bestridene sekerlike
dat aldermachtechste conincrike
dat nu inder werelt si
buten ghenomen geloues mi
der roemscer cronen die engeen man
in die werelt verstriden en can
sijt seker dat wi gauen klene
om dat heer al ghemene
maer nu es mi laten verstaen
van enen bode diet mi saen
ende doen pine toter doet
ons torment sonde wesen groet
ende die pine menegherhande
op dat wi quamen in sijn hande
nv raet hierop gi heren cone
wat hier op eist best te done
ien graue die hiet her trupart
ende here van trapurt antwerde ter vaert
bi marie gi heren dat es waer
wi hebben dit orloge suaer
comt op ons octauiaen
die keiser soe sal gedaen
herde saen onse were wesen
wi en mogen sijns niet genesen
ic ben wel seker ende vroet
dat ic crassuse nien bestoet
noch eclyopuse mede
maer brutuse die met hem mesdede
sijn vader was die oem mijn
alse wale soudic verloren sijn
ende dlijf verliesen alsoe saen
alse gi liede wordic geuaen
want ic mi wel dies vermoede
dies steet mi wel alse op mijn hoede
te sine alst v lieden doet
soe salic oec benic vroet
nu raet wat wi doen mogen
dat wi nien bliuen bedrogen
si seiden alle wine wete wat
bat doen dan wi dese stat
margen soeken ende wi se winnen
conewi op die van binnen
ochte si selen tons vte comen
dat ons quame mier te vromen
ende laetse ons dan tenen male
alle bestaen soe doen wi wale
ende en mach dat niet ghescien
ende si ons int stat ontflien
soe dunct goet ons allen dat
dat wi trecken in die stat
dien oec die steke we dede
den derden ende den vierden mede
doe riep hi lude edel heren
slaet sere sine mogen ons niet ontkeren
wat sochten si in desen lande
niet te haelne dan al scande
triton die in es gereden
sach liggen vore den graue beneden
enen romein die noch nine was
vermonteert geloft mi das
want sijn ors was hem ontronnen
een ander hadde hi gerne gewonnen
want et was hem harde leet
dat diegene te voet steet
want hi street vromelike
triton sach enen graue rike
die truparde den graue bestoet
ende dien romein die daer te voet
street dede pine harde suaer
triton riep opten graue daer
ende die graue waende hen wale
sijn ontwinct altemale
dat hem gescien niet en can
want triton die stoute man
heftene op den scilt geraect
ende daer in een gat gemaect
soe dede hi dorden halsberge mede
die hem engene scade en dede
noch die starke corie vure
dat spere en scoet sijn herte dure
ende die graue hi viel doet
triton nam sijn ors groet
ende gaft den genen die daer stoet
soe vromelike ende street te voet
dies hem seide groten danc
ende sprankere op eer iet lanc
ende pinsde dat hi wreken sal
op den graue sinen val
liede vtermaten vele
want si niet en streden in spele
denson die graue quam geuaren
op enen graue vander scaren
die coninc brutus neue was
die gene hadde geloft mi das
geuelt neder op dat plein
enen vromen stouten romein
ende hadde hem den arm af geslegen
dat derde sere densone den degen
die toech sijn suert williclike
ende voer anden graue rike
die tsijn keerde doe hine sach
mar denson gaf hem enen slach
op den helm van brunen stale
en ware tsuert niet gescampelt dale
op die assle hi hadde hem thoeft
toten tanden toe gecloft
soe groet was die slach ende soe suaer
doch en leec soe die slach niet daer
ende die graue oec mede
moeste sturten daer ter stede
op die erde daer hi ware
bleuen dat wet oppenbare
onder die grote orse doet
neware dattere toe stoet
een ridder van sinen lande
die henen trac vten sande
ende vten stride altemale
dese heft ontgouden wale
die eere ende die werdechede
die hem die coninc brutus dede
hi vloechte die vre vele ende gnoch
dat brutus juliuse versloech
ende noch sal moet hi leuen
hem vele vloke geuen
trupart die hertoge siet nu wel
dat die romeine hem sijn sel
ende dat hi sine hoge mage
sere verliest in desen dage
ende endaluse den graue cone
ende den graue densone
hi merct in hem selue daer
dat dese iij sijn voorbaer
ende mochte hi er enen geuaen
hi soude wel weder hebben saen
sinen neue wetet dat
dierre nv es geuaen int stat
hi sach oec hem volgen naer
daer te hulpe wet voerwaer
ende rechte sijn spere op tritone
trupart die graue hi was cone
comen ende voer hem tegen
alse gerne vrie liede plegen
groet was die steke dat si beide
bleuen liggende an die heide
beide gequetst harde sere
ende si en consten niet tenen kere
dat v pine sal wesen groet
want gi selt smaken alse suren doet
alse brutus die coninc van slauenie
can gepisen ende sijn partie
gi motene in slauernien sien
triton seide dat mach gescien
mar dat sal also verkeren
dat wesen sal te sinen onneren
trupart seide grote jammerheden
ende tsinen groten scanden mede
geue v mars ende venus
ende hoe sprecti tenen coninc dus
sine hant heft hi verheuen
ende heft tritone gegeuen
in dansichte enen suaren slach
dat hi en horde noch en sach
ende seide vul onwerdech man
hoe sprecti dus enen coninc an
wet dat seker ouerwaer
dat gijt selt ongelden suaer
op die romeine die nochtan keren
weder ter stat wert met eren
want si menech suaer ontmoet
daden op die grike vroet
dit versach die graue lisus
war die stoute endalus
hadde verslagen grike tue
dat hem dede int herte we
sijn suert dat toch hi tuaren
ende es ane endaluse geuaren
alse diene verslaen woude
endalus die node soude
doe hi ontfinc dat keiserrike
hoe hi sine viende gemeinlike
hadde doet ende slans verdreuen
die juliuse namen dleuen
was een coninc dies sijt wijs
in orienten hiet anthonijs
ende was keiser daer int lant
irste geset van julius hant
ende hietene die geselle sijn
dan quam augustus die keiser fijn
ende lietene keiser oec alsoe
ende gaf hem te wiue daer toe
ende soe heldi geloue dat
cleopatra wart coninginne
in dere sijns heren antonijs
dus dede hi des sijt wijs
ende oec mede in africa
soe hadde hi orloge daer na
nv hebben die persen vernomen
dat octauiaen wilt comen
op antonise den here
ende peinsde dat met genen kere
ende peinsde dat si nv wale
selen wreken altemale
elke scade die hen herodes dede
ende oec die scande mede
al waest dat si antonise sinden
hulpe si willen hen geuinden
te uarne te surien wart
ende te storne op die vart
herodes lant altemale
want si willen weten wale
anthonise den sterken here
wantene herodes minde sere
dos voeren die persine neder
die hen gerne wraken weder
ende sijn in surien comen
herodes die dat heft vernomen
ende oec iegen sine viande
die comen waren in sinen lande
met eere harde scoenre scaren
daer x legioenen in waren
dies toech herodes vter stede
ende alle sine liede mede
ende es ten persen wt geuaren
die heme harde bi waren
ende oec wisten die van persi
dat hen was herodes bi
ende sijn te hem wert getogen
wel alse een heer vermogen
ende sijn soe na comen mettien
dat elc den andren heft versien
den persen dat wet vorwaer
wast leet dat si comen daer
waren om dat herodes
iegen hem te stride daer es
ende oec sine liede altemale
si waenden teuoren wale
dat hi ende die sine waren
te antonise wert geuaren
soe dede hi halsberch ende curie
die steke dede den hertoge wie
want hi heme int herte geet
dat hi hem in stucken sneet
onder ioeden ende persine
die daer hadden grote pine
ende oec streden harde wale
hi conste v niet altemale
den strijt vertellen die daer was
maer wet wel dat velt ende gras
was al van bloede nat
oec en swigic v niet dat
ende sere omme met snelre vart
comen geuaren te erisone wart
die sere street op die ioeden
die hem strijt weder boeden
her moises es ane hem comen
ende heft sijn suert genomen
ende slochene op den helm bouen
ende heft hem thoet geclouen
welna toten ogen toe
her erison viel neder doe
op derde neuen dat ors sijn
dies hem veruarde menech persijn
die achterwert togen dore dat
nochtan stredense altenen bat
tote in die stat van taberie
want si gewonnen hadden die
daer sijn si gelegen binnen
tote dat si haren peis met minnen
beide die stede ende na dat
soe dede hise hermonteren bat
met augustuse den here van prise
op den keiser antonise
doe si quamen egipten bi
ende orienten vernamen si
dat antonis ende cleopatra
hem quamen met haren scepen na
alse die gene die willen striden
scardense in allen siden
ende daden hare scepe vort varen
want die went hi was tewaren
met hen ende hebben opgetogen
haer seil soe si hoechst mogen
ontfaet ons ende oec die stede
siet ende nemt die slotele mede
ende laetse tuwen herscape boren
edel keiser vtuercoren
dos heftse octauiaen
harde vriendelike ontfaen
ende voer met hen int stat
daer hi was ontfaen bat
dan ic v vertellen can
daer bleef in die edel man
liggende alsoe lange wale
tot si weder quamen altemale
sine liede die vtwert waren
tyberius die was geuaren
in egypten dat hi wan
ende bracht al den keiser an
kerle die coninc die in meden
was met sinen heere gereden
brachte onder die medine
sonder enege grote pine
want tirste dat die medine vernamen
dat die romeine op hen quamen
ende oec mede dat ware doet
antonis die here groet
ende namen in hare hande
alle die slotele vanden lande
ende sijn iegen kerlen comen
tote daer sine hebben vernomen
kerle antwerde die baroen
ende dat salic gerne doen
die slotele soe nam hi tewaren
ende die gisele die mede waren
doe woude hi vort in persen varen
maer die persine wet tewaren
warens versien harde wale
ende drogen ouer een altemale
dat si vrienscap wouden maken
metten romeine in allen saken
ende senden hen gisele harde vele
datse in ernste noch in spele
nemmermeer mesdoen en souden
jegen den keiser maer houden
ouer here euwelike
oec sendense den keiser rike
die romsce vanen dat verstaet
die wilen hadde mitridaet
verloren ende men hem daer nam
doe hi opt end in rome quam
ende oec die banieren al
die si wonnen groet ende smal
dat gone datsi hem goten in
die sendense hem no meer no min
no torlogen opt romsce rike
si willen hem dienen euwelike
dos heftse kerle oec ontfaen
ende kerle sentdese enwech saen
den keiser in alexandrie
ende kerle ende sine partie
dat si willen euwelike
dienen den romscen keiser rike
droflike soe ginc hi doe
te octauiane toe
ende seide hem her keiser rike
ende es vermort jammerlike
quintilius alsict versta
int dlant van junonia
vanden verradere negelane
die ons meest den strijt brachte ane
darwi op junonia streden
maer hi vlo van bloetheden
doe wi int lant comen waren
ende wi en wisten warwert varen
ende oec werwert hen na riden
ende daerbi soe lietewijt liden
nv es hi doer mi int lant comen
ende heft den hertoge dlijf genomen
dat mi donct iammer al te groet
octauiaen seide sem mine doet
dats mi sekerlike suar
die boden dede hi ropen daer
sylo ende beluse mede
die van rienen quamen verreden
ende bat hen dat men hem seide
hoe dat quam die waerheide
dat die goede quintilius
ware vermort bleuen dus
sylo seide dat sal ic v
edel here vertellen nv
gelijc dat dat ouer warheide
te rienen die selue spiere seide
diene int wout hadde bespiet
daer die hertoge sijn leuen liet
hi wart geuaen doe dandere vloen
ende ic salt v here weten doen
gelijc hi lude vore die stede
te rienen darmenne verdede
doe sloch hi ane ende seide al
die waerheit beide groet ende smal
hoe die hertoge wart vermort
ende die tue andre vort
gerecht keiser ende here
want si begeren harde sere
te wrekene den hertoge fijn
ende omme tongemake sijn
ay las seide octauiaen
sonder scout dats scade groet
si selen ontgelden sine doet
op dat ic leue cortelike
drususe riep die keiser rike
ende seide nemt hier tuwen doene
romeinen x legioene
ende vart in junonia
daer es vermort alsict versta
die goede hertoge quintilius
v geuic dlant her drusus
ende sijt here ende hertoge daer
mar dat wet wel al ouer waer
dat gi moet negelane saen
ende alle diegene die hem bestaen
drusus seide dat sal gescien
magicse metten ogen sien
dos heft her drusus ontfaen
vanden keiser octauiaen
junonia gelijc te voren
quinctilius dede die hertoge vercoren
ende voer derwert als here cone
ende voerde met heme legione
romeinen die hi kinde goet
ende voer darwert met groten spoet
sijn si iegen hem geuaren
ende ontfingene wel te waren
haren here ende voerdene doe
met vrouden te rienen toe
ende drusus die wel siet daer
ende her negelaen die doe sach
datmen sinen dijc belach
was harde droue wet vorwaer
ende peinsde in sijn herte daer
niet bet dat ic te perde vlie
ende haestelike henen tie
cledere vander suauen maniere
dede hi ane ende harde ondiere
dat een rike es in sijn lant
ende buten een arm triwant
alsoe dede negelaen
ende en woude van hws niet gaen
met ermoede in ander lant
dos ginc hi wech alse een triwant
doe seide die here soe comt naer
doe ginc hi int scepe daer
ende doe hi quam den perde bi
reicte negelaen geloues mi
ij penninge die selueren waren
die veschere hi sach tewaren
dat sine clede groet ende smal
met penningen waren doresteken al
doe peinsde hi in sijn herte wel
dat die triwant meinde el
op thoet enen slach soe suaer
dat hem die hersenen scieden daer
ende in dat scep viel ter neder
die veschere hi hem sloch weder
ende ontnaide sine cledere al
dat gewen en was niet smal
dat die veschere heft gewonnen
op dat hijt sal verbergen connen
maer welde die es alsoe groet
te verdragene dat verstoet
