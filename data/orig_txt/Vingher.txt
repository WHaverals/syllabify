in gods hande sijn alle inde
van ertrike sonder wederwinde
want hi beghin no inde en heeft
soe int hi hem daten gheeft
wie comen wille in siere hant
daer boven in sijns vaders lant
die sal moten ter gods ghenaden
opclemmen met vijf graden
want die mensche heeft vive
vingheren als men t bescrive
elc vanden vingheren heeft drie grade
met te comen in gods ghenade
sonder die dume die heefter twee
hem en behoerter oec niet mee
een meester sprac tot eenre stonden
in den dumen sijn doetsonden
dat comt wel bi redenen an
alsoe als men t merken can
t ghepuls comt uter herten aderen
in den dume es sijn vergaderen
des willen meesteren vroet
dat voer hem brenct herten bloet
den dume heeft wederstaet
want doch vorder nie en gaet
ghelijc dat ghepuls meer noch min
ruert soe ruert des menschen sin
consciencie ende doet orconde
des minschen sine hoetsonde
als men die sonden wederstaet
soe es die dume die ierste graet
want hi heit contricio
in dietschen heet men berouwen alsoe
als men betughen sijn twee graden
wanneer die mensche werdt beladen
met rouwe dat comt uut ii siden
als wi aensien verloren tiden
ende niement sekerlike ende heeft
want niemant sekeren tijt en heeft
soe moghen wi dencken lieve here
als ic hier wesen sal nemmermere
soudic moeten doen versellen
metter wormen uter hellen
om die sonden daer ic in ga
soe eest best dat ic s ave sta
want anxt comt als ic scouwe
die alre ierste vouwe
dander brenct hope ende minne
als t een mensche denct met sinne
o lieve god o lieve heere
nu hulpe mi met dijnre leere
dat ic ghewinnen der ghenaden
die den salighen es beraden
daerboven in den hoghen trone
daer berou es meest van lone
als men heeft den graet ontfaen
soe wilmen toten anderen gaen
die hiet bi namen confessio
die noemt men ende hiet men also
index hiet men oec bi stonden
want hi es een wiser vonden
van dinghen die men niet en wiste
hi wist bi wilen oec bi liste
dien priester als hi biechte hoort
si mesdoen aen eens anders woort
dese vingher brenct die grade
die ons helpen ter gods ghenade
die ierst es vordachticheit
want wie sine biechte seit
die moet sijn voirdechtich
sal hise spreken almechtich
die ander graet die heit waerheit
loghene en dochte niet gheseit
oec soude een minsche billec mede
noemen tijt stonde ende stede
hoe hi sonde dede ende waer
in welk stadt in scemelen vaer
want menich minsche seit bi stonden
heere ic belie mine sonden
ic hebbe ghebroken die x ghebode
ende hebbe mesdaen jeghen gode
ende jeghen die heileghe kerke
maer si decken die blote werke
dat es t onrecht sire ghebiet
op dat men t weet ende niet en liet
die derde graet heit ontfarmen
in den herten sal men t karmen
ende denken lieve heere
ic en wil sondeghen niet meere
want god sprac selve in der nuwer ee
tot ons allen non peccate
wille niet meer sonden in dit leven
soe wort di dine sonden vergheven
als een minsche te biechten gaet
ende sine sonden al overslaet
heeft hi wille ten andren daghen
sijn leven met sonden voert te draghen
hem en hulpt gheen absolveren
hi en hebbe wille weder te keren
maer als hi sine biechte seit
heeft hi meinen ende willicheit
alre sonden af te staen
soe sijn si vergheven ende vergaen
alle sine sonden ende mesdaden
des ander daghes laet hi hem dan raden
in sonden dat es op nuwe sorghen
maer wille heeft dierste al verborghen
salich es hi die t volstaet
metten goeden wille ende altoes laet
sonden ende exempel gheeft
metten werken dat hi wel leeft
die derde heet satisfactio
penitencie dat maect ons vro
want si es een middelare
tusschen gode ende den sondare
die vingher langher es voer waer
als ic u toenen sal hoert er naer
dan der ander enich si
ende daer es reden bi
berou ende biecht es cort ghedaen
penitencie moet langher staen
si can ons te graden brenghen
almoessen vasten bedinghen
almoessen als ic ghemoede
es niet allene met gode
want god sprac in dewangelium
da michi cor tuum
ghef mi dijn herte sprac die here
t goet es gods ghef hem die ere
vasten en can ic niet wel bewisen
alleen dat men darft der spisen
der mesdaet ende oncuysheit
dier sal men vasten ende scalcheit
bedinghe die men hoert
en ligghen niet alleen in woert
maer t ghewerken met ghebede
dat volmaect die heilichede
opdat si comen uut goeden gronde
dese verdriven ons die sonden
t fierde mach een vingher sijn
heit medicus dat s medicijn
karitas heit sijn recht name
sinte pauwels sprac wel bequame
si non habuisti caritas
nichil habuisti gheloeft mi das
al hadde een minsche rouwe van sonden
ende reine waer in biechten vonden
ende penitencie hadde ghedaen
haddi caritas niet ontfaen
soe haddi roekeloes verloren
sijn meeste weldaet moechdi horen
caritas dat heiten wi minne
die brinct ons drie grade inne
dierste es dat men sal
minnen onse here voer al
dander onsen evenkerstijn
ghelijc ons selven minnende sijn
dat derde vergheven alle scout
vriende viande menichfout
vergheft ons onse sculde here
als wi die no min no mere
vergheven onsen evenkersten
ghenade sal ons niet verversten
die vijfte vingher die minste was
des heet hi billec humilitas
dat es gherecht oetmoedicheit
drie grade sijn hem bereit
wie in oetmoet wille volstaen
moet den ghenen wesen onderdaen
die boven hem es gheset
in regiment oft in der wet
dander graet es ons ghelijc
sijn si aerme sijn si rijc
selen wi wesen onderdaen
willen wi in vreden staen
want si twee effen groot
effen sterc ende anders ghenoot
willen haer gheen in oetmoet leven
soe wert hem selven vredelijc leven
die derde graet es dat wi mede
die arme toghen oetmoedichede
die onder ons heeten sijn ghestaen
als god heeft door ons ghedaen
hi was coninc alder heeren
nochtan woude hi oetmoet leeren
den alre aermsten sondaren
die hier in der erden waren
nam hi te troesten ende ghinc der mede
meer dan hi metten riken dede
nu hebdi die grade alle vive
o manne kindere ende wive
denct omme die dume ende hebt berouwen
ierst met anxte aen te scouwen
hoe swaer dat es der hellen pijn
dan hebt berou van minnen fijn
ende blijft in hope vast ghestade
sonder mestroest op gods ghenade
doet biechte met voerdachticheit
met waerheide ende ontfarmicheit
doet penitencie sonderlingen
almoesenen vasten bedinghen
hebt caritas in uwen sinnen
met gode in der hoechster minnen
mint dinen evenkersten ghelijc di
laet dine sculdare vri
hebt oetmoet blijft onderdaen
die boven di hebben macht ontfaen
sonderlingen inder heiligher kerken
dat sal god in t hoechste merken
daerna dinen rechten heere
den aermen die oetmoedecheit leere
metten werke ende worden en es gheen scande
het dede die coninc van allen lande
