het es costume ende sede
alse men iet nieuwes in ene stede
eerstwerf vertellen hoort
some sijn si also verdoort
dat sijt lachteren al eest goet
ic wane wel dat nidechede doet
ofte dat sijt niet en verstaen
some die liede sonder waen
die hovesch sijn ende wel gheraect
segghen dat es wel ghemaect
ende gheven hem prijs ende lof
groot wonder hebbic daer of
hoe die werelt es so verkeert
want ons die scrifture leert
dat god alle dinc maecte goet
wat eest dan dat den mensche doet
so sere vergheten alle doghet
dat ghijt alle merken moget
alse men hem eneghe doghet leert
dat hijt emmer ten archsten keert
alse hijt niet te rechte en verstaet
sere ontsie ic dusdaen baraet
nochtan so willics bestaen
dore hare die mij heeft ghevaen
te scrivene alexanders geesten
ans mi god ic saelt volleesten
al lachterent diet niet en verstaen
dat willic al te winde slaen
al hebben sijs nijt mine rouc
hoort dus beghint die eerste bouc
goede geesten ende saghen
vint men vele nu bi daghen
daer vele wonders staet in bescreven
maer boven alle die nu leven
ende nie ontfingen lijf
sider dat dat eerste wijf
ende die eerste man was ghemaect
sone was noit so wel gheraect
noch so hovesch man van orloghen
dat salic wel hier achter toghen
alse alexander die grote was
alle hystorien waren ghedwas
daer men af bescreven hevet
hadde alexander also langhe ghelevet
alse daden andere orloges liede
hi hadde ghedaen dat noit ghesciede
dat van troyen dats maer een wint
jeghen dat men van desen vint
alle die grote avonture
die men leest van arture
ende van dien riddere waleweine
sijn hier jeghen harde cleine
karles wijch dats maer een spel
jeghen dat desen man ghevel
ettels orloghe van den hunen
en mochte hier jeghen niet ghestunen
want alexander dede te waren
so groot binnen twalef jaren
dat hi al di werelt dwanc
bede over breet ende over lanc
mijn sin heeft mi bracht daer toe
dat ic u wille segghen hoe
alexander al dat bestoet
die hystorie soe es goet
daeromme biddix gode te voren
ende biddens hem ooc al diet horen
dat hi mi geve selken sin
hoe ic die waerheit meer no min
in dietsce wel bescriven moete
want soe es te hoorne soete
van goeden seden van hoghen gheslachte
ende gheweldich ooc van machte
was een coninc hier te voren
die ute grieken was gheboren
die sijn rike in siere ghewelt
menech scone jaer behelt
nochtan was hi onderdaen
dien van persen ende hadde ontfaen
sijn lant te lene van darise
dat was een here van groten prise
ende hovetman van eertrike
hi stont te chense ende al sijn rike
dien groten here van persi
want cerces die coninc vri
die al europen dorevacht
hi hadde die see met siere cracht
harde na doen vullen die helt
doe dede hi voort met siere welt
die see met scepen overslaen
daer over hiet hi there gaen
ende bedwanc grieken lant
sonder die stat van athene te hant
hi hadde aldus menich scip
dus stoet te gavele die grave philip
ende al grieken menich jaer
dien van percen dat es waer
hier af laet ic u al bliven
ander dinc moet ic bescriven
philip hadde ene scone vrouwe
mer niet en weetic of soe hem trouwe
hielt bedi en eest gheen wonder
dat ons es vele te onconder
wie alexanders vader was
die vrouwe hiet olimpias
soe was scone ende vroet van seden
ende gheraect van hovescheden
aristotiles die seghet
daer vele wijsheiden an leghet
dat neptanabus was sijn vader
nu hoort hoe dat ghesciede algader
neptanabus hielt sekerlike
van egypten dat conincrike
sonder orloghe ende strijt
menech jaer ende meneghen tijt
hi was een groot astronomien
die beste die noit was ghesien
conjurament ende nigromancie
experiment ende toverie
derre conste hi utermaten vele
bedi verdroech hijt al te spele
alse iemen jeghen hem woude strijden
hi ghinc allene tien selven tiden
in sine heimelike kemenade
daer sat hi allene te rade
ende water vor hem staende
in een becken dat hi waende
dat altoos niemen en wiste
daer hadde hi ghemaect met liste
wassine scepe wassine liede
weltijt dat also ghesciede
dat menne met scepen soude souken
so ghinc hi lesen ende vlouken
ende hadde een roede van ebene
die was wel te maten clene
daer hi dat water mede roerde
ende die scepelkijn vervoerde
dat si ghinghen al te gronde
stappans in die selve stonde
so verdronken sine viande
die soeken wilden sine lande
aldus so sat hi langhen tijt
sonder werringhe ende strijt
tenen tide quam hem mare
dat het al versament ware
tfolc van dien lande van endi
ende ander liede diere wonen bi
die gheheten sijn alane
ende seres ooc alsic wane
percen ende mediene
agarene ende nabaciene
ende al dat volc van orienten
quamen met wapen ende met tenten
algader op egypten lant
doe hijt hoorde loech hi te hant
ende ghinc in sine kemenade
allene ten heimeliken rade
alse hi dicke hadde ghedaen
tehant hadde hi verstaen
dat hi dlijf verliesen soude
hine vloe enweghe boude
alse die coninc dat verstont
vlo hi enweghe in corter stont
ende quam ane macedonie
daer was olimpias die vrie
coninghinne ter selver stont
daer wart neptanabus namecont
over al in grieken in elke stede
ende vor die coninghinne mede
philip was ten selven tiden
verre enwech varen striden
doe ontboot die vrouwe sciere
neptanabus om dat hiere
die waerheit soude doen verstaen
hoet metten coninc was vergaen
doe hi toter vrouwen quam
ende hi hare scoonheit vernam
wart hi met haerre minnen bevaen
vrouwe seithi ic hebbe verstaen
dat ghi draghen sult een kint
dat van dien goden u sal sijn ghesint
ende ghijt met wondere sult ontfaen
het sal wreken sonder waen
sinen vader ende die scande
die ghedaen es desen lande
dien ghonen diet kint sal winnen
suldi sien ende ooc bekinnen
in die ghelike van enen drake
dit segghic u in waerre sake
doe andwoorde die coninghinne
met ghestadeliken sinne
vrient hoe wetti dat te voren
dat mi die gode hebben vercoren
te draghene al selc een kint
vrouwe seit hi u heeft ghemint
amon die here van libia
ic ben sijn bode hi comt hier na
in die ghelike van enen drake
vrient seide soe hoe gherne ic sprake
dien groten here mocht ghescien
vrouwe seithi ghi sulten sien
mettien ghinc neptanabus
uter coninghinnen huus
te siere herberghen ende maecte hem saen
rechte als een drake was ghedaen
ende quam ghecropen in die sale
daer die vrouwe harde wale
ende diere waren hem mochten scouwen
mettien so neech hi dier vrouwen
ende voer weder danen hi quam
doe die vrouwe dat vernam
ghelovede soe den toverare
ende waende wel dat amon ware
dus was hi metter coninghinnen
daer toe dwankene die minne
mettien wart die vrouwe saen
met alexandere bevaen
ende doe soe des wart gheware
was soe harde sere in vare
van dien coninc haren here
dat hi hare nemen soude hare ere
neptanabus was al hare raet
meester sprac soe na dien dat staet
so moeti mi raet gheven
mijn here sal mi nemen dleven
teerst dat hi die wareit weet
hoe so dat met mi steet
vrouwe seithi sijt te ghemake
ic sal u quiten van deser sake
enen voghel hi belas
die vlooch al daer die coninc was
ende brochte hem in drome te voren
dat een kint soude sijn gheboren
van sinen wive ende van amoene
doe wart hi drouve van desen doene
alse hem sijn droom wart ghespelt
hi brac up al sijn ghetelt
ende voer te lande waert
die coninghinne wart vervaert
alsoe hoorde die niemare
dat hare here comen ware
want soe scaemde hare harde sere
doe troostese philip die here
vrouwe seithi en scaemt u niet
al es u een deel messciet
ic weet wel dat in uwen sinne
noit en quam anders mans minne
dan die mine al draechdi kint
die gode hebbent u ghesint
dies trooste hare olimpias
mer weltijt dat philip gram was
verweet hi hare in sinen sproken
dat soe hem trouwe hadde te broken
doe claeghesoet neptanabuse
ende bat hem dat hi in haren huse
amoene of hijs hadde stade
vor dien coninc comen dade
tenen tide sat die here
te siere taflen met groter ere
ende die coninghinne ooc mede
doe quam daer ter selver stede
neptanabus in diere ghebare
alse ocht amon selve ware
in die ghelike van enen drake
ic segght u in waerre sake
dat hi was utermaten scone
een cam stont alse eene crone
ghewassen boven up sijn hooft
met sinen wispelne haddi verdooft
alle die in die sale waren
hi leide sijn hooft sonder sparen
in dier coninghinnen scoot
dies hadde hem allen wonder groot
doe sciep hi hem te waren
in die ghelike van enen aren
ende vlooch ter veinsteren uut
doe sprac die coninc overluut
vrouwe ic wille u vorweert mere
gherne doen goet ende ere
want ic weet wel dat dit kint
ons van dien goden es ghesint
hier na gheviel tenen tiden
dat die coninc soude riden
teerre stede in sijn lant
doe quam ghevloghen al te hant
ene hinne up sijn cleet
soe leider up een ei ghereet
te hant vlooch soe haerre veerde
dat ei viel neder up die eerde
ente scale brac ontwee
daer ghesciede wonders mee
een drake quam uut ghenen doppe
ende draide ghelike enen doppe
al omme ende omme ghene eiscale
hi waende weder keren wale
in dien dop daer hi uut quam
maer dat hem die doot benam
die coninc sat ende sach al toe
calistonese dien riep hi doe
ende vraechde hem al openbare
wat daer bi betekent ware
coninc sprac doe calistones
ic seghe u wat al waer es
dine vrouwe draghet een kint
dat di van den goden es ghesint
dat dier werelt ommeganc
sal hebben noch in sijn bedwanc
want dat ei bediet sekerlike
die figure van al eertrike
die drake bediet dat kint
dats dedelste beeste die men vint
dat hi den dop al omme ghinc
bediet alst worden es coninc
dat die werelt sal dorriden
dat die drake ten selven tiden
bleef doot alse hi hem pijnde das
te keerne danen hi comen was
bediet dat hi sterven sal
alse hi dlant heeft bedwonghen al
ende weder wanet keren
te sinen lande weert met eren
aldus ende hi sine tale
noch hebben wi vernomen wale
dat hi die waerheit dede verstaen
alse philip hadde al ghedaen
daer hi omme was ghevaren
voer hi thuus met siere scaren
ende vant die vrouwe daer ic af seide
gaende in groten arbeide
nochtan bewanic mi al das
dat philip sijn vader was
want men in machabeus vint
dat hi was conincs philippus kint
solinus seghet ende ander clerke
ooc leestment in die heilege kerke
aristoteles hi seghet nochtan
dattene neptanabus wan
so wiene wan het es bekint
emmer was hi conincs kint
dat hoordi wel hier te voren
ic segghe u hoe hi was gheboren
des selven daghes dat dat kint
wart gheboren hadde ghesint
onse here tekene vele groot
die eerde bevede ende verscoot
het donderde ende blixinde mede
het vel ooc reghen ter selver stede
ooc vielen van dien hemele stene
dat en es loghene enghene
ende in egypten sprac een lam
seide een bode die danen quam
up die camere daer die vrouwe
doochde haren groten rouwe
hielden twee aerne enen strijt
dit was upten selven tijt
ende ooc up dien selven dach
dat olimpias ghelach
van alexandere dien hoghen man
die de werelt al verwan
doe tkint boven vijf jaren quam
ende het wijsheit so vele vernam
datter scolen mochte gaen
deet die vader leeren saen
sijn maghetoghe was leonides
sijn meester aristotiles
noit en was beter logicien
in die werelt noch ghesien
ooc was hi goet clerc ter curen
vanden seven arten ende van naturen
het ghinc ter scolen dat es waer
tote dien dat out was twalef jaer
doe dedemenne daer na leren
der sterren ganc ende hare keren
ende die ystorie seghet aldus
dattie coninc neptanabus
sijn meester daeraf soude wesen
ende hem van astronomien lesen
si stonden daer die lucht was claer
alexander vraechdem daer
ochti wel conste voren sien
wat dien lieden soude ghescien
hi seide jahi harde wel
doe stac hine dat hi vel
vander rotsen daer hi stont
dat hi nemmermeer en wart ghesont
alexander sprac mettien
du connes der liede gheluc vorsien
en vorsaghes du niet dijn ongheval
dattu souds vallen in den dal
mettien liep hi te hem daer neder
neptanabus andwoorde weder
wat soe den mensce sal ghescien
dies en mach hi niet ontflien
die sterren dadent mi verstaen
nochtan en constics niet ontgaen
wilen dies es menech jaer
alexander sprac eest waer
mochstu dan sijn mijn vader
neptanabus hi seide al gader
hoe hi die coninghinne bedrooch
niet en wetic of hi looch
ende mettien so bleef hi doot
die jonghelinc hads rouwe groot
in siere moeder kemenade
droech hi den man ende riep te rade
siere moeder ende vraechde hare
wie sijn rechte vader ware
doe seide soe dattene amon wan
moeder dit es die selve man
sprac dat kint dit es mijn vader
dus ghesciet al tenen gader
tien tiden dat al dese dinc
ghesciede was daris coninc
van percen ende van meden algader
arsamus so hiet sijn vader
tien tiden was in ertrike
engheen coninc sijns ghelike
van dier werelt wel die helt
hadde hi in siere ghewelt
grieken was hem onderdaen
ende gaf hem tsins sonder waen
want al europen onder hem lach
alse alexander dat versach
dat dies conincs daris boden quamen
ende si tsins van grieken namen
hine was out maer twalef jaer
dus seghet die geeste dat es waer
want hine hadde an sinen kin
baert no dunst no meer no min
alse hi sach dat daris helt
sijns vader rike in siere ghewelt
sprac hi derre talen ghelike
die ghi moocht horen cortelike
wach onghevallich kintschede
hoe langhe sal ic up ene stede
leiden aldus traghen lijf
weltijt salic den keytijf
den here van percen ende sine ghewelt
beriden moghen up een velt
weltijt salic met minen swerde
ende met minen snellen perde
den bloden darise ende den traghen
ende sijn volc doch versaghen
weltijt salic met minen banieren
mijn volc verbliden ende verfieren
daer die liebaert in staet
ende toghen mine kintsce daet
ende up mine viande vlieghen
ja en leestmen dat in siere wieghen
hercules die starke gygant
twee draken dode ende ooc bant
doch bem ic staerker dan een kint
dat men in siere wieghen bint
want ic bem out doch twalef jaer
bedi wetic wel over waer
en ontsaghe ic minen meester niet
die mi slaet misdade ic iet
ic soude doen also grote daet
dat segghet mi mijns selves raet
alse hercules dede
men soude mi niet betien mede
dat ic neptanabus kint ware
dit sprac hi met groten misbare
allene jeghen sinen sin
als dese woorde meer no min
ghelijc alst ware eens liebarts jonc
dat sit up sinen eersten spronc
ende starke beesten dan siet gaen
die het niet en dar bestaen
nochtan es hem therte so coene
het begheret die dinc te doene
al uren ende allen dach
aldus waest hem doe hi sach
dat daris in sine ghewelt
sijns vader rike al gader helt
mettien so quam harde saen
sijn meester uter camren ghegaen
daer hi in hadde ghestudeert
ende sijn vleesch al verteert
dat hi was magher ende bleec
ende hi harde wel gheleec
dien gonen die bi nachte waken
om wijsheit ende goede saken
doe alexander macedo
in doghen was ontsteken so
ende aristotiles dat versach
vraechde hi wat hem up therte lach
alexander was vervaert
ende sach te sinen meester waert
sijn oghen liet hi nedergaen
ende ghinc voor sinen meester staen
ende boghede over sine knien
ende antwoorde hem mettien
ende seide het es al tenen gader
om dat coninc philip mijn vader
so ghedaecht es ende so out
ende daris in sijnre ghewout
algader heeft mijns vader goet
dit es dat mi drouven doet
dit sprac hi ende van groten sere
en mochti hem ghesegghen mere
die trane liepen hem sciere
over beide sine liere
hine mochts hem onthouden niet
nu hoort wat sijn meester riet
aristotiles die vroede
doe hine sach in desen moede
alexander nu wes coene
ende gheradich in allen doene
wes man ende bescerme dijn lant
want du heves meneghen viant
ic sal di leren in welker wijs
du bejaghen moghes lof ende prijs
hoort wat ic di eerst bediede
altoos nem raet an vroede liede
want alse men dinc bi rade doet
so wert soe dicwile goet
oorscalke hebbe onwert altoos
want si sijn quaet ende loos
quade cnechte en maect gheen heren
so dat si di iet moghen deren
want al es die beke cleine
die ghewassen es met reine
soe es wreet ende loopt driewerf seerre
dan die riviere die emmermere
ghelopen hevet ende lopen sal
tote dattie werelt indet al
aldus eest no min no mere
biden cnechte merct dat sere
hi es jeghen sinen here fel
bade mens hem hine dade niet wel
hi stopt sine oren jeghen bede
want hine weet gheen hoveschede
also doet aspis dat serpent
alset horet al omtrent
vedelen blasen toveren baraet
want ment met selken spele vaet
so werpet dene ore nederwaert
ende in dander steket sinen staert
also stoppet bede sine oren
om dat ment niet en sal verdoren
aldus eest biden cnecht
alshi ghewint heerscaps recht
nochtan sal men elken man
ere doen na dat hi can
al en hadde hi engheen groot goet
es hi hovesch ende vroet
van wat lande dat hi si
al en ware sijn gheslachte niet vri
ware hi gheheten van goeden seden
men souden eren tallen steden
want sal ic u die waereit tellen
tgoet bringht meneghen ter hellen
ende niet bedrieghet so vele liede
alse groot goet ende miede
die van seden niet van goede
es versiert in sinen moede
ende die met dogheden es verheven
al en mach hi niet vele gheven
sijn sin es beter dan gout
hier om es beter menechfout
goede seden ende wijsheit
dan grote have ende edelheit
want die ghone es edel allene
die hovesch van seden es ende rene
oftu scependoem souts wisen
so sie dattu in gheenre wisen
no dor vrientscap no dor miede
noch dor gherande liede
noch dor heerscap noch dor minne
oftuut bekinnes in dinen sinne
dijn vonnisse en makes niet onrecht
want het ghesciet nu ende echt
dat si om ene cleine miede
verdomen onnosele liede
weltijt so die vrecheit comt
in smenschen sin soe verdomt
met ghierecheiden sine joghet
ende verdonkert sine doghet
soe doet enen rechts vergheten
alle loosheit doet soe weten
van rechte leert soe nemen miede
dat ghemene es alre liede
armen lieden doe ghenaden
alsmen di bit wes beraden
ende doet geerne oft es recht
dwinghet den overdadeghen cnecht
doe tfolc uten tenten varen
ende dan besette dine scaren
ende wes fel iegen dinen viant
so machstu bescermen dlant
hevestu iet groots wille te doene
du salst volbringhen bistu coene
als dijn volc es wel ghescaert
ende men dan te stride vaert
ende dijn volc es te spronc
dunct di dat du best te jonc
die eerste joeste daer te doene
nochtan wes blide ende coene
ende wes int herte man
ende doe dine wapen an
ende trooste dine liede wel
al en mochstu doen niet el
dan bidden ende vermanen
ende scaren dine vanen
het heeft dicke gevromt den here
dat hi vacht met beden sere
want als een volc es vervaert
ende die scaren onghescaert
ende die herte ende hande beven
sien si haren coninc leven
ende hise troost met scoonre tale
sijn si saen ghenesen wale
ende hem wasset haren moet
si vechten of si waren verwoet
of dine viande vlien van di
vore hem allen wes hem bi
of dat selve di ghesciet
so wes dachterste diere vliet
want alse di die blode sien
si sullen hem scamen dat si vlien
si ne sullen van onneren
sonder di niet moghen keren
dan merc hoe vele viande
voor di staen up den lande
ende als duse heves ghemerket al
en vervaert u niet om tghetal
of di dunct dat si sijn bloot
emmer doe den eersten stoot
ende doe eerst dine wapen an
dan sal men sien oftu best man
ende oftu best ten wapen goet
ende heves enen heten moet
dan soustu merken wie die mint
alsmen dien starken strijt beghint
daer sal sijn swart jeghen swaert
ende dors sal lopen jeghen tpaert
deen scilt sal den anderen breken
daer sal men met dien speren steken
cume salmen verwonnen lieden
den anderen sege laten bieden
oftu dan winnes eneghe stede
met crachte of met diere bede
nem den scat ende ghif den heren
die di holpen selker eren
ganst die wonden met goede
ende maect blide die drouve moede
na dien wonden ghif dat gout
du maechs dien bloeden maken bout
dus maechs du dien vrecken saden
ende ooc aerme liede beraden
ofti ooc ghebreect dat goet
emmer wes blide in dinen moet
wat du gheloofs dat saltu gheven
es dattu behouds dijn leven
ende alse du moghes doe dbelof
so en heefsture ghenen lachter of
want miltheit maect die seden goet
soe maect den vrecken wel ghemoet
soe bedect meneghen lachter
ende soe drivet den viant achter
meltheit maect vele maghe
men pleechter clene nu bi daghe
bestu melde over dijn broot
sone heefstu ghere vesten noot
weder dat es orloghe so vrede
waer so du best begrepen mede
oftu ontsiest dinen viant
hevestu ene milde hant
dat sijn de alre beste mure
die die mach gheven daventure
want altoos enghene dinc
en mach bevreden den vrecken coninc
dat sceen den coninc crassus wele
dien men tgout goot in die kele
wat mach ic di segghen voort
oftu dit heves wel ghehoort
vlie onsuverheit van live
ende wachti van den quaden wiven
wachti van wereliker minnen
wertstu ghevaen in dinen sinnen
soe sal di wel sere tregen
du en salt ghere orloghe pleghen
pleechstu minne ende dronkenscap
wat sal di dan enich heerscap
hoe machtu die werelt winnen
du best bedwongen in allen sinnen
dijns selves sin hi discordeert
als di de minne binnen verteert
ende dronkenscap dat es een graf
daer alle doghet in nemet af
dronkenscap ende dulle minne
doen fallieren coene sinne
luttel weelden selen si begheren
die de werelt willen leren
ende die werelt willen dwinghen
ende rechts pleghen in allen dinghen
wes gherecht in allen doene
ende ghenendich ende coene
scaemdi ooc van quaden saken
dus moochstu goeden name maken
hout de wet ende scelt de quade
ende wes vroet in allen rade
laet sinken dinen grammen sin
ende verst die wrake dats ghewin
peinse niet langhe om een quaetheit
wes te verghevene ghereit
leefstu al dusdane wijs
so saltu hebben lof ende prijs
ende dijn name sal emmermere
in die werelt hebben ere
aldus sprac aristoteles
noch wanic dat niemen en es
die volghen woude desen rade
dat hie iet daer ane mesdade
alexander onthielt ooc wel
ende peinsde dat hi niwet el
en dade dan dat hi hem riet
mettien hi dien meester liet
om ere hi algader dochte
ende hoe hi dlant behouden mochte
wijch was altoos in sinen sin
hine was vervaert no meer no min
int herte vacht hi alle weghe
hem dochte hi wan altoos den seghe
hem dochte die werelt alomme ende omme
bescreven staen in sinen somme
doe hi wart so out van daghen
dat hi wapene mochte draghen
wart hi ridder in corter tijt
hi hads int herte groot delijt
dat hi bescermen soude sijn lant
int herte was hi een gygant
al en was hi niet out van jaren
hi begheerde also vele te waren
te doene alse achilles dede
want hi swoer ter selver stede
dat hi up percen wilde striden
ende daerna in corten tiden
jeghen die werelt al ghemene
dat was loghene enghene
sine ierste vromecheit was
doe die coninc pausanias
olimpiase lachter dede
ende hi ooc mede ter selver stede
dien coninc philip sere wonde
dat hi ghenesen niet en conde
ter selver tijt doe dat ghesciede
quam alexander ende hoorde die liede
mesbaren ende vraechde wat ware
doe hijt wiste volchde hi nare
ende brachte dien verrader ghevaen
dit was waerheit sonder waen
die vader sprac in wille nemmeer
drouven nu om mijn seer
die doot en mach mi niet vervaren
ic laete een kint na mi te waren
dat sal wreken mine smerte
mettien stac hi dor die herte
pausaniase dat hi bleef doot
dat was hem ene ere groot
daer na in wel corten stonden
starf die coninc van dien wonden
die hem gaf pausanias
die daer also versleghen was
ene stat es in griekenlant
die corinten es ghenant
soe was van al grieken thooft
ende die beste stat des ghelooft
hier spien crone die jonghelinc
dat was een waerleke dinc
nu hoort hoe out hi was van daghen
eer hi crone hevet ghedraghen
hi was out achtiene jaer
lettel meer of min dat es waer
het was ooc in dien wedemaent
also alsmen die waereit waent
want dat coren stont in sine are
entie daghen van dien jare
waren lanc ende heet
dus wanic dat bescreven steet
tesen tiden drouch hi ene crone
ene yvorine roede scone
hadde hi in sine rechter hant
die een sceptre es ghenant
alle die vroeden van dien lande
stonden bi hem al te hande
die bat consten vechten met rade
dan met cracht of met dade
daer na stonden die jonghe baroene
die staerc waren ende coene
ende milde van haren slagen
ende wel wapen conden draghen
aristotiles die vroede
sat daer na met siere roede
ende bi hem sine scolieren
die scone waren ende goedertieren
ghecleet recht alse papelaerde
maer onnutte waren ten swaerde
alexander die jonghe coninc
sat ende mercte alle dese dinc
ende voedder sine herte mede
al was hi cranc in sine lede
int herte was hi een liebaert
coene stout ende onvervaert
om dat si hem waren hout
dies was hem sine herte stout
ende te moede harde sochte
dat toochdi buten alse mi dochte
dat sijn herte was binnen fier
hem waren root beide sine lier
ende sine oghen ende mont
stoeden te lachene talre stont
bi aldus ghedaenre dinc
mochte men kinnen den coninc
al haddi sine diere ghewaden
ende sine crone doen bestaden
men mochte bi diere ghebare
merken wie de coninc ware
hi coos daer ute jonc ende oude
daer hi mede orloghen woude
vijfentachtich hondert heren
coos hi uut met groter eren
die ridders waren van prise goet
ende alle hadden si enen moet
te vechtene ende wapene dragen
mer some waren si wel van daghen
some wel te maten jonc
some up haren eersten spronc
dies dar ic wel der waereit lien
so wie so daer van ere paertien
conincstavel was wet voor waer
dat hi was out sestich jaer
daer na coos hi there te voet
twee ende dertich dusent die alle goet
waren ten scilde enten swaerde
al en hadden si enghene paerde
gysarmen droeghen si ende stave
dat int orloghe es goede have
bede met slingheren ende met boghen
conden si hare macht wel toghen
si waren ghewapent wel te maten
dat men heet westfeelsce platen
hadden si ane ende ooc porpointe
die hen stonden wel te pointe
helme hadden si ende beckenele
ende selfscotte ende quarele
nu es dit here wel ghescaert
ende van wapen wel bewaert
god here hoe mi des wondert
dat si met viertich dusent ende vijf hondert
al die werelt willen winnen
nochtan wilmen die waerheit kinnen
so waest een wonderliker dinc
dat so lettel volcs ende een coninc
binnen twalef jaren al die lande
bedwongen hadden ende hare viande
wilmen dan merken dies conincs doghet
ende sijn volc ende sine joghet
ende binnen hoe corten tijt hi dwanc
al dier werelt ommeganc
alle die orlogen diemen vint
en sijn hierjeghen niet een twint
die eerste stede die hare dorste
setten jeghen den edelen vorste
dat was athenen die edel stede
die cycrops eerst maken dede
bi den rade van domestoene
die beide fier was ende coene
dit verhoorde macedo
ende hi was haerde blide ende vro
hi porret there metter vaert
ende voer tote athenen waert
ende eer si hem mochten versien
ofte verweren ofte vlien
was alexander voor die stede
ende ooc sijn here mede
domestoen hi riep te rade
die hoochste doe hijs hadde stade
bede poorters ende clerke
hi sprac di tale in pallas kerke
ghi heren enwetti dat
dat cerces voor athenen sat
die allegader europen dwanc
nochtan hielden wi an sinen danc
jeghen hem die vaste poort
suldi werken na mine woort
wi sullen wederstaen dit kint
sijn doen dats rechte maer een wint
alse domestoen dit seide aldus
doe andwoorde hem encinus
hi scout domestoene sere
dat hi jeghen sinen here
wilde houden eneghen strijt
en es sprac hi enghenen tijt
goet orloghen jeghen recht
wi hebben ghesijn nu ende echt
sinen voorders onderdaen
noch so sullen wijt ane vaen
salmen doen minen raet
orloghe ende strijt es emmer quaet
twi verliesen wi dese stede
en es niet so goet alse vrede
hier binnen onderseinden si boden
ende si sworen bi haren goden
dat si altoos hem dienen wilden
ende si anderen here niene hilden
alexander was goedertieren
ende vergaf hem allen sciere
sinen groten tornen moet
want hi was te biddene goet
hi liet die clerke ter scolen gaen
ende die stat al onghevaen
ende die scepe varen uut ende in
ende souken hare ghewin
alse athenen hem algader
diende alset sinen vader
philip te voren hadde ghedaen
doe porredi danen harde saen
te teben vore die oude poort
die jonghelinghe quamen voort
die poorten sloten si jeghen den here
dat scade hem sint harde sere
had sine willen ontfaen met minnen
ende over haren here bekinnen
sonder wapen met scoonre tale
alse hem hadde betemet wale
bi aventuren si waren tien stonden
van orloghen quite vonden
ende om dat sine onweert maecten
waest goet recht dat sine smaecten
ende sine wapene ende cracht
men street daer beide dach ende nacht
die van theben waren mesmaect
ende so ghewont ende so gheraect
dat si behouden haren leven
gherne hadden die stat upgheven
nochtan baedsi ghene ghenaden
die coninc hi was saen beraden
wat hiere mede hadde te doene
mettien quamen die baroene
van den lande ende seiden dat
dat daer woonden in die stat
die quaetste scalke diemen weet
ooc hadden si die grieken leet
ende dicke hebben sise versleghen
ende hare stat ghehouden der jeghen
men vint bescreven aldus
het was een coninc hiet ydipus
die sinen vader te doot sloech
nochtan was dat niet quaets ghenoech
siere moeder nam hi te wive
ende wan bi haren live
twee twillinge eer hi staerf
maer nochtan tere waerf
doe hijt wiste hine const ghedoghen
ende stac uut beide sine oghen
deen van dien hiet polinices
ende dander hiet etiocles
si daden hem in dese poort
onderlinghe meneghe moort
ende hare orloghe moesten becopen
al die lande van europen
men leest in romansc noch heden
dat si onderlinghe streden
dese dinc ende dese moort
es ghesciet in dese poort
doe dit die baroene telden
peinsde alexander dat ontghelden
souden die binnen teben waren
ende dede ten assaute varen
ene scare van dertienhondert up orsse
ende daden der stede grote porsse
want sine mochtse niet verdriven
nochtan deden sire vele bliven
doe quamen die voetganghers fel
met taertscen overdect wel
doe brachtemen die evenhoghen
daer vele quarele ute vloghen
som was tfolc verdect met scilden
die si boven hare hovet hilden
aldus ghinc men ten mure
daer vant menech quade aventure
met piken braken si die veste
die van teben verloren die beste
die van wonden ontflien mochten
si scuulden daer in haghedochten
die van grieken braken die mure
ende quamenre ghelopen dure
si sloeghen algader doot
jonc out clene ende groot
het was alleens wijf ende man
mettien volghede daeran
die nieuwe coninc alexander
ende met hem noch een ander
hiet cleades met ere haerpe
doe die coninc aldus scaerpe
alle die van teben dwanc
sanc hi den coninc desen sanc
gheweldech here alexander
du best alleene engheen ander
dien die sterren sijn onderdaen
si doen ons al dat verstaen
dattu sals hebben haestelike
die viere houke van ertrike
hevestu nu al dat vergheten
datti dijn meester leerde weten
aristotiles die vroede
dattu souts met sachten moede
dine gramscap laten sinken
en woutu niet daeromme dinken
peinse doch om dijns meesters woort
waer omme woutu dese poort
testoren aldus
hier was gheboren liberbacus
die dlant dwanc van endi
dien eersten wijngart plantte hi
dien men in europen sach
die boeke doen ooc ghewach
dat hercules hier was gheboren
die was die meeste vele te voren
dienmen vant in ertrike
anfioen maecte sekerlike
desen mure ende al die stede
leestmen dat cadmus maken dede
verwonnen lieden doe ghenaden
ende onverwonnen saltu scaden
dat rike mach niet sijn ghestade
daer men vecht sonder ghenade
ende oftu emmer tfolc wils doden
wes genadech doch dien goden
ende dien kerken van dier poort
dus ende cleades sine woort
maer die coninc hi gheboot
dat ment al sloughe te doot
daer na gheboot hi den knechten
dat si die mure souden slechten
doe dede hi verbernen sciere
al die stat met griexen viere
doe hi teben hadde ghevelt
ende hi dlant hadde in sine ghewelt
ende hem ooc was al onderdaen
senden die van rome saen
emulium haren bode
an alexander dien ertscen gode
ende gaven hem die roomsce crone
dit was ene ghifte scone
hi besette grieken lant
ende ghereide al te hant
tote asien sine vaert
te vaerne te darise waert
bedi sciet hi sijn here
die bloot waren ende van cranker were
ende die van cleinen name waren
diere wildi al ontbaren
ende hietse in grieken bliven
dat si helpen souden den wiven
selve dede hi scepe laden
met wapen ende met dieren ghewaden
beide met dranke ende met spisen
dat altoos in ghere wisen
hem en ghebrake up die see
siere scepe en waren nemmee
dan tweehondert achttiene min
wonder hebbic in minen sin
hoe dat hi noit was so coene
dat hi provetsce stont te doene
met so cranker herecracht
jeghen algader daris macht
doe si die havene begonden rumen
vloghen si ghelike ere plumen
die hoorne maecten selke gheblas
dat wonderlike te hoorne was
daer riep menech owi owach
ende daer na was groot hantgheslach
hare herte seide hem te waren
datter lettel soude ontfaren
ende van allen groten heren
dare lettel souden keren
owi here god hoe macht sijn
dat elken minsce int herte sijn
so soete dunct sijns selves lant
die brabantsoen prijst brabant
ende die fransois vrankerike
die duutsce dat keyserike
die baertoene prisen baertanien
die tsampanoise tsampanien
also mint die voghel dwout
daer hi in hevet grote ghewout
al dademene in een waerme mute
mach hi hi vlieghet ute
dus priset elkerlijc sijn lant
maerlant seide dat hi noit en vant
also goet lant alse bruxambocht
ic waens hem daerbi heeft ghedocht
om dat hiere in was gheboren
bedi prijst hijt te voren
aldus so waest bi den grieken
alsi niet meer en saghen vlieken
dien rooc van haers selfs poort
nochtan stoeden si upt boort
ende saghen weder te lande
dor al dat si met ghenen viande
haers ondanx en waren ghevaen
maer alexander sonder waen
die hadde so groten sin torloghen
dat hi altoos niet sine oghen
te lande en wilde keren weder
der moeder sorghe leide hi neder
up sine twee suster en achte hi niet
die hi algader achter hem liet
hi was die ierste die asien sach
daer hi up dien stevene lach
ende die berghe van cilicia
die blijscap ghinc hem so na
ende hem was te moede so sochte
dat hi cume spreken mochte
hem dochte de seil te lettel doen
ende dede sine liede roen
doe hem dlant so na sceen
dat een slinghere enen steen
ghewerpen mochte upt lant
nam hi een spere in sine hant
ende scoot ghoont spere dat het stac
int sant ende dattie eerde brac
doe riepen sine ghesellen alle
dat wel gheleke goeden ghevalle
men scoot die ankere buten die boort
ende men warp die bote voort
men sloech te hant die pauwelioene
up ene plaetse die was groene
si maecten een groot gheluut
ende daden hare wapen uut
daer na ghingen si eten saen
ende daer na wilden si slapen gaen
doe hiet die coninc wachten there
met ridders van groter were
die wachteren spraken onderlinghe
omme menegherande dinghe
ende corten haren langhen nacht
doe was een ridder daer bedacht
ere avonturen die hi vertelde
van alexandere daer upten velde
die hem ghesciet was te voren
tien tiden dat hi dede toren
dien coninc clause van atervaen
ende hi hadden verwonnen saen
in een prijchspel daer si waren
cortelike daer na te waren
sende die vrouwe van endi
ene maghet hovesch ende vri
so volmaect van allen leden
dat men in dien daghe heden
niet en vonde hare ghelike
so scone was soe sekerlike
so wie diese met oghen sach
hi seide dat onder dien dach
enghene ware so volmaect
daer toe was soe so welgheraect
dat soe hare botscap wale
conde segghen in griexer tale
alexander wart bevaen
met haerre minnen ende soudse saen
hebben ontfaen tere amien
hi deedse sinen cnape vrien
alse aristotiles dit ane sach
mercte hi wat an hare ghelach
ende ondervant met siere liste
want hi vele wijsheiden wiste
dat soe oit was upghehouden
van haerre joncheit tot haerre ouden
met serpenten ende met venine
hi deet dien coninc wel in scine
ende toghet hem al openbare
dat niemen so staerc en ware
hadde hi met hare te doene
hine ware steendoot eer noene
dus ware die coninc doot tien stonden
en hadt sijn meester niet ondervonden
dit sprac deen toten anderen
ende ghinghen om dat here wanderen
tote dat begonde daghen
doe die ridders dat versaghen
ghincsi in hare tenten slapen
ende hieten wachten hare knapen
die leewerke die nachtegale
ende ander voghele songhen wale
doe si saghen die dagheraet
als alexander dat verstaet
vaert hi up ende cleede hem saen
so dat hi up was ghestaen
ende ghecleet na conincs wisen
doe die sonne begonde risen
hi ghinc uut dien pauwelioene
ende met hem menech ridder coene
ende ooc menich coene serjant
hi clam up enen berch tehant
daer si asien mochten sien
hi keerde hem omme ende sach mettien
dat coren up die campanien
ende die bossce up die montanien
ende ooc meneghe praierie
ende meneghe stede vrie
ende meneghen wingaert mede
doe sprac hi ter selver stede
lieve ghesellen het es ghenouch
asia es wel mijn ghevouch
ic later mi ghepait mede
europen ende mijn erflijchede
ende dlant dat mi liet mijn vader
dat ghevic u up algader
dit sprac hi ende met milder hant
gaf hijt dien heren al te hant
ende si ontfinghent daer te lene
dat en was loghene enghene
dus onvervaert was sijn sin
dat hi waende sijn ghewin
hebben an dlant dat hi woude
hi hiet dat ment niet roven en soude
doe brac men up die pauwelioene
ende macedo die deghen coene
brachte dlant in sulken sorghen
dat si hem steden ende borghen
al up gaven sonder strijt
dies was te meerre sijn jolijt
dan hise met crachte hadde bestaen
ende die hem niene woude ontfaen
die sloech hi ende dwanc so haerde
dat hi gherne nam die vaerde
alse alexander die ciliciene
hadde bedwonghen so dat siene
over haren here helden
dede hi there vorweert telden
in dat lant van frigia
daer leghet dat oude troien na
ende troien so was bi
ene riviere hiet santi
die heet in fransois clarente
daer waren wilen die parlemente
tusscen die grieken ende die troiiene
daer waren wilen ridders siene
aldaer vant alexander die fiere
staende enen ouden popeliere
daer paris in hadde bescreven
die minne die hi hadde bedreven
met ennones die vrie
die talre eerst was sine amie
eer hi elenam vercoos
daer menich tlijf om verloos
hier beneden was een dal
daer die werringhe in was al
tusscen venus ende pallas
ende juno wie die scoonste was
dit was om enen appel goet
want daer inne bescreven stoet
dat menne der scoonster gheven soude
parijs die dat sceiden woude
gaf venus dien appel in die hant
daeromme was sider al dat lant
ende troien ghestoort ooc al
daer af quam ghint groot ongheval
nu es troien een clene dinc
doch sach wel die coninc
dat wilen niene was clene
want daer laghen so vele stene
men mocht merken vele te bat
dat wilen was een grote stat
doe alexander hadde besien
troien ghinc hi mettien
daer die ridderen van groten prise
laghen begraven in hare wise
up dat graf stont bescreven
hoe dat si waren bleven
ende hoe hare namen waren
mettien so quam hi ghevaren
daer hi achilles graf sach staen
bi den litteren kinde hijt saen
die hi ant graf hevet vonden
dus spraken die littren diere stonden
achilles die hector verwan
leghet hier die edele man
doe dat sach die jonghelinc
wel behaghede hem dese dinc
hi begoot met melke deerde
ende wirokede haerde weerde
doe so sprac hi dese tale
die ic mach gheseghen wale
ey edel man men mach wel prisen
dine aventure in elker wisen
dat omerus screef dine geeste
dat dunct mi die alre meeste
al verwonstu ooc sekerlike
hectore den staercsten van dien rike
hets meerre ere dat sulc een clerc
alse omerus was sulc werc
makede van dinen daden
woude mi god also beraden
dat welctijt so ic doot bleve
sulc een cleerc mine daet bescreve
alse de werelt durenture
mine wet gheet ende mine cure
al van daer die sonne up staet
tote daer soe neder gaet
ende van dien suden totien norden
aldaer die werelt mijn es worden
ende alse ic bem in eertrike
enich prince gheweldelike
also alse maer een sonne en es
nochtan ontsie ic mi al des
dat mi na dit grote gheval
een scrivere ghebreken sal
ic ware mi des liever wijs
dan te vaerne int paradijs
edele grieken nu hoort na mi
siet dat u niet leet en si
dat u dit wert te sure
al es soe fel die aventure
die altoos niet ghestade en blivet
siet dat soe u niet en verdrivet
die niet besuert niet besoet
die niet mesdoet niet en boet
na pine comet goet gheval
hoort wat ic u seghen sal
waer bij mijn troost es so goet
ende wat mi dus verhoghen doet
doe mijn vader was onlanghe doot
ende grieken was in groter noot
ende ic die crone hadde ontfaen
omtrent midnacht sonder waen
lach ic in mine kemenade
ende was in meneghen rade
mine ridders sliepen achter borghe
maer ic was in sulker sorghe
om dat ic was een nuwe man
enwistic doe wat vanghen an
weder so volghen mine viande
so bescermen mine lande
in wiste wat eerste ane vaen
mettien quam ene claerheit saen
die nacht teghinc alse een ghedwas
daer ic in die camere was
ende ic selve toe ghesach
so dochte mi worden dach
ic wane tlicht was van hemelrike
van anxene swetic sekerlike
een hemelsch man dochter mi comen
mochtic hem man bi orlove nomen
die vremde cleder hadde an
die ic ghenomen niet en can
so menegherande waren si ghedaen
maert dochte mi sonder waen
sine scoen waren beleit met goude
also alse hijt selve woude
een soom van goude diere ende goet
beneden omme sijn cleder stoet
vor die borst haddi twalef stene
die sere lichten al ghemene
te middewaerde in sijn voorhooft
stoet bescreven dies ghelooft
met vier litteren ene name
mer en was mi ghene scame
dac ic die litteren niene ghelas
bedi dat gheen griex en was
ene crone stont up sijn hovet
ene goutspanghe vor tforhovet
omt haer ghinc hem een soom van goude
ende hi was grau van scoonre oude
aldus was die grote here
alse ic u seghe min no mere
ic hadde achtinghe openbare
te vraghene wie dat hi ware
ende wat hi woude ende wanen hi quame
ende hoe dat ware sine name
maer hi sprac eerst te mi waert
ende seide ghereide dine vaert
alexander machtich man
ende vare uut dinen lande dan
ic sal di gheven in dine ghewout
al tfolc dat die werelt hout
so waer dattu in eertrike
enen sies in mine ghelike
dat es mijn volc en doe hem niet
ende mettien hi van mi sciet
alse hi en weghe voer dedi die sale
rieken utermaten wale
dit es die sake die mi doet
so blide sijn in minen moet
dat sprac hi met groter joien
daer hi ghelogiert lach bi troien
dus machmen merken wel te voren
dat hi van gode was vercoren
prince te sine van al eertrike
want hi waest selve sekerlike
ofte sijn bode die daer quam
daer hi de ghewelt af nam
dus nemet inde deerste bouc
so wiere an naide enen douc
van valscher rimen hi mesdoet
want die rime es al goet
hier binnen quam die niemare
vor darise al openbare
dat alexander ware int lant
ende hijt al dwonghe metter hant
daris was gheweldich ende rike
ende langhe haddi sekerlike
in groter weelden ende met vreden
sijn lant ghehouden ende sijn steden
al was meerre sijn conincrike
ende bat ghewapent sekerlike
ende ooc riker van groten goude
ende ooc bat met ghewoude
menech coninc onderdaen
ende hi ooc meer prijs hadde ontfaen
ende daer toe ouder was van daghen
so en dochtes hem niet wel belaghen
dat hi te stride moeste riden
want hine plaechs in langhen tiden
bedi wil men die waerheit horen
hi dochtes mi luttel hebben te voren
al was sine name hoghe
sijn herte en wilde gheen orloghe
nochtan omdat hi niet en wilde
dat ieman sijn sceren hilde
dreighedi den coninc openbare
om dat hi wesen soude in vare
ende sprac haerde hoghe tale
want hi mocht volbringhen wale
ende dede int lant ghebieden
herevaert al sinen lieden
ses hondert dusentich baroene
wel ghewapent ende coene
die beste die tien tiden saten
tusschen der see ende eufraten
dede hi met mennone varen
jeghen alexanders scaren
alse dit volc aldus trac uut
sende daris een saluut
tote alexander om dat hi wilde
dat menne over machtich hilde
hi gaf hem selven groten prijs
want hi sprac in derre wijs
daris die draeghet die hoochste crone
boven allen coninghen te lone
ende die ooc maech es alre gode
hi ontbiet met sinen bode
alexandere sinen cnechte
dat hi verdient heeft te rechte
al bestu dapper ende jonc
ensprinc niet enen dullen spronc
ende wes te pijnlec niet een twint
du wasses noch du bes een kint
die vrucht die noch niet es ripe
die es quaet ghepluct van siere pipe
laet dine wapen du enbes gheen man
met dulheiden daetstuse an
ganc tot dijnre moeder olimpias
die selden gherne suver was
hi es dul die hem niet en scaemt
ic sende di datti bat betaemt
dats te dinen behouf een breidelkijn
dattu mi onderdaen salt sijn
ende in minen dienste bliven
of ic sal di als een paert driven
ic sinde di mede ooc enen stoet
die te diere kintsceit es goet
enen bigordel sindic di mede
dattu teringhe te derre stede
hebben moghes ende broot
so enblijfstu niet van hongher doot
bestu so keytijf ende dul
enter riesheit so vul
ende int herte so premant
dattu liever heefs dinen viant
dan dinen vrient in alre tijt
ende du liever heefs den strijt
ende orloghe danne vrede
so hore wat ic di segghe mede
jeghen di en sal gheen goet man vechten
maer quaden verwoeden knechten
sal ic di so sere doen blouwen
datti sal dijn leven rouwen
ende werpen di na minen wane
daer du en salt sonne sien no mane
dus nam ende sijn saluut
ende men laest al over luut
doe alexander dat vernam
wart hi utermaten gram
ende een luttelkijn hi doe sweech
doe peisde hi dat dat ghedreech
luttel goet hem mochte scaden
doe antworde hi met staden
den heren die dat saluut brochten
want hem sijn moet begonde sochten
aldus sprac hi totien lieden
hoort ic sal u bet bedieden
wat betekent uwes heren present
die bal es ront al ommetrent
dat bediet de werelt ront
die mijn sal sijn in corter stont
die breidel bediet dat ic sal riden
up die persen in corten tiden
ende dwinghense met minen sweerde
ghelike of si waren peerde
wat dit bigordel bediet
dat en sal achterbliven niet
ic sal hebben allen daris scat
doe dedi weder scriven dat
ende hingher sinen seghel an
ende sandet weder den hoghen man
den boden gaf hi selver ende gout
ende dede hem ere menichfout
cortelike na deser tijt
was een die bitterlijkste strijt
tusscen alexander ende mennoene
dit was up dien velde groene
up ene riviere hiet granike
daer bleef dat volc ghemenelike
met mennoene dien edelen here
alexander hadde daer die ere
ende darise quam die niemare
dat mennoen versleghen ware
ende al dat hi met hem brachte
die mare dede hem onsachte
van hem ende van den ridders mede
al was hi droeve nochtan hi dede
alstie ghene die die aventure
prouven woude durenture
hi dede sine liede comen
die men in den strijt sal nomen
ende ghereide sine vaert
met haesten ter eufraten waert
so menich edel man was daer
al en seidic anders niet dit jaer
ic soudes cume te voren comen
in soudese al bi namen nomen
si quamen daer met groten prighe
die men sal nomen in dien wighe
hoe hare aventuren ghinghen
hier en mochtment niet volbringhen
doe daris ter eufraten quam
endi met toesiene vernam
dat daer was so menich scilt
ende daer so menich scare hilt
verhief hi sere sinen moet
ic wane hi anders niene doet
dan hi tfolc telde metter vaert
teersten dat die dach upvaert
alse wilen cerces dede
doe hi verwan meneghe stede
vijvendertich hondert dusent heren
waren daer ghetelt met eren
nochtan so blevere so vele hem dochte
dat mense niet ghetellen mochte
hi bevalse met groter sorghen
sinen goden dat sise borghen
moesten jeghen dat griexe here
dat hi ontsach herde sere
teerste orloghe dat daris helt
alse ic u eerst hebbe ghetelt
jeghen die grieken die coene waren
dat was doe hi dede varen
seshondert dusent met mennoene
edele ridders ende coene
up alexander den jonghelinc
dat was wonderlike dinc
dat daer tien tiden ghesciede
al waest dat hi hadde min liede
jonc ende out cleene ende groot
slouch hi al te gader doot
ende mennoene den here mede
ooc wan hi ter selver stede
die rike borch daer midas
wilen eer coninc up was
midas was so dorerike
dat men seide sekerlike
so wat hi hadde in de hant
dat gulden waert alte hant
gordia hiet wilen de sale
dat vint men bescreven wale
ende nu te tiden heet soe sardis
dit vint men wel dat waer is
in enen boec van asia
staet soe ende europen na
daer comen twee seen te samen
die men heet bi rechter namen
narvel ende oceanus
een fluvie heet sangarius
vallet daer in beide die seen
ten hoeke daer si worden een
binder salen steet jupiters kerke
groot ende van starken ghewerke
daer binnen so staet midas waghen
die vele last mochte draghen
an dat joc hinc die vreemde knoop
so menegherande was sijn loop
datmen niemene en mochte vinden
die den knoop mochte ontbinden
het was over menech jaer
in die stede voreseit aldaer
so wie so den knoop ontcnochte
dat hem altoos niene ontfochte
hine soude wel saen daerna
here wesen van al asia
doe alexander dat hadde verstaen
was hi in den wille bevaen
dat hi den knoop woude ontstrecken
so dat hiere an begonde trecken
doe hi sach dat niet en diet
ghesellen het es al om niet
sprac hi in can niet ghemicken
hoe ic dit soude ontstricken
dit sprac hi ende trac uut sijn swaert
ende sneet ontwee ter vaert
ende ontcnochte al durenture
dus bedrooch hi de aventure
wat dunct u sprac hi van desen
asia sal noch mine wesen
alse hi al dat hadde ghedaen
voer hi tote acirien saen
dat was een poorte utevercoren
hi sende sine boden voren
int lant van capadocia
al dat volc verre ende na
ghinghen ghewillike in hant
ende gaven up al hare lant
doe si al bedwonghen waren
woude die coninc henen varen
jeghen darise mettier haest
daer hine wiste alre naest
hi voer binnen eens daghes wilen
eenendertich groter milen
want hi woude dien bloden tyrant
scoffieren ende winnen dlant
hi haeste hem ooc te seerre vele
want hi wiste harde wele
dattie rochen nauwe waren
daer hi dor soude moeten varen
dat hem daris daer mochte weren
ende sinen volke sere deren
bedi haesti hem ten slechten lande
daer daris was ende sine viande
daris hi was upghestaen
eens moorghens tilike also saen
hi gheboot ter selver stonde
alsi dien dach bekinnen conde
dat men porrede metter vaert
tien lande van cilicien waert
daer was groot uter maten
doe si voeren van der eufraten
dat een scone riviere was
dat gheluut ende dat gheblas
die berghe dochten hem van pinen
te stucken breken ende dwinen
ende die stene dochten hem scoren
men mochte haerde verre horen
van dien hoornen die donringhe
van verre hoordemen tghedinghe
nu hoort algader harewaert
hoe dat volc was ghescaert
vor alt here voer een waghen
die in sijn casse brachte ghedraghen
van finen selvere enen outaer
ende een vier lach up aldaer
dat volc van persen anebede
over een grote gotlichede
daerna quam een waghen goet
daer jupiters beelde up stoet
dien traken twee witte peerde
hi was ghemaect met groter weerde
ende twalef manieren volcs ghevaren
eerlijc met haren scaren
daer quamen vor die ander alle
tfolc van dien lande van triballe
die so dore langhe leven
dat si van groter oude sneven
het es daer wet het es daer noot
dat tkint sla den vader doot
hine mach ander doot ontfaen
men moetene te doot met wapen slaen
tien dusent man so quamer sciere
ghevaren van dusdaenre maniere
up waghene die vergult waren
daer na so quamen ghevaren
vijftien dusent van sconincs maghen
die cleder brochten ane ghedraghen
alsulke alse vrouwen nu plien
dat mense daer bi mochte sien
daerna quam dies conincs waghen
die darise brochte ghedraghen
die sproten scemerden van goude
also alse hijt selve woude
bi hem stoeden gode bescreven
daer hi hem an hielt al sijn leven
met goude ende met dieren stenen
beide met groten ende met clenen
was die waghen versiert van binnen
ende van buten in allen sinnen
boven dien waghene te waren
was ghemaect van goude een aren
die de sonne van hem weerde
so dat soe hem niet en deerde
tien dusent man in waerre dinc
voeren vore dien coninc
hare scachte waren selverijn
ende hare yseren fijn goudijn
nochtan dede di coninc riden
twee hondert man bi siere siden
die alle waren conincs kinder
some meerre some minder
nochtan ghinker daer alomme
dertich dusent teenre somme
van voetganghers teenre scaren
daerna so quamen ghevaren
dies conincs kinder ende sijn wijf
ende siere moeder ende sine joncwijf
ende al die allame van dien hove
ende vijftich vrouwen van groten love
quamen up vijftich waghen ghevaren
die daris amien waren
ghevuerde cnapen alse capoene
diemen tien tide hiet spadoene
waren der vrouwen camerieren
want men plach doe diere manieren
tien tiden so waest ooc sede
welctijt so die coninc dede
van percen roupen herevaert
dat al volghede ter vaert
man wijf quenen ende kinder
cnapen cnechte meer ende minder
daer na quam die scat ghevaren
up seshondert mulen te waren
ende driehondert kemele mede
brochten scat up hare lede
ene scare quam dwers daer an
meer dan hondert dusent man
die scoten ende worpen stene
daerna so quamen alghemene
een trop van misseliken lieden
die nieman al en can bedieden
manne warent wel na al
daer af en was gheen ghetal
dat here maecte sulc ghestof
dat die sonne waert verdonkert of
alse ocht die nevel hadde ghedaen
dat doetmen ons vorwaer verstaen
doe voer alexander na
ende vant dat lant van cilicia
verbernt ende verherghet doe
van den volke datter vlo
hi voer te eenre stede ghereet
die cyrus pauwelioen heet
hi seinde voren permenioene
ende gheboot hem te doene
dat hi soude houden in vrede
tarcen die goede stede
want daris hiet die parcen
verbernen die poort van tarcen
hier was sinte pauwels gheboren
die goods apostel was vercoren
ende hier was sijn vader gegraven
die rike was van groter haven
doe die viande verjaghet waren
quam alexander na ghevaren
te tarchen in die goede stede
ende alle sine ridders mede
door die stat loopt ene riviere
claer ende van goeder maniere
die signus heet na minen wane
dat bediet in dietsce een swane
door hare witheit wanic wel
heet soe swane end niewer om el
men secht dat soe ne meer en bringt
waters van al daer soe springt
dan hare gheeft die eerste adere
van dare soe comt al gadere
ander fonteine noch ander beke
so en vallet in hare streke
hier waert macedo gheware
dat niemen so gheluckech en ware
die sonder lettinghe aventure
hebben mochte altoos ter cure
ongheval ghesciede hem daer
daerom hi hadde groten vaer
ende alle die van grieken toren
alse ghi nu hier moghet horen
het was int heetste van den jare
ende dat coren stont in sine are
ende et was half wedemaent
also alsemen die waerheit waent
recht omtrent middaghe
ooc segghe ic u al sonder saghe
dat sant van den velde stoof
entie aerde van heeten cloof
alexander was sere verhit
endi sach die swane wit
ende ooc wel te maten diep
met haesten hi daerinne liep
ende spranc int water saen
om dat hi hem wilde dwaen
twater was uter maten cout
ende hi was verhit menichfout
dus vercoude hi te hant
bedi dat die gheest niene vant
eneghe adere in dien tiden
daer hi toe mochte liden
dus verloos hi sine cracht
ende seech neder in onmacht
die riddere si trakene uut
ende weenden sere over luut
si ghinghen carmen ende dinghen
si riepen bloeme van jonghelinghen
waer heefstu dese doot verdient
te stervene onder dine vrient
sonder wapen aldus naect
wat onghevalle heefti ghestaect
owi verbannen aventure
du bes tienwerf also sture
alse eneghe tyghere diemen vint
ende wandelre dan een wint
ende eiseliker dan tisiphon
die in der hellen es ghewon
daer en es gheen duvel also fel
alse du dat machmen merken wel
sech waeromme dodestu dan
ere tijt desen man
tote nu so waerstu alse moeder
waer bi so bestu alse stiefmoeder
want du hads beheten desen
dat hi meester soude wesen
vander werelt tenen gader
owi coninc lieve vader
waer sal varen die griexe scare
di metti es comen hare
wi en moghen keren niet te lande
want si testoort sijn met brande
ende algader sonder lijfnere
hoe sullen wi ons setten ter were
ende sonder di den strijt bestaen
ens nieman werdech sonder waen
noch en ware ooc up al die eerde
dat hi na di coninc weerde
die aventure hoorde dat
daer soe up die eerde sat
soe helt in die hant een wiel
alset keerde een man viel
ende een ander man waert here
die derde rike ie lanc so mere
die vierde was al uut keytijf
ende bleef onsalich al sijn lijf
soe was blint want soe en sach
niet wie hi was die onder lach
no wien soe maecte here
dat es hare doen emmermere
soe stont up ende bespotte die grieken
die sere claegheden haren sieken
ende soe green met haren monde
soetelike ter selver stonde
soe scoutse dat si waren vervaert
ende sprac aldus ten grieken waert
der liede gheclach es wel dul
ende groter onweticheiden vul
dat si mi dus sere moeien
mi maechs te rechte vernoien
dat elc moet volghen siere nature
sonder allene die aventure
die liede ontseghen mi mijn recht
alsic make here den cnecht
dan gheven si mi groten lof
als ickene werpe weder of
van der eren dare icken brochte
dan sceldsi mi alse of ic mochte
sijn ghestade bi miere nature
so en ware mijn name niet aventure
mochte ic altoos ghestade bliven
het es onrecht dat si driven
bedi ic moet sijn onghestade
ende nu doen vrome ende nu doen scade
ende nu doen riden ende nu doen beten
sal ic aventure heten
doe sweech soe ter selver stont
entie coninc roerde sinen mont
ende begonde ademen doch
maer evel hadde hi binnen noch
hi slouch up sine oghen beide
ende sprac met groter serecheide
bedi hebbic dit ongheval
dat mi die coninc daris sal
sonder were moghen slaen
die hier bi es sonder waen
ende et staet mi harde onsiene
en moghen niet fisiciene
mi ghehelpen in corten tiden
mijn viant en sal niet biden
hi en sal om mijn ongheval
blide sijn ende vanghent al
ende slaen mi mine ridders of
maer weet god ic sal sonder lof
ende sonder ere verslaghen werden
ende ooc ligghen up der erden
onbegraven ende bloot
ende bliven in ellenden doot
nochtan mocht also wesen
dat mi fisiciene mochten ghenesen
so woudic gheerne bi rade werken
ic secht ooc ridders ende clerken
dat ic vechten meer beghere
jeghen darise ende sijn here
dan ic nu doe te desen stonden
van minen live die ghesonde
want al bem ic siec al noch
mochtic bi minen live doch
ene corte wile ghestaen
daris mochte sonder waen
met sinen lieden vlien ander weghen
ende grieken souder vechten jeghen
mettien sweech die coninc stille
die heren ontsaghen dat hi wille
ende hi ooc int herte dochte
dat sijn evel meeren mochte
philip hiet sijn fisicien
alse hi dorine hadde besien
ghelovede hi dat hi soude wesen
binnen drien daghen al ghenesen
hem sende een paer letteren doe
sijn riddere parmenio
hi was ghevaren een deel bat voort
tote yssoen der vaster poort
hi screef dat hi hem soude vorsien
van pilippe sinen fisicien
want hine vergheven soude
hem ware ghelooft met groten goude
dat hi soude hebben sekerlike
daris suster in huwelike
hier af hadde de coninc vaer
ende twivelde oft ware waer
bedi hem gaffene up trouwe groot
philip sijn vader eer hi bleef doot
tien derden daghe brachti poisoen
daer hi hem met waende doen
ghenesen ende dat evel vlien
ende hiet hem drinken uut mettien
blodelike dranc hijt uut
maer teerst toochdi hem tsaluut
min no meer dan recht also
alst hem seinde permenio
ende talre eerst dat hijt besach
wat daer inne bescreven lach
en achte hi een twint niet das
alse die onsculdech was
hi antwoorde hem metter vaert
coninc en wes niet vervaert
laet hier af dijn sorghen sinken
ende wille dit poisoen uut drinken
alst dine aderen hebben ontfaen
so machet di in staden staen
die mi belooch her alexander
die heeft u liever dan een ander
of hi en ghetrouwet mi niet van desen
dattu moghes bi mi ghesen
of hem ware lief dine scade
so dattu gheneses spade
want wie so onsculdeghen man
verradenesse tijet an
des sijt seker ende ghewes
dat hi een verrader es
want wie so gherne quaetheit doet
hi waent dat nieman en si goet
aldus vallet dat hi snevet
die gheens quaets verdient en hevet
ende die quaet hevet ghedaen
laet men dicke quite gaen
doe hi seide dese dinc
gheboot hi mede den coninc
dat hi hem niet en soude ontsien
dat poisoen ghinc nederwaert mettien
ende die coninc hi ghenas
teerst dat binden aderen was
te voren was hi onghedaen
sine varwe quam hem weder saen
die heren waren alle blide
ende quamen besien te stride
philip diene hadde ghenesen
dies si blide mochten wesen
des anderen daghes metter sonnen
doe die nacht was ontronnen
sat hi up sijn snelle wreen
hiet bucifal der bester een
dat men wiste in eneghen tide
hi maecte al sine liede blide
ende dankes sinen goden saen
dat hi cracht hadde ontfaen
daerna dedi die borghe slechten
die jeghen hem wilden vechten
ende voer van tarchen te yssoen waert
dat wel met ketenen was bewaert
daer quam hem jeghen permenio
die sijns was harde vro
ende gheledene in die poort
die van den poorters was ghestoort
die heren vraechden hem tien tiden
weder hi woude daer ontbiden
darise ende sine ghewelt
so voorder soeken up dat velt
doe seidi tware beter vele
striden in die nauwe kele
tusschen die roetsen want si seiden
het ware al eens daer van hem beiden
permenio sprac dat hem dochte
datmen daer bat belopen mochte
darise ende sine ghewelt
dan buten up dat breede velt
narbasines die openbare
in allen doene was moordenare
ende groot here van oscanie
seinde onder alexanders paertie
een paer litteren tote cicines
die alexanders ridder es
al te yssoen in de stede
hi ontboot hem daris vrede
woudi alexander nemen dleven
ofte enechsins vergheven
waert dat hijt volbringhen woude
beide van selver ende van goude
souden si hebben haren wille
cicenes liet ligghen stille
dat paer litteren dat hem quam
so dat die coninc vernam
al en hadde hi ghenen ghere
te dodene sinen gherechten here
nochtan so was in den stonden
dat paer litteren over hem vonden
ende was daer omme doot
dat was onrecht haerde groot
mettien quamen al te hant
ridderen uut griekenlant
timodes ende sine neven
die uten lande waren verdreven
tote darise omme sout
ende ooc mede om behout
si raden darise of hi woude
dat hi weder keren soude
met sinen here ten pleinen lande
ende oft hem dochte wesen scande
so rieden hem die grieken dat
dat hi soude half sinen scat
weder senden ende half sine liede
bedi ocht also ghesiede
dat si deen helt verloren al
of god wille dat niet sijn en sal
dat darise volcs te vullen bleve
daer hi di grieken mede verdreve
te settene algader up enen dach
dit es die raet die sere wach
den ridders die daer hoorden toe
si rieden haren here doe
dat hi die grieken doden dade
dat ware die loon van sulken rade
want si wouden dat gheloven
dat si den scat wouden roven
ende met penninghen versoenen
jeghen alexandere den coenen
maer daris was een soete man
hi antwoorde den heren dan
sijn herte twivelde dies si seghen
neen ghi heren doet enweghe
ic bem die ghone dies niet enbestaet
dat ic wille dat men verslaet
goede riddere ende coene
die te minen pauwelioene
comen ghevaren omme sout
ic bem van daghen nu so out
het ware lachter dedic dat
dus bleven si quite daer ter stat
maer niet en woudi weder keren
want hi scaemde hem der onneren
doch sendi weder dat meeste goet
van sinen scatte metter spoet
tote damas in die stede
maer na sijnre voorders sede
helt hi daer wijf ende kindere
beide meerre ende mindere
seker so was daris dies
waert sijn win ofte verlies
dat men te wighe soude gaen
teerst datmen saghe die sonne up staen
hi clam up enen beerch groene
te midden onder die pauwelioene
daer een lauwerboom up stont
wel ghewassen ende ront
ooc so es ghedaen sijn nature
al vrore deerde durenture
weder dat es heet of cout
dat hi altoos sine lover behout
ooc stont daer menich blomekijn
enter luchter siden sijn
liep ene riviere over tsant
het was die scoonste diemen vant
hier stont daris ende besach
al dat volc dat onder hem lach
so goetlijc was hi ghedaen
dat men hem sonder waen
gheerne soude wesen vrient
al en haddijs anders niet verdient
hi hiet dat volc sceden te voren
ende sine tale horen
edele heren van perci
die beste wigande sijdi
van der werelt uutvercoren
ghi sijt van den goden gheboren
ende van den ouden beluse comen
dat es noch wale cont u somen
hi verdiende in die eertsce weelde
dat na hem dat eerste beelde
was ghemaect dat ie ghewas
daerbi so verdiendi das
dat hi eerst van eertrike
was ghevoert te hemelrike
ghi heren en sijt niet vervaert
dit orloghe en es niet waert
datment heet eneghen wijch
want die cnecht die wille prijch
houden jeghen sinen here
mi dunct dat hi verwoet es sere
et en es gheen strijt maer het es wrake
also als ghevalt die sake
dat die here sinen cnecht
blouwet ende voeret na sijn recht
ende sijns selfs lant bescermt
ic wane die keytijf niene ghehermt
die quade bastaert om die dinc
dat hi worden es coninc
hi waent werden sekerlike
here van al eertrike
dat riet hem die jonghe joghet
ic wane ghi wel merken moghet
dat hi onversien ende sonder raet
alrande dinc dicke bestaet
hem ware liever ware hi doot
dan hi hem up gheve door di noot
al nu so es hi hopeloos
dat hi so meneghen man verloos
jeghen mennoene up die granike
daer menech man bleef jammerlike
wach arme dat quade cnechte
houden wanen hare ghevechte
die alleweghe aerm waren ende keytijf
jeghen heren die al hare lijf
hebben ghehat wensche ghewout
ende dient selver ende gout
alexander hoe gheerne ic wiste
bi wat duvele of bi wat liste
du winnen waens dat conincrike
dat cyrus wan gheweldelike
die tlant van lidien verwan
ende cresus den riken man
die die rijcste was te voren
die noch ie was gheboren
ende baltasar van babilone
ende daertoe alre heren crone
die tien tiden coninc waren
al es hi te hemele ghevaren
noch hebbic sine aventure
ende sijn gheluc al durenture
noch segghic ene ander sake
dies ghij moghet sijn te ghemake
wi sijn van dier giganten gheslachte
die alle waren van groter crachte
entie dien toren van babilone
die noch es hoghe ende scone
eerstwerf van teghelen wrochten
entie jeghen die gode vochten
bedi bidde ic u dat ghi doet
uwe voorders in uwen moet
ende dat ghi doet al sulke were
dat ghijs lof hebt ende ere
sal een keytijf een incomelinc
ooc verdriven uwen coninc
ende houden uwer voorders erven
al sult ghiere ooc om sterven
alst so ghevalt dat niet en sal
of god wille ende goet gheval
dat iemen vlie den griexen cnechten
of ghi dor mi en willet vechten
hi peise doch om sijn wijf
ende om sine kinde ende tlijf
verliesen sullen in den strijt
ende dan so eest vechtens tijt
nochtan weet ic wale alleweghe
dat wi sullen hebben den seghe
want ic in minen drome sach
daer ic up minen bedde lach
bernen die griexe pauwelioene
ende den keytijf dulcoene
ghecleet na babiloonsce wise
hi voer in die poort van prise
daerna brochtmenne mi ghevaen
doe verghinc mijn droom wel saen
wat hulpt dat ic u vele seide
ic sweert u bi die gotlicheide
vander sonnen di wi u wisen
die wi bi orlove laten risen
int einde van onsen conincrike
die vlien sullen ewelike
verdreven wesen van den lande
ghelijc dat waren onse viande
doe hi stoet in dese tale
quam ghelopen in den dale
een messenghier met eenre mare
ende seide dat alexander ware
ghevloen ende there ghinge faelgen
over berch ende buscaelgen
ende ter seewaert ware ghevloen
hi was so blide hine wiste wat doen
van vrouden doe hi hoorde die tale
over berch ende over dale
ende over bosch ende over stene
ghinc dat volc vlien al ghemene
algader dien dach ende die nacht
dies waren si qualijc bedacht
om dat sien sullen achter lopen
dat si sere sullen becopen
want alexander en hadde vrucht
dan om dies conincs daris vlucht
al hadde hi den core also
weder hi liever hadde dat hi vlo
ende hi verwonne in sulker wijs
so dat hi soude hebben den prijs
ende al werende tlijf verliesen
hi en soude wat weten kiesen
want hi soude hem emmermere
daerna scamen der onnere
also na waren si nu comen
daris scaren dat si vernomen
waren in die diepe dale
men mochte si bekennen wale
bi dien blikene van den goude
entie stuvinghe van der moude
verdonkerde dier sonnen ganc
dat avont sceen sonder wanc
up enen toren liep een seriant
hi riep in yssoen al te hant
dat daris quame ende al sijn here
ende men vaste vinghe ter were
cume gheloofdet alexander
dies blider was dan een ander
ende sere langhde na den wighe
hi riep wapent u te prighe
hi was die eerste die uut trac
ende ooc die den eersten stac
hem volchde menech scone serjant
helm up hovet scacht in die hant
nu laet sien wat sullen doen
die men seide dat si waren ghevloen
doe tfolc sach dat si dare waren
alexander ende sine scaren
wel ghewapent vor sijn oghen
doe wisten si wel si waren bedroghen
men riep daer helpe in menegher tale
men mochtes niet verstaen wale
daris scaerde anderwaerf dat here
ende sette tfolc ter were
hi hadde in sinen sin ghedacht
ooc mochte hijt hebben volbracht
dat hi die grieken voren ende bachten
soude hebben beringht met crachten
hadde hijt ghedaen het ware hem goet
maer daventure die emmer doet
den starken breken den cranken staen
die en liets hem niet anegaen
dus stoeden die grieken wel ghescaert
up enen berch al onvervaert
alexander sette hem ter were
vore algader tander here
ene scare van lieden te voet
die ten wapen waren goet
sijn here was in tween ghescaert
die rechter side die bewaert
nichanor permenions sone
die alre eren was ghewone
hector sijn broeder was daer mede
en tholomeus die wonder dede
meleager ende perdicas
clitus ende ooc amictas
dit waren riddere al van prise
elc na conincstavels wise
van ere paertien leitsman
ane die luchter side daeran
was leitsman permenio
die der orloghen was wel vro
ende an die selve side so was
sijn sone mijnher philotas
craterus ende antigonus
cenus ende eumenius
alexander die coene was ende blide
hi was in die ander side
met enen helm van goude root
sijn spere staerc ende groot
ende wel ghewapent over al
ende hi sat up sijn bucifal
an di side hielt bi hem doe
alre naest eufestio
die die scoonste was als te voren
ende sijn gheselle uut vercoren
vore tfolc voer alexander die fiere
blakende met sijnre baniere
den hoghen lieden bat hi sere
te vechtene door der werelt ere
hi makede sinen lieden moet
den vrecken man gheloofdi goet
eighinen lieden gheloofde hi
dat hise soude maken vri
die traghe wincti metten vingheren
ende hietse werpen met den slingheren
hi sprac hoort an nu dese tale
eer ghi gaet van den berge te dale
edele heren nu sijt coene
heden hebdijs wel te doene
gi sult alt volc van eertrike
dwinghen saen wel cortelike
siet hier den dach daer u up sal
die aventure ghelden al
den seghe dien si u behiet
dit goet es uwe en twivelt niet
dat toochde soe u wale te voren
doe soe u teben liet te storen
ende ghi athenen haddet so vervaert
dat het al u eighen waert
siedi nu dese liede staen
sij sijn als wive al ghedaen
si blicken van goude so sere
si hebben hope vele mere
omme roof dan om verwinnen
men salt hem wale doen bekinnen
dat onse sweert gout biten ontwee
si connen dreighen ende nemmee
si sijn der weelden so ghewone
dat si en durren ghene soene
houden jeghen di scaerpe swaerde
noopt mense enewerf metter gaerde
in den rugghe of in den buuc
over busch ende over struuc
sullen si vlien met alre cracht
daer sal men merken uwe macht
ende of ghi mint mi haerde
daermen breect die plompe swaerde
daermen scoort die buckelaren
daer sal ic wel besien die scaren
die mi van herten goedes onnen
verwint tfolc het es verwonnen
di sijns viants leven spaert
hi heeft sijns selves lijf onwaert
in striden salmen nieman sparen
en si of si verwonnen waren
godsat hebbe die traghe hant
die blode vecht alse een wigant
als hi niet en mach ontvlien
dan sal den coenen niet ghescien
die van percen hebben dicken
die grieken gheslaghen tsticken
ende ooc menich onrecht ghedaen
bede vercocht ende ghevaen
dunket u wesen ghenoech
neent het es groot onghevoech
dattie kindere dat becopen
dat hare voorders hebben belopen
al die liede sonder waen
sullent becopen die hier staen
dat onrecht dat up europen
dicwile es belopen
media ende daris die hier staet
sullen becopen cerces daet
die grieken groten toren dede
dat sullen wi wreken hier ter stede
up meer volcs dan ghi hier siet
want dus vele en ghenoeghet mi niet
vecht alse ic doe omme prijch
deelt met mi den starken wijch
ic lat u tgoet bliven allene
want ic en wille dinc enghene
dan den name van dier daet
dit sprac hi ende metter vaert
noopti bucifalle met sporen
het lichte hem achter ende voren
entie scaren begonden naken
so dat si hem onderstaken
maer eer ic telle van iemans cracht
wie daer vlo ocht wie daer vacht
sal ic u wijs maken das
hoe daris scilt ghetekent was
daris wapen waren goet
maer dat an den scilde stoet
dat was een historie lanc
diet horen wille hebbe danc
sijn scilt hinc an enen waghen
want gheen man en mochten draghen
hi was goudijn goet ter curen
hi hadde seven coverturen
gedeelt was hi in drien quartieren
boven stonden in haerre manieren
daris voorders haerde scone
die gygante van babilone
ende hoe memroet die gygant
dat in sinen rade vant
datmen enen toren soude maken
die toten hemel soude gheraken
om dat die luvie daer naer
nemmermeer en dede vaer
also stont dare chams gheslachte
hoet daer den hoghen toren wrachte
doe en wout god niet ghedoghen
ende quam sine cracht daer toghen
ende verkeerde hare sprake
om aldusghedane sake
bleef di toren te makene voort
daeraf so comt nu die poort
die es gheheten babilone
al dit stont bescreven scone
int overste quartier van den scilde
also alst die here wilde
in dat ander so stont mee
hoe die coninc van caldee
nabugodonosor die rike
met groten here gheweldelike
te jherusalem weert voer voren
ende hoe hi daer brac meneghen toren
ende hoe die coninc vacht den seghe
jeghen die joden alleweghe
daer stont bescreven hoe dat was
ghevanghen die coninc cedecias
ende ooc mede daer met hem
al tfolc van jherusalem
entie coninc ooc gheblint
ende in den kerkere ghesint
sijn twee kinder waren met lede
vor sijn oghen onthovet bede
ende goods kerke entie mure
ende al die huus gheslicht aldure
ende ooc nam hi ons heren vate
ende voerde se siere strate
ende diender sine afgode mede
daer hi groot quaet ane dede
cedecias verloos die crone
ende bleef ghevaen in babilone
ende die joeden mede aldaer
al durenture seventich jaer
nochtan liet hi te scrivene bliven
een hystorie die ic sal scriven
hoe nabugodonosor lach
in sinen drome ende sach
een beelde groot vore hem staen
dat wonderlike was ghedaen
sijn hovet was goudijn root
entie scouderen entie aerme groot
waren selverijn al claer
die buuc was coperijn dats waer
yserijn waren sine been
dat en es loghene engheen
van eerden waren die voete sijn
ende ghemanc ooc yserijn
dus sach die coninc al te hant
hoedane wijs dat sonder hant
een keselkijn ghehouwen waert
ute enen berghe dat metter vaert
gheent beelde an sinen voet smeet
het vel ter neder al ghereet
ende vaert te nieute alse ghestof
danieel hi spreect hier of
want hi bediede desen droom
coninc sprac hi nu nemet goom
dat beelde betekent di
du bes selve coninc vri
dat guldijn beelde dat du saghes
daer du in dinen drome laghes
die selverin scouderen metten aermen
bediet dat dijn rike sal aermen
ende cranken van ghewoude
also vele alst selver es beneden goude
ooc salt sijn ghedeelt in tween
dat en es loghene engheen
het sullen hebben die persiene
ende ooc mede die mediene
die buuc die coperijn was al
dat es dat in grieken sal
een coninc werden ende sal verslaen
percen ende meden ent rike ontfaen
die been van ysere bediet
dat roomsce rike ende anders niet
gheliker wijs dat yser verwint
alle spise die men vint
so sal verwinnen troomsce rike
al dat volc van eertrike
dat die voete waren van eerden
betekent dat daerna sal weerden
die werelt quaet ende onghetrouwe
daerna sal ene vrouwe
sonder man een kint ontfaen
dat bediet sonder waen
dat keselkijn dat du saghes
in dinen droom daer du laghes
ooc liet hi achter enen droom
hoe dat hi sach enen boom
nabugodonosor die rike
ende hoorde van hemelrike
dat men dien soude houwen uut
ere stemme roupen over luut
ende men die wortele niene soude sniden
totien daghe dat seven tiden
verkeert waren up den boom
daniel bediede hem den droom
hi seide dat hi die boom ware
om dat hi gode hadde ommare
ende hi ware so sot
dat hi selve waende wesen god
bedi so seidi over waer
dat hi soude seven jaer
alse een beeste eten al uut
beide gars ende cruut
ende in enen osse sijn verkeert
totien tiden dattijs ware gheleert
dat doch ware een ander god
die overal heeft sijn ghebot
dit was dien coninc al ghesciet
nochtan waest daer bescreven niet
sint droech hi weder crone
ende was coninc in babilone
alsi te voren hadde ghedaen
hi dede sinen sone vaen
te dien tiden was int rike
dat hi was beesten ghelike
daerna doe hi doot was bleven
waert sijn sone daer verheven
doe dede hi in corten tiden
sinen vader ontwee sniden
in clenen stucken al te gader
aldus begaedde hi sinen vader
ende gaf elc stucke enen giere
ende lietse enweghe vlieghen sciere
om dat hi ontsach dat hi verresen
van dode te live soude wesen
ende hem dat rike soude ontgaen
dat was waerheit sonder waen
also nam nabugodonosor ende
om dat hi gode niet en kende
aldus ende in deser maniere
waren ghemaect die overste quaertiere
maer het was om sconincs lachter
dat dit was ghelaten achter
in dien voet ooc van den scilde
stont bescreven alse men wilde
hoe daris trike van meden wan
met cyrus den riken man
balthasar sat daer ghescreven
die tien tieden coninc was bleven
van nabugodonosors gheslachte
die luttel up gode achte
hi maecte tenen tide feeste
aldus leest ment in die geeste
mettien vaten diende men hem
die nabugodonosor te jherusalem
in die heleghe kerke nam
daerom was god up hem gram
daer hi sat met sinen wiven
ende sine feeste soude driven
quam een hant van hemelrike
nemmeer en sach men sekerlike
soe screef drie woort ende mettien
en mochte mense meer ghesien
maer niemen van sinen lieden
en mocht ghelesen no bedieden
doe was ghehaelt daniel
die prophete ende laest wel
coninc seide daniel
ja en weetstu dat selve wel
dat dat rike dinen oudervader
nabugodonosorre algader
god gaf ende hijs niet en kinde
daerom waert hi ghelijc den rinde
seven jaer al ommetrent
dit heefstu selve wel bekent
nochtan en scuwestu ghene sonden
dore eneghe dinc in allen stonden
ooc en woutu niet laten
du en does di dienen metten vaten
die dijn oudervader nam
daeromme es god up di gram
ende hevet di al dit ghesent
daermede du saen sals sijn ghescent
mane dat bediet ghetal
dijn rike es ghetellet al
ende het hevet te vele gouts
du sals verliesen dattu houts
tegel dat bediet ghewichte
du salt dijn goet verliesen lichte
fares bediet besceet
di sal saen ghescien groot leet
lijf ende rike dat sal bede
van di sceden met groten lede
cyrus van percen ende daris van meden
sullen winnen die stat noch heden
dit sprac hi ende binder nacht
waert ghevaen met groter cracht
babylonie die goede stede
ende baltasar versleghen mede
die twee coninghe verwonnense sciere
si daden ontleiden die riviere
ende nam anderen loop dan soe plach
te voren over meneghen dach
ende dor die gate van den mure
daer twater plach te lopene dure
quam ghelopen in met crachte
tfolc ende wan die poort bi nachte
ende cyrus liet in babylone
daris van meden draghen crone
dit en was daris niet god weet
die jeghen alexandere street
al omtrent den scildes rant
stont bescreven hoe di wigant
cyrus meneghen seghe vacht
hi wan lidien met siere cracht
ende al die grote rijcheit mede
die cresus hadde in meneghe stede
die die alre rijcste was te voren
die noch nooit was gheboren
nochtan dore al dat hi verwan
so menich lant so meneghen man
die coninghinne thamaris
soe en achte niet al dis
een moghende wijf ende vermeten
ende vrouwe van den massageten
ende ooc van der magheden lant
dat amasonien es ghenant
soe vinc cyrus den edelen deghen
ende heeft hem thovet af ghesleghen
ende waerpt met groten overmoede
in ene cupe vol van bloede
soe seide du begheres strijt
al bestuus sat het es wel tijt
aldus was ghene scilt ghedaen
als ghi moocht horen ende verstaen
die ander boec neemt hier ende
nu hoort van den groten ghenende
dat alexander daer ghesciede
vore sconincs daris liede
god here hoe moghen wi blide
altoos wesen of teneghen tide
waerbi moghen wi die werelt minnen
daer wi luttel ane moghen winnen
enten lesten vinden niet
also men dagheliken siet
cyrus die een groot here was
also men hier te voren las
van enen cranken wive doot
die bi naturen es wel bloot
waerom mesdoen wi jeghen gode
die dlijf ons leent bi sinen ghebode
ende alsi wille so eest ghedaen
met ons allen sonder waen
elc hoede hem vor der sonden val
in dien derden bouc staet al
van darise ende macedo
wie so vacht ende wie so vlo
eer liet ic die geeste staen
daer men te stride soude gaen
entie scaren hem onderstaken
nu seghic u in waren saken
dat die crakinghe van den slaghen
ende tstriden ende tjaghen
verdreef tgheluut van den businen
dat al niet en dochte schinen
daer vloghen so vele scichte
ende quarele so ghedichte
datmen cume ghesach die lucht
daer was an beiden siden vrucht
die eerste die ter selver stede
ane eneghen joeste dede
dat was die coene macedo
die van vrese noit en vlo
daer hi sach dat menich scilt
wel verdect met goude hilt
ende men van goude doreroot
daerinne een drake van kele groot
den standaert brochte ghedraghen
voor darise up enen waghen
daerwaert keerde hi ter vaert
mettien breidele sijn paert
om dat hi woude sonder waen
talre eerst darise verslaen
hem dochte dat hijs bat verdiende
doe quam een van daris vriende
die van surien soudaen was
ende was gheheten arethas
ende hi hadde an sinen scacht
enen witten vane daerin ghewracht
een lyoen van goude stoet
een karbonkel diere ende goet
was up sinen helm gheset
hi es die eerste man die let
alexandere mettien spere
die coninc sette hem ter were
ateras brac sinen scacht
maer alexander reet met cracht
hem den bokelare ontwee
up die bulle min no mee
die van goude was wel claer
die scacht ghinc in over waer
dor die wapine ter herten toe
aretas storte neder doe
dat was die ierste die daer staerf
die grieken riepen menichwaerf
onse es die seghe onse es die seghe
ghi sijt verwonnen vliet enweghe
clitus en tholomeus bede
daden utermaten lede
die van percen ende haren scaren
tholomeus reet te waren
dodone van parten van boven neder
datti niet meer upstont weder
clitus dede met sinen spere
utermaten grote were
hem quam ardofilon te ghemoete
die een stac anderen onsoete
dattie scachte ontwee spronghen
so sere si te gader dronghen
dat si tsockeerden metten peerden
so dat si vielen up der eerden
in onmacht waren si alle bede
men waende dat si waren versceden
clitus was deerste die ontspranc
met nide hi dat sweert uut swanc
ende stont over sine voete
hi sloech ardofilone wel onsoete
thooft van den buke alse die boude
daer hi hem rechten soude
doe quam die here van babilone
die here macheus die herde scone
ende wel gheraect was in den mont
hi sloech doot ter selver stont
enen griec die hiet jolas
dat versach daer philotas
metter haest quam hi ghestreken
ende woude iolase wreken
maer macheus hi ontreet
dat was philotas haerde leet
maer al en mochten si niet ontriden
othim slouch hi ontwee die siden
dat was in die luchter paertie
doe quamen die van hircanie
ende souden philoten vervaren
met vele ridders up hem ghevaren
hi nam den meneghen dat leven
maer wel na was hiere selve bleven
hem quam te helpene antigonus
cenos ende ooc craterus
ende permenio sijn vader
ende dat luchter here algader
si braken die yrconoise scaren
antigonus versloech te waren
daer vele hogher liede toe saghen
sat een ridder up enen waghen
hi doreslouch hem helm ende hooft
ende alse hijt hem hadde gheclooft
trac hi hem van den waghen neder
nemeer en richte hi hem weder
die hier versleghen bleef aldus
hi was gheheten anfilocus
craterus slouch ter selver stede
sinen waghenman te doot mede
permenio die in ghenen tiden
die van percen ne woude vermiden
hi dorreet dat here met crachten
twee ridders quamen met twee scachten
die beide joesten up hem daden
maer en mochte hem niet scaden
ysamnes was deen gheheten
ende eens conincs sone vermeten
dimus was des anders name
maer hi en achtes niet een brame
so wat si hem moghen doen
een ander ridder was ghevloen
van den grieken hiet orestes
die up een roche gheclommen es
die voer hi troosten ende mettien
heeft hi ysamnesse versien
dor die borste stac hi hem te hant
dat hi viel neder in dat sant
orestes die wech was ghevloen
dedi die wapen ane doen
ende mettien trac hi sijn swaert
dimuse slouchi ter vaert
sinen aerm af dat was waer
ende reetene al te stucken daer
agilone verslouch hi mede
ende elame ter selver stede
cirifon ooc mede daerna
van den lande van arabia
dus vachtmen an die luchter side
ende die strijt was herde stide
maer an die rechter siden vacht
emenidus met groter cracht
hi sloech met sinen sweerde
daer hi den meneghen mede deerde
ende stac ooc met spieten
dien hi gheraecte hi en condes ghenieten
metten sweerde so slouch hi
dyaspen enen ridder vri
eudochiun hi mede scoot
met enen spiete steendoot
hi slouch meneghen ter neder
ende reet dore ende quam weder
nichanor dede wonder groot
hi sloech meneghen te doot
ende maecte die plaetse root van bloet
mettien dede eclimus hem ghemoet
een bacheleer met enen scachte
scone ende edel van gheslachte
want hi was van cyrus gheboren
hi reet up nichanor van voren
ende hi stakene up dien scilt
dien hi up die side hilt
maer hi en mochte hem niet ghederen
nichanor sette hem ter weren
ende stakene doe vele sciere
mettien spere dor die visiere
dor den nese in bede doghen
eclimus en const niet ghedogen
hi en viel neder van den paerde
voren al blint up die aerde
die prince van ninivee
hi dede vele grieken wee
hi vacht harde an daris side
ende maecte vele grieken onblide
negusar seit men dat hi hiet
hi scoet meneghen scaerpen spiet
ooc consti vechten metten swaerde
mettier gysaermen sloech hi haerde
alse nu vachti metten ghescotte
nu metter aex ghelijc den scotte
helime hadde hi ghescoten dure
dorilas haddes quade hure
dien haddi metten sweerde doot
armogenes hadde thovet root
hi was gheslaghen mettier aex
dese drie hadden luttel ghemaex
ende alle drie so warent grieken
si en dorften hare wonden wieken
philotas sach daer negusar
die jeghen die grieken was ghespar
hi trac sijn sweert ende voer bat naer
ic sal u segghen over waer
dat een pyrop diere ende goet
up negusars helme stoet
philotas sloughene van boven
helm ende steen heeft hi ghecloven
nochtan die coyfie wederstoet
dien slach bedi soe was so goet
doch becochte hi sere den smete
dat sweert was van goeder bete
die luchter hant verloos hi saen
doe hi den slach waende ontfaen
negusar hadde luttel ghemaex
nochtan verhief hi sine aex
ende soude wreken den slach
maer amictus het versach
ende boot sinen scilt daerjeghen
els ware philotas doot bleven
want die aex voer in den scilt
daren amictus voor hem hilt
tote der middewerde in
philotas peinsde om sijn ghewin
daer hi die aex uuttrecken soude
slouch hi negusare alse die boude
althans af die rechter hant
dat soe neder viel upt sant
van rouwen comt dicke cracht
negusar hevet hem bedacht
dat hi onnutte es in orloghe
hi stont up enen waghen hoghe
ende waerp hem te ghemoete
rechte vor iolas voete
iolas voer up hem ter neder
ende eer hi mochte upcomen weder
was hi dorscoten ende sijn wreen
negusar ooc alst hem wel sceen
was dorscoten met spieten
dus moeste hi der doot ghenieten
alnu was dare so ghevochten
dat vele liede becochten
ende si waren som wel moede
dat gras was bedect met bloede
die dode bedecten deerde
in beiden siden hadde met sweerde
menech man die doot vercoren
maer die percen hadden verloren
vele meer liede dan die grieken
so dat die lucht begonde rieken
entie van percen sijn vermoit
so dat des stridens hem vernoit
nochtan so was die scare clene
van dien grieken al ghemene
maer hare coenheit ende hare were
was beter vele dan daris here
die percen begonden vlien
alexander heeft dat versien
ende slouch achter alstie coene
die alle dinc bestont te doene
met ere scare van lieden te voet
die hem wel in staden stoet
beide dor ridders ende dor paerde
ende dor scutte ende dor swaerde
sochti des conincs daris waghen
want hiene gheerne hadde verslaghen
daris broeder oxateus
sach alexander comen aldus
hi sette ene scare ter were
vor sinen broeder jeghen sijn here
daer was rouwe ende hantgheslach
het riep daer owi owach
ane beden siden menech man
die ic al ghenomen niet en can
maer die percen hadden al
van den stride tongheval
som hadden si die storte ontwee
ende dorscoten wasser mee
som met colven ghesleghen doot
si laghen van den bloede root
die een slouch met al den leden
ende selc hadde die pine leden
een ridder stoet an daris side
die bekennet was haerde wide
ende hadde witte wapen an
van damiette was die man
sijn name was soroas
men secht datti die vroetste was
van sterren in egypten lant
dien men in dien tiden vant
so wat dinghe soude ghescien
dat consti in die sterren sien
hi wiste wale in waren saken
welctijt dat coren soude gheraken
of welctijt diere soude sijn
hi sach ooc in der sterren scijn
wanen so die snee quam
ende wat den wint maect so gram
ende wat nature die lentijn
doet groene ende soete sijn
die dauwes nature wisti ghereet
ende waerbi die somer es so heet
bi wat naturen die wijngaert
in dien heerfste sijne rijpheit baert
ooc wiste hi wel ter cure
hoe die heerfst heeft droghe nature
ende ooc die viere elemente
ende al die sterren van dien firmamente
die sevene hemele kendi wel
ende wiste bat dan iemen el
bi wat naturen ende bi wat dinghen
dat si jeghen den achtenden dringhen
die hemel daer die sterren in staen
doetse met hem westwaert gaen
nochtan wille hare vaert
alle wege ten oosten waert
hi wiste wel hoe meneghen graet
die hemel van der eerden staet
die zodiaken kendi wel
ende wiste bat dan iemen el
waerbi ooc twalef tekine staen
daer die planeten onder gaen
die sterren die hier boven liden
die wi sien te haren tiden
ende die ooc onder ons staen
die noit man en sach sonder waen
al haren ganc ende hare nature
wisti herde wel ter cure
al die uren consti sien
ende watter in soude ghescien
dat ic u telle dat is clene
maer hi kendet al ghemene
so wat so an den hemel staet
cort ende lanc goet ende quaet
soroas hadde versien
dat hem soude ghescien
dat hi emmer soude sterven
ende die better doot verwerven
in dien strijt dien men daer vacht
des was hi haerde wel bedacht
want die sterren sonder waen
dadent hem haerde wel verstaen
hi begheerde dattene alexander
soude doden ende gheen ander
want het dochtem wesen ere
storve hi van alsulken here
hi begheerde sere die doot
entaer die strijt was haerde groot
quam hi hem neven up enen waghen
ende brochte meneghen spiet ghedraghen
hi scoot dien coninc up dien scilt
daer hi vor den waghen hilt
hi scoot up hem meneghen spiet
ende dat en ghenoechdem niet
hi en verspraken ooc aldus
ja en was neptanabus
dijn vader ende niemen el
dat weetmen vor waereit wel
ende hi wan di lachterlike
du bes een bastaert sekerlike
wat slaestu aldus sonder were
dat crancste volc van den here
com hare oftu bes so coene
dattuut dars bestaen te doene
ic bem een ridder coene ende goet
ic bem van seven aerten vroet
ic bem die beste astronomien
die noit in lant was ghesien
alse alexander dat heeft ghehoort
hi en toornede hem niet om dese woort
maer hem wonderde dat sulc een here
die doot begheerde also sere
goetlike so antwoorde hi
owi aerme wat eest dat ic sie
soete vrient laet dine tale
twi wiltu breken dedele sale
daer die wijsheit binnen es
des wes seker ende ghewes
dat mijn sweert nemmermeer en snijt
dine hersene daer so vele toe tijt
du bes in die werelt goet
wat grooter lede eest datti doet
die helle hebben dus vercoren
daer alle wijsheit in es verloren
dus sprac hi maer soroas
die emmer in den wille was
dat hi van hem sterven woude
spranc van den waghen alstie boude
ende sloech den coninc in sijn die
een luttelkijn vergramde hi
maer hi liet den ridder staen
want hien niet en woude slaen
dus bedwanc hi sinen moet
maer meleager die bi hem stoet
slouch hem af bede sine been
doe viel daer der bester een
onder die voete in dat gras
dat haerde grote scade was
doe soroas dus was versleghen
vlo daer menich coene deghen
entie scaren woorden testoort
die grieken voeren voort
ende al die vrese van den stride
quam an des conincs daris side
al es daris staerc ende coene
wat raedi hem nochtan te doene
hi en mach niet sonder waen
sonder hulpe die pine bestaen
ende hi en sach van al den heren
totem niemen weder keren
ooc sachi wale wat die grieken daden
berch ende dal al overbaden
metten bloede ja hi sach
tusschen die peerde aldaer hi lach
sinen waghenare sonder hooft
hi was in twivel des ghelooft
weder hi hem woude laten vaen
so sterven so die vlucht bestaen
doe hi dus in twivel was
scoot enen spiet perdicas
ende gheraectene int hovet
doe waert hi also verdovet
dat hi ter aerden neder tumede
entien riken waghen rumede
hi en sette hem nemeer ter were
hi maecte hem vaste uten here
daer mochte men enen coninc sien
haerde onedelike vlien
die te voren wale sere vacht
met woorden sonder ander cracht
ende maecte hem so bout
hi vlo met al siere ghewout
al te voete metter vaert
totien dat hem sende een paert
een riddere die hiet ausoen
ter vlucht begonste hi hem doen
daer hi wiste die eufrate
hi voer henen siere strate
te babilonien in die stede
hem volchde menich prince mede
macheus hoorde die niemare
dat daris ontreden ware
ende hi hem hadde ghedaen ter vlucht
althans hadde hi grote vrucht
die te voren sonder waen
meneghe coenheit hadde ghedaen
ende ooc noch met siere cracht
jeghen die grieken sere vacht
hi ghinc vlien al dat hi mochte
ende al dat here dat hi brochte
ridderen knapen ende baroene
en scaemden hem niet ter vlucht te doene
ende et es recht ende nature
alst hooft heeft quade aventure
dat al die lede sijn tongemake
alse die herde es onder die brake
so sijn die scaep verbeten saen
hierbi machmen wel verstaen
als hare here was ghevloen
moesten sijt ooc mede doen
doe sloechmense doot van bachten
si en mochtens hem niet ghewachten
die niet en woude dor sijn lant
hem weren jeghen sinen viant
die moeste al vliende tlijf verliesen
ende een scandelike doot verkiesen
nu sijn die grieken alle moede
si vaechden haer swaert van den bloede
ende alexander hi gheboot
datmen niemen en sla te doot
hi hietse toten rove vaen
ende ooc ten scatte gaen
ende laden hem met goude
het was in enen donkeren woude
daer die kemele metten bulen
ende daertoe haerde vele mulen
stoeden gheladen metten scatte
alexander hi wiste al datte
ende voer aldare metter spoet
ende deelde ghelijc dat goet
men loet peerde ende waghen
also vele alsi mochten draghen
daer waert sat die vrecke man
men vult die sacke ende dat men can
si werper in al dat si vinden
so vol waersi men en mochtse binden
nochtan dat si so moede waren
en mochten sijs niet ontbaren
si en vulden haer cousen ende haer broeke
hare boesemspleten entie doeke
so vele hadden sijs gheladen
si en constent ghedraghen no bestaden
daerna ghinghen die keytive
ende vercrachten die scone wive
die comen waren metten here
si mochtent wel doen sonder were
nuscen ende goudine ringhe
hechsele ende alrande dinghe
dattie vrouwen scone maect
al hebben sijt te hem ghesaect
nochtan dor al dat dit ghesciede
algader daris maisniede
moeder suster ende wijf
kinder knapen ende joncwijf
bleven algader in hare ere
al dat goet min ende mere
vergulde waghene ende cierheit
bleef hem al ende so ghereit
waren si ghevoert in prisoene
in die griexe pauwelioene
daris moeder dedi sulke ere
als oft sijn moeder ware of mere
suster hiet hi daris vrouwe
ende siere suster hiet hi joncvrouwe
daris kint hilt hi alse sone
dies was hi altoos ghewone
dat kint was van seven jaren
so goedertieren was hi te waren
ende so hovesch in siere joocht
ware hi bleven in der doocht
so en weetic in mine ghedochte
saken diemen hem lachteren mochte
alse an enen heidenen man
maer doe hi die rijcheit ghewan
beide van percen ende van meden
ende van al den riken steden
doe verkeerde sijn hoofsce sin
die weeldecheit ent groote ghewin
daden hem dorperheit verkiesen
ende sijn hovescheit verliesen
rijcheit ende die aventure
daden verkeren sijn nature
bedi die eer sine viande
so hoveschlec hadde in sine hande
hi waert daerna sinen vrienden
die alre dogheden verdienden
so wreet dat hise slouch te doot
dat was ene mesdaet groot
hi waende dat al ware goet
wat so hem stont in sinen moet
bedi seidi al openbare
dat jupiter sijn vader ware
ende hiet dat mens gheloven soude
dat dede rijcheit van den goude
hi hadde cure van den wensche
hem verdroot dat hi was mensche
nochtan dat hi die hoochste was
daer noit man af in boeke las
hier binnen riep hi permenioene
ende gheboot hem te doene
dat hi te damasch soude varen
om den scat met sinen scaren
die daer daris hadde brocht
maer die soudaen hadde ghedocht
daer te voren dat hi die stede
ende ooc al den scat daermede
alexandere up gheven soude
bedi trac hi alstie boude
met sinen volc uter stede
om dat hi waende daermede
alexander succurreren
ende sijns heren cracht verweren
daerre so menech dusent bleef
dat noit man tghetal bescreef
eer hi hem noit bekinnen dede
was hi daer verslaghen mede
dus was ghehaelt in die stat
al sonder were al die scat
dit es allene die troost
die daris drouve herte verloost
van al den scade dien hi nam
doe hem die niemare quam
dattie verrader doot ware
ende versleghen in die eerste scare
die valsche soudan van damasch
voorwaert meer so waert hi rasch
ende prijsde sere daventure
dat soe somwile ter cure
den quaden sine quaetheit loont
ende dat soe nieman en bescoont
aldus vergat hi sinen rouwe
om des soudaens onghetrouwe
al was hem sulke scade ghesciet
ens niet so quaet et en dooch iet
alexander hadde begraven
die heren met groter haven
die in den strijt waren versleghen
dies woudi tallen stonden pleghen
dat hise groef na haerre weerden
bin achte daghen brochtmense ter eerden
ende hi voerde dat here voort
tote saiet ter ouder poort
fenise hieten die lantsliede
hi dwancse al sonder miede
dat si hem waren onderdaen
dus en woude hiere ghenen slaen
alse saiet was ghegaen in hant
entie fenise ende al dat lant
doe seinde die coninc boden voort
tote tyren in die goede poort
daer appollonis in was here
gheweldich ende met groter ere
hi ontboot hem of si wouden
dat si hem beraden souden
weder si hem wouden ontfaen
so met stride wederstaen
onweert hadden si die boden
bedi daden sise doden
so dat verhoort macedo
hi was der orloghen wel vro
maer sere rouwen hem die liede
hi peinsde dat si om ghene miede
jeghen hem en mochten versoenen
hi liet die poort van cydoenen
ende voer voort te tyren waert
die poorters vant hi onvervaert
ende ghevest met enen mure
ghetornet ende begraven ter cure
ende meneghen man staende ten tinne
blide was hi in sinen sinne
dat hi daer vechten soude seghe
dies was hi seker alle weghe
hi besach die poorte van bi
daer stont menich deghen vri
wel ghewapent na hare maniere
ende menich toren staerc ende diere
verhort waren die cantele
jeghen tribuke ende magnele
daer stelde men meneghen pederiere
die van binnen behinghen sciere
die mure met planken ende met scilden
die die woorpe wel onthilden
met slingheren street men vele daer
ende met boghen dat was waer
so langhe vachtmen vor die stede
datmen daer meneghen steerven dede
nochtan en mochtmense niet winnen
so grote were was van binnen
want si daden die were so groot
dat si dusent heren sloeghen doot
die stede stont bi der see
daer dedemen den lieden wee
met scepen daer men mede vacht
up die poort met groter cracht
ende te lande vachtmen mede
te paerde ende te voete up die stede
bede bi daghe ende bi nachte
ende men brac den muur met crachte
al dat volc slouch men te doot
jonc ende out clene ende groot
enghere ghenaden en woudemen pleghen
want si die boden hadden versleghen
hier omme dede die coninc verslaen
al dat men daer mochte begaen
sonder die in kerken vloen
en woude hi gheen quaet doen
daer was haerde groot ghecrac
doe men die edel stede ontstac
onder wint met griexen viere
die brant was groot ende onghehiere
die vrouwen riepen lude met wene
het verbrande al groot ende clene
maer appolonis hi ontghinc
doe tfolc al die doot ontfinc
daer was die doot menegherande
some liepen si in die brande
alsi wouden ontflien den slaghen
som si ooc dat vier ontsaghen
ende lieten hem met sweerden slaen
die dit ooc bede wouden ontgaen
si lieten hem vallen in die see
dus was daer meneghen vele wee
som bleven si onder der maisieren
dus waren die dode van manieren
ooc wasser vele in waren dinghen
die hem ooc met stricken hinghen
sulke waren ooc van dien
die altoos niet en wouden vlien
want het dochte hem wesen scande
si wouden dor die ere van den lande
werender hant haer lijf verliesen
ende een eerlec inde kiesen
men slouchse doot ende si sloughen
dit dochte hem alre beste ghevoughen
het dochte mi sijn die scoonste doot
bedi si haddens ere vele groot
aldus was die edel poort
tyren algader ghestoort
dus es gheslicht menich tor
die wilen maecte agenor
ende tyren ierst die name gaf
wi vinden wel ghescreven daeraf
dat te tyren in die goede poort
eerst griexe letteren waren ghehoort
bedi agenor hadde enen sone
hiet cadmus dat was die gone
die griexe letteren eerst visierde
daer hi die werelt met versierde
dit weetmen wel dat waer es
entie prophete moyses
hi vant ebreusce litteren teerst
dus was die wijsheit ghemeerst
carmentis ene maghet fijn
vant eerst letteren in latijn
te voren eer tyren was ghemaeet
so was tfolc al ongheraect
ende so luttel van vroeden lieden
woude ieman anderen iet ontbieden
wildi een paert hi screef een paert
ende sendet ooc dan ter vaert
woudi iet el hi screef des ghelike
dus was die sede in eertrike
nu es tyren ghedestrueert
tfolc verslaghen tgoet verteert
te voren en const noit man ghewinnen
nu doe ic u die waerheit kinnen
dat soe es ghevest weder
al was soe ghewoorpen neder
ende soe heet surs heden den daghe
dat en es altoos enghene saghe
al was soe heidijn doe te tiden
soe es kerstijn woorden siden
daer dede sider wel groten staet
die edel markijs van monfraet
entie here van tabarie
dat se god ghebenedie
si scoffeerden ooc saladine
ende ooc die ghesellen sine
doe tyren dus was testoort
doe voer alexander voort
haestelike te jherusalem
dat eerstwerf hiet salem
noes sone sem die rike
die eerste coninc van eerderike
ende ooc die eerste pape mede
leestmen datse eerst maken dede
salem hiet hise ende woonde daer
meneghen dach ende menech jaer
melchisedech hiet hi ooc mede
ende al die coninghe vander stede
hieten langhe wile na hem
ende sider hiet jherusalem
die coninc david doe hijt wan
up dat volc van chanaan
nu heeft alexander bracht
groot here al daer ende heeft ghedacht
dat hi die poort sal ontsteken
ende dan ons heren kerke breken
daer die joden sesse ende viertich jaer
over wrachten dat es waer
eer sise mochten vol maken
dit lesemen in waren saken
doe hi was in dit ghedochte
enti die poort met crachten sochte
quam die patriarke voort
die woonde in die heileghe poort
met al den papen die daer waren
in diere ghelike in diere ghebaren
dat alexander onsen here
ghecleet sach no min no mere
dan als een bisscop es ghecleet
also alst in dien eersten boeke steet
dat alexander daer hi lach
ons heren figure sach
over twee jaer hier te voren
eer hi teben dede te storen
ten eersten dattien macedo
sach was hi haerde vro
ende bete neder up die aerde
ootmoedelike van sinen paerde
over sine knie hi neder seech
ende mettien hoofde hi hem neech
daer en was ridder noch baroen
hi en moeste ooc also doen
dien ridders wonderde uter maten
dat hi hem woude so ghematen
wanti was van hoghen sede
si vraechden hem waerom hijt dede
hi seide dese hevet mi ghegheven
al mine macht ende mijn leven
die mi ooc mede gheven sal
onder mi die werelt al
hi liet al tfolc buten die stede
sonder al luttel die hi dede
met hem varen in die poort
hi mercte al wat daer behoort
ende hoemen dare diende gode
hi offerde na die ghebode
dat hem die patriaerke seide
selver gout ende chierheide
ende gafse van allen chense vri
dese doocht die dede hi
den joden dore onsen here
daeran dedi gode grote ere
si bleven ooc ghevrijet aldus
toter tijt dat die here antiocus
die ooc epiphanes hiet
den joden dede groot verdriet
dat es bi anderhalf hondert jaer
dit weet men wale dat es waer
doe ghinc verre die niemare
dat ment doe seide al openbare
int gheberchte van caspi
die leghen int lant van endi
daer was dat volc van israhel
dat diende gode wilen wel
van salmanassare verdreven
die coninc was al sijn leven
int lant van asiria
hi hadde verre ende na
tfolc van israhel ghevaen
ende hadt in dit lant ghedaen
dat met beerghen was besloten
daer waren si met haren roten
si en mochten uut maer tenen gate
doe si hoorden van derre bate
die alexander den joden dede
doe sinden si ooc boden mede
tote alexandere die bem baden
dat hi hem dede ghenaden
ende hise dade uten prisoene
want si hoorden ten joetscen doene
alexander hi dede doe vraghen
wie si waren ende wies si plaghen
doe seidemen weder ghereit
dat se dor haer grote quaetheit
onse here plaghen liet
want si up gode en achten niet
diese ute alre pinen brochte
bedi becochten sijt dus onsochte
bedi voer alexander al daer
ic segghe u dat al over waer
dat hi dat gat vermuren dede
doe docht hem grote pijnlichede
want dat gat was haerde wijt
hi bat gode ter selver tijt
of hi die israhelsce roten
daerinne woude hebben besloten
dat hi die beerghe bi siere ghenade
tegader beide comen dade
god ghehoorde sijn ghebede
want hi dat gat verhelen dede
daer sijn si binnen noch ghevaen
tiene gheslachten sonder waen
ende een half ooc daer mede
ocht onse here so vele dede
door enen heidinen man
so segghic dat hi soude dan
doen dore eens kerstijns bede
vele meer wonderlichede
drie hondert jaer dertich ende een
dat en es loghene engheen
drouch alexander crone te voren
eer jhesus christus waert gheboren
daeromme eest also ghesciet
dat hi gode en kende niet
van jherusalem ghereide sine vaert
alexander te gazen waert
daer wilen samson was beseten
van meneghen philistee vermeten
men leest dat hi die poorten nam
ende up enen berch ooc clam
het was een vercoren stede
so ghetrouwe was soe mede
darise haren eersten here
dat si om min no om mere
enwouden alexander ontfaen
ende gheloveden sonder waen
dat si dore hare ghetrouwechede
behouden souden hare stede
hi beleide die poorte al omme
met ere haerde groter somme
ende street daer met groten nide
men sloegher vele an elke side
mettien dat men street aldus
quam een van binnen hiet becus
ende waende den coninc doot slaen
hi quam rechte of hi ghevaen
hem den coninc woude gheven
ende uter poort ware verdreven
doe hi den coninc bi was comen
woudi hem tlijf hebben ghenomen
bindien scilde hilt hi tswaert
ende reet ten coninc waert
met crachte sloech hi hem upt hooft
hi hadden doot des ghelooft
maer daventure weder stoet
die hem dicke hadde ghehoet
bedi en haddi niet die macht
datti den slach hadde volbracht
alexander sloech te hant
becuse af die rechter hant
des hadde becus groten toren
alse hi die hant hadde verloren
metter ander stac hi den here
in die luchter scoudere sere
ende doe waert die coninc ghewont
met enen steen ter selver stont
in die scene van den bene
daeromme gaf hi haerde clene
becuse sloechi sonder waen
ende dede dat hi hadde bestaen
hi dorbrac die staerke scaren
die ghene die in die stede waren
gaven up die goede stede
behouden lijf ende lede
doe alexander die blide man
die stat van gazen aldus wan
setti sine cure daerin
sulke alsi vant in sinen sin
doe voer hi te egypten waert
al dat lant was so vervaert
van den staerken griexen here
dat si up gaven sonder were
altenen gader haer conincrike
doe deet di coninc cortelike
na sinen wille besetten algader
want hi seide het was sijns vader
bedi waert sijn van rechter ure
ende hi besetter in sine cure
daer vant hi een scone beelde
ghemaect na den edelen heelde
neptanabuse sinen vader
van brunen maerbersteen algader
doe hi wiste wies beelde twas
verhoghede hi sere das
hi cusset ende hi helset mede
ooc sprac hi ter selver stede
vader du bes mi willecome
wient si scade ofte vrome
daer dedi maken ene stede
die hi alexandrien heten dede
daer groef hi den prophete ons heren
jeremien met groter eren
sider dat hine graven dede
en quam serpent engheen in die stede
daer hadder te voren so vele ghewesen
dat nieman cume en conste ghenesen
mettien reet hi sine vaert
met haesten te lybien waert
dat een wonderlijc lant es
sijt des seker ende ghewes
het es so heet bi naturen
datter niemen en mach gheduren
ende het leghet in affrike
int westeinde van eertrike
lybien dat es een arem lant
gras no coren wast int sant
daer es menich staerk woorm
welctijt dat es een stoorm
so vlieghet tlant in die ghebare
ocht in die wilde see ware
daer en vallet dau no reen
rijm no snee altoos engheen
daer en es beke noch riviere
noch water in neghere maniere
sonder een fonteine dat es waer
ne maer een bosch es aldaer
ander boom verre no na
so en es int lant van libia
in den bosch es ene kerke
van haerde dieren ghewerke
daer jupiters beelde in staet
die coninc vant in sinen raet
dat hire woude doen sine ghebede
ende bidden hem dat hi hem sede
wie sijn gherechte vader ware
want hi en wistes niet openbare
ooc woudi weten sonder waen
hoet hem in stride soude vergaen
hi seinde sine boden te voren
die hi uut hadde vercoren
enten pape groot goet te waren
selve quam hi na ghevaren
met ere mateliker scaren
die staercste die int here waren
teerst dat si voeren binden sande
ende si waren buten eylande
braken die baren also hoghe
vanden sande al waest droghe
alse ocht ware in die gherume see
daer hadde menich vele wee
die versmoorden inden sande
si en vonden in den lande
noch voetspor noch enich lant
noch gras noch beemt els niet dan sant
viere daghe ende viere nachte
reet die coninc dus onsachte
eer hi amons busch vernam
ende in jupiters kerke quam
daer hi van der fonteinen dranc
daer af te tellene es haerde lanc
soe es lau ter sonnen upganghe
dat duurt daer also langhe
toten middaghe dan es soe so cout
dat ghijs cume gheloven sout
so welken tijt die sonne es neder
so es soe lau woorden weder
so heet es soe up die minnacht
dat wallet van groter cracht
so et naerre den daghe gaet
so soe meer coelheit ontfaet
dit es een wonderlike nature
het waert den grieken sere te sure
eer si dronken vander fonteine
die claer was ende haerde reine
als alexander hade ghedronken
ende sijn hette was ghesonken
ghinc hi in den monster staen
voor jupiters ghebeelde saen
die afgod seide al openbare
dat jupiter sijn vader ware
maer die duvel can wel lieghen
alse hi den minsche wille bedrieghen
hi seide dat hi in ghenen strijt
sterven soude in eneghen tijt
hieromme was die coninc blide
ende keerde weder over side
mettien selven die ontfaren
uten heten lande waren
want daer versmoorde menich man
te damiette quam hi an
hi hadde ghere van libia
te vaerne in etiopia
dat es der swarter more lant
ende danen woudi altehant
varen in mennoens conincrike
dat es toostinde van eertrike
maer hem quam een niemare
dattie coninc daris ware
anderwerf ghereet te wighe
met groten ghere ende met prighe
dus moet sijn wille bliven al
eist dat hi prijs bejaghen sal
hier binnen dat alexander wan
saiette tiren ende al haer man
jherusalem ende gasa mede
ende in egypten meneghe stede
hondert dusent bi ghetale
ghevest uter maten wale
doe ghereide daris echt sijn here
want hi hem woude doen ter were
al durenture sijn conincrike
al dat volc van eertrike
dochte ten here te gader comen
dat ghetal en canic niet ghenomen
bedi dat secht mi mijn waen
die sterren die an dien hemel staen
waren te tellene also goet
si scaemdens hem in haren moet
dat there ere verwonnen was
ooc hadden si achtinghe das
dat si souden vechten seghe
alle de liede vloen enweghe
ridders doorpers ende baroene
knapen ende serianten coene
men liet die lande woeste bliven
beide van knapen ende van wiven
men spien die ossen in die waghen
die die wapen souden draghen
up buffele quam tfolc ghevaren
ende ooc up kemele te waren
up dromedaers ende olifante
quamen die ridders ende seriante
die olifante droeghen castele
ende daer stoeden up cantele
si ghinghen in dier ghebare
alse ocht een maisiere ware
ende ridders waerre binnen
wel ghewapent toten tinnen
cerces die machtighe man
die wilen tlant van grieken wan
enten berch van cisia
die der see was haerde na
slichten dede in die see
ende noch dedi wonders mee
doe hi van der see die helt
ghevult hadde met ghewelt
daerna dedi haerde saen
met scepen dander helt overslaen
dore al dat hem dit ghesciede
nochtan hadde daris meere liede
menelaus ooc van grieken
die wilen troien dede smieken
ende sijn broeder agamemnoen
aiax ende menich coene baroen
doe si in een eylant laghen
dat aulis hetet nu bi daghen
ende tote hem quamen ghelopen
al die liede van europen
so vele volx hadden si te waren
alsi ten scepen souden varen
dat sijt ghescepen niet en mochten
nochtan leestmen dat si brochten
so vele scepe dat dat mere
te nauwe was dien sciphere
al dat volc dats groot roem
was vergadert om een hoerdoem
te wrekene up parise van troien
dies mochte dien meneghen vernoien
nochtan hadde daris liede mee
dan si daden dese twee
die hier vore ghenoemet waren
dies moghen die grieken hem vervaren
doe wonderes uter maten sere
alexander den groten here
alsi hoorde die niemare
hi waende dat dat volc ware
uter eerden al weder comen
dien hi dlijf hadde ghenomen
in dien strijt die leden was
alsmen hier te voren las
also groot wonder haddi des
alse wilen hadde hercules
doe hi antheus hadde ter neder
ende meerre ende staerker up stont weder
dan hi was eer hi neder vel
doe hercules dat wiste wel
hief hine boven in die lucht
ende sprac di en helpt gheen vlucht
en moetstu niet up daerde sterven
hier moetstu die doot verwerven
hercules slouch een serpent
dat menich hoot al omtrent
hadde up sinen buke staende
alse hise af houwen waende
quamer up elken struke viere
doe verbernedi met griexen viere
bede serpent ende maras
daer die grote beeste in was
dies hadde wonder hercules
also hadde alexander des
dat daris anderwerf sulc here
jeghen hem brachte ter were
maer hi hadde onweert tghetal
ende alle vrese ende ongheval
bedi voer hi siere strate
ende hi voer over die eufrate
ende tgriexe here mede
hi vant doorp ende stede
al verbrant ende tcoren
dat upt tlant stoet scone te voren
want maceus van babylone
die wale gheraect was ende scone
hadt al verbrant clene ende groot
want daris hem ontboot
dit dedi doen om dat hi woude
dat alexander keren soude
ende met hem tgriexe here
alsi die lande sonder lijfnere
algader vonden ende sonder broot
maer hi en ontsach ghene doot
die edele man die edele here
hi peinsde altoos om die ere
hi vlooch rechte alse tygris
dat een scone riviere is
soe es so snel dat soe die stene
beide groet ende clene
met hare drivet in die see
hi vlooch ghelijc alse die snee
die comt ghevloghen metter vlaghen
dit en waren ghene saghen
hi sochte darise sonder waen
dat hi hem niet en soude ontgaen
int einde van sinen rike
dies sneldi hem ghenendelike
up die albene quam hi ghevaren
dat een riviere was te waren
daer daris van sinen lieden
diene qualike verrieden
was sint versleghen doorperlike
dat wrac alexander die rike
recht doe dach ende nacht versciet
alsmen die mane up gaen siet
ende ooc was soe wale ront
doe soe up quam ter selver stont
so verloos soe hare lecht
anderwaerf so waert soe echt
also root alse een bloet
lelic dat dat hare stoet
alexanders liede al
ontsaghen hem van ongheval
doe si die mane saghen vervaren
het was den daghe bi te waren
dat men ten stride varen soude
ooc seiden si dat soe hem woude
vertoghen tgrote ongheval
dat bet achter comen sal
hem verkeerde hare moet
die ten wapinen waren goet
want die herte hem verscoot
daer was die vrese haerde groot
si riepen alle even sere
jeghen alexandere den here
si seiden dat sijn die scoude waren
dattie mane woude vervaren
alexander wouden si slaen
hem vernoies sonder waen
dat si met hem moesten varen
si claechden datti lande waren
al verarmet mettien viere
lant bosch ende riviere
hadden onweert dat si wouden
die werelt met crachte houden
ende alre liede heren wesen
si bewijstent ooc in desen
om dattie mane vertoornet ware
dat soe daerom was vervaren
ende dat hem die sterren bolghen
dat hi cume woude volghen
nature ende minschlichede
ende hi hem anbeden dede
hem rouwet dat si so meneghe vrese
ende so meneghe staerke rese
dor sinen wille hadden besuert
ende hem so dicke gheaventuert
mettien ghinc dat volc al uut
ende riep al over luut
dat si den coninc wouden slaen
maer alexander sonder waen
hi en haddes altoos ghenen vaer
hi riep die wijste meesters daer
diemen hiet astronomiene
ende gheboot hem te besiene
wat die mane vervaren dede
ende wat die gode wouder mede
ende wat ooc mochte bedieden
dat sijt seiden al den lieden
die alre beste astronomien
die beste in sterren conde ghesien
dat was doude aristaldes
hi antwoorde den volke al des
ghi liede laet u claghen staen
die sterren moeten dien ganc gaen
dien si van beghinsele ghinghen
ic segghe u in waren dinghen
haren wech ende hare stede
ende al dat si bedieden mede
si houdent alse hijt gheboot
diet al gheboot clene ende groot
ende si en gaen niet uten kere
dien hi hem gaf die grote here
maer niet en segghic dat ic weet
hoe die grote here heet
diet al hevet in sijn ghebot
ens jupiter niet onse god
wat so die here van beghinne
hevet versien in sinen sinne
so die sterren hem verdraghen
of blixeme achter velde jaghen
ochte die donre ons vervaren
al dat wetic wel te waren
dat al doet die grote here
ende daertoe wonders vele mere
dau rijm haghel ende snee
reghen vorst ende daertoe mee
wat so in die lucht ghesciet
dat ghevalt alse hijt ghebiet
ic segghe eertbevinghe ende vloet
die cracht ons heren algader doet
plaghen van sterren ende groten wint
al segghic dat onse here sint
al dinghe volghen na sijn ghebot
met rechte es hi der naturen god
waerbi so de sonne vervaert
dat seghic u hoort harewaert
men leest dat seven hemele staen
daer die planeten binnen gaen
ende elc boven den anderen gaet
in den nedersten so staet
die mane die nu es vervaren
vier hemele bat up te waren
steet die sonne die den dach
int eertrike gheven mach
so die mane meer lichts hevet
so die sonne meer beghevet
ende so weltijt dat soe ontfanghet
so machmen merken dat soe hanghet
vor die sonne ende soe ontfaet
ane tlicht dat van der sonnen slaet
alsoe tusscen ons staet enter sonnen
eest dat wi iet merken connen
wi moghen merken dat soe doet
dattie sonne vervaren moet
ende dat ghesciet na minen wane
altoes in die nuwe mane
want en mach anders niet ghescien
dit machmen bi naturen sien
welctijt dat also ghesciet
so en eest sonder sake niet
coninghe ende ander hoghe liede
hebbent becocht alst ghesciede
want si heten sekerlike
sonne van al eertrike
bedi wildes hem onse here onnen
dat si betekent sijn bider sonnen
nu hoort sprac aristaldes echt
waerbi die mane verliest haer lecht
soe en vervaert te ghere stont
sonder dat soe es al ront
alse die sonne onder gaet
entie mane risen bestaet
so es deerde daertusscen recht
dus verliest die mane haer lecht
so welctijt dat al dus ghesciet
no min no me no anders niet
hier bi eest in minen wane
dat dus donker es die mane
nochtan so en seghic niet
dat sonder redene ghesciet
ic wilt u prouwen bi clergien
ooc so sullen met mi lien
die meesters van egypten lant
dien die sterren sijn becant
die sonne hoort den grieken toe
ende ic sal u segghen hoe
welctijt so die sonne vervaert
dat grieken dan verwonnen waert
ende alse dier manen dat ghesciet
so en salt achter bliven niet
die percen en sullen onder gaen
bi reden doe ict u verstaen
alse cyrus van percen dwanc
menich conincrike lanc
ende hi woude der maechde lant
al bedwinghen metter hant
thamaris die coninghinne
die fier was in haren sinne
quam doe jeghen hem ter were
des avonts sachmen in dat here
die mane vervaren alsoe nu doet
des moorghens storte menich sijn bloet
ende cyrus van percen ooc mede
hi bleef daer ter selver stede
hier bi laet u claghen staen
die seghe es onse sonder waen
al die liede die dat hoorden
gheloofden aristaldes woorden
ende lieten doe haer belghen staen
ende sijn ten tenten weder ghegaen
ende alexander dede bi nachte
die tenten up breken met crachte
ooc voer hi blidelike voren
ende sanc dat ment mochte horen
bi eenre halver milen lanc
van joien sanc hi nuwen sanc
ic secht u allen over luut
die derde bouc gaet hier uut
in dien derden boec so stoet
hoe die coninc ende there te voet
bi nachte waren up ghestaen
alse die mane was vergaen
hi voer met eenen vane voren
ende sanc datment mochte horen
al dorentore int griexe here
tlant was al sonder lijfnere
ende verbrant als ic eer seide
doorp ende poort busch ende heide
up ene riviere voer hi van prise
die comt uten paradise
die tygris heet dat weet ic wel
om dat soe es so dore snel
dat in die crone van vrancrike
en es gheen water haers ghelike
die rochen sijn an beden siden
so hoghe die daer onder liden
hem dunken si ten wolken slaen
entie bome diere up staen
het was vier daghe vor die batalie
dat men dorsloech meneghe malie
als ic hier achter sal bescriven
dattie bloeme van allen wiven
die coninghinne daris wijf
van rouwen verloos haer lijf
dat soe sach haer lant te storen
ende haren man hadde verloren
ende vanden stride ooc die pine
daer haer altoos stont in te sine
die corte wanic hare daghe
nu hoort alexanders claghe
alexander macedo
was also drouve ende also onvro
doe die vrouwe versceden was
alse of hi seker ware das
dat sijn lieve suster bede
ende sijn moeder met groten lede
waren doot van sinen vianden
hi wranc bloet uut sinen handen
ende liet also hete trane
dat seghic u na minen wane
alse daris laten mochte
doe men hem die mare brochte
die jonghelinc sat bi der bare
ende versuchte heerde sware
al was hi wreet die grote doghet
die ghi an hem merken moghet
ende sine grote edelheit
leerde hem ontfaermicheit
hi liet meneghen heten traen
van dien dat hise hadde ghevaen
toter wilen dat soe staerf
en sach hise maer ene waerf
al was soe een scone wijf
so goedertieren was sijn lijf
dat hi hare minnen en ghewouch
haddi die ere hi hadde ghenouch
die grote here diet al dwanc
die maer vive voete was lanc
doe liep een vanden spadoenen
uutten griexen pauwelioenen
die tyrioot gheheten was
hi trac sijn haer alst ware vlas
ende scoorde sine cleder mede
met sinen naghelen hi bloeden dede
haerde sere sijn ansichte
hi weende ende riep ghedichte
haerde lude o wi o wach
doene daris versach
riep hi lude nu segghe mi
twi du weens ende wat es di
wetstu iet wat meeren mach
minen rouwe secht mi dach
ic can wel wesen keytijf
ende rouwich al mijn lijf
die liede weten geerne te voren
haren rouwe ende haren toren
du salt mi dinghe te voren legghen
die ic selve niet en dar segghen
tyrioot antwoorde te hant
alexander dijn viant
doet dien dinen also grote ere
alse of du wares sijn gherechte here
maer wach arme keytijf
die vrouwe dijn edel wijf
die coninghinne soe es doot
dus antwoorde tyrioot
mettien so was so groten gheclach
si riepen sere o wi o wach
daris verloos al sine cracht
ende viel neder in onmacht
hi waerp up sijn haer dat mul
ende riep of hi ware dul
hi waende dat soe ware versleghen
om dat soe niet en woude pleghen
dies conincs alexanders minne
tyriote riep hi inne
die ridders hi doe buten sloot
ende vraechde hoe soe ware doot
die knape swoer dat hi nie en dede
der vrouwen eneghe lelichede
al was soe met hem ghevaen
ende dat hi hare hadde ghedaen
also grote ere al sijn lijf
of soe hadde gheweest sijn wijf
doe was daris in groten vare
ende seide dat van minnen ware
dat hi hare ere hadde ghedaen
ende soen ooc minde sonder waen
ooc seide hi hets des heren sede
waer dat hi comt tenegher stede
dat hi daer emmer hevet amien
soe was die scoonste van al percien
hi es een here een jonghelinc
men maecht prouven bi ere dinc
dat hi haer dede hi mocht wel doen
doe swoer sere die spadoen
bi al den goden van der see
ende vanden hemelen dat es mee
dat alexander sinen wive
noit lachter en dede van den live
doe swoer die knape dat waer is
doe gheloofdes die here daris
ende het was hem haerde lief
al wenende hi die hant up hief
aldus dedi sine bede
vader ende here mede
van den goden al te voren
daer ic ooc af bem gheboren
ende uwe maech van rechter ure
al die werelt durenture
ende alle dinc die staen bi u
eerstwerf so biddic u nu
ocht wesen mach dat ghi mijn rike
mi behout ghestadelike
ende ocht also es in uwen moet
dat ics emmer derven moet
ende ansien moet dat verliesen
so biddic u dat ic moet kiesen
enen coninc doch na mi
ic bidde dat alexander si
na mi coninc ghehoort mi das
die hovescste viant die nooit was
dit waren sconincs daris woort
ende sine bede was ghehoort
die trane die van hem liepen
ic wane si vor gode riepen
daris hadde tweewerf ghesint
tote alexander om paerlemint
ende omme maken vasten vrede
maer twas om niet dat hi dede
dore die doocht van sinen viant
hevet hi derdewerf ghesant
sine boden om dat hi woude
datmen vrede maken soude
het was tien tiden sede
wie so hebben woude vrede
dat hi voerde enen tac
die men van ere oliven brac
om den vrede voersi tiene
vroede ridders ende siene
entie vroetste diere was
dat was die oude achillas
ende was van rade gheraect wale
ende daertoe condi sine tale
utermaten scone toghen
dus sprac hi vor alexanders oghen
hovesce coninc verstaet wel
uwe hovescheit ende niet el
dat doet darise onsen here
om vrede bidden also sere
ende dat hi hier tote u seint echt
dat en doet hi niet dor recht
maer om dattu sine kinder
moeder suster meerre ende minder
so hoveschlike heves ghevaen
al hebben wier breke sonder waen
si en dunken ons niet ghevanghen sijn
dies danct u sere die here mijn
want du hare suverheit bewaers
ghelijc dattu haer vader waers
altoos hetise coninghinnen
ende ghi en doet hem niet bekinnen
dat ghise haet in enegher wijs
dies gheve u god ere ende prijs
u drouve ghelaet u drouve oghen
dunkent mi van buten toghen
dat ghi sijt een hovesch viant
daris die ons hare heeft ghesant
dochte mi cume so drouve sijn
alse nu toghet dijn anscijn
nochtan weent hi om sijn wijf
die hi minde alse sijn lijf
ende ghi weent om uwen viant
ghi waert ghewapent al te hant
jeghen ons dat weet ic wel
en daet dit leet ende niet el
daris doet u bidden haerde
om ghetrouwelike vaerde
ende siere dochter biet hi di
ende alt lant quite ende vri
dat leghet van der navelsee
toter eufraten ende daertoe mee
diere stene ende daertoe gout
ende ander chierheit menichfout
hout sinen sone hier te waren
te ghisele ende laet met ons varen
siere moeder ende sine twee suster mede
dies biddewi u up hovescede
ende neemt van hem drien te lone
dertich dusent besanten scone
ende algader goudijn root
dat es ene chiereit groot
en hadden u niet die gode ghegheven
goede aventure in u leven
het ware tijt dat ghi om vrede
haddet ghedaen dus grote bede
nu eist so comen datmen u bit
en moochdi niet merken dit
hoe groten here daris hevet
met hem es alt tfolc dat levet
hi hevet die see bedect met scepen
ende dlant met tenten al begrepen
nochtan es te nauwe dat mere
ende dlant te sinen here
die rivieren sijn so besloten
si en moghen niet ter see wert vloten
ic wane hi meer volcs heeft allene
dan die werelt al ghemene
alse alexander hadde ghehoort
achillas tale ende sine woort
riep hi in ene kemenade
al sine hoochste liede te rade
ende vraghede wat si hem rieden
twivel was van sinen lieden
wat si hiermede wouden doen
doe sprac die here permenioen
die bat doen conde grote daet
dan ghegheven nauwen raet
tevoren sprac hi waest mijn raet
ic waent niemen en ware quaet
datmen die ghevangen weder gave
omme scat ende omme have
men hadder vele om ghegheven
nu sijn si doot som hier bleven
ende som sijn si ontgaen
daer wi af hebben scade ontfaen
noch raedic datmen die joncfrouwen
varen late mettier vrouwen
bedi wat soude ons een quene
men salse laten varen hene
si quellet ons in menegher stat
nu laetse varen om den scat
ic raede ooc wel ten huwelike
dattu hebben moges sulc een rike
sonder slach ende sonder stoot
ic wane gheen lant en es so groot
dat enen here heeft ende nemee
alse vander navelsee
al dat lant totier eufraten
dus mochti al u vechten laten
merct hoe ghi met uwer hant
moghet bedwinghen al die lant
die ghi begheert na uwen wille
bacteren lant laet ligghen stille
ende ooc inden ende meden
peinst hoe vele goeder steden
ghi moghet winnen met ghemake
hets een sekerliker sake
na groten prijs na groten seghe
te landewaert te vaerne enweghe
dan nacht ende dach te sine
in wapen ende in grote pine
swaerlijc verdroech dat macedo
doe dat sprac permenio
ende hi antwoorde alstie coene
slachtic dien here permenioene
so haddic liever alle weghe
groten scat dan goeden seghe
maer bi trouwen neenic niet
mi es vele bat ghesciet
ic bem quite van groten goede
ende seker in die aermoede
die mi niet en laet an ghene side
des bem ic uter maten blide
dat ic bem coninc niet coopman
soude ic tgoet vercopen dan
dat mi aventure gaf
neen ic twaren dat doe ic af
in hebbe te cope enghene dinc
noch van den volke dat ic vinc
sal icker iemen af laten keren
dien salic gheven dor miere eren
in woude niet dat mi ghesciede
dat icker af hadde eneghe miede
gave icse om goet so ware die danc
entie ere mede wel cranc
doe hi dit hadde gheantwoort
so riep hi daris boden voort
verstaet dat ic u segghe wale
sprac hi ende segghet dese tale
uwen here dien ghi dient
dat ic aldus sine vrient
hoveschleke hebbe ghevaen
dat en hebbe ic dor hem niet ghedaen
ic deet dor mijns selves doocht
het wijsde mi die hovesce voocht
tfi soude ic ooc eneghen wive
anxt of vrese doen vanden live
alexanders rechter hant
en es dien vrouwen gheen viant
die ghone en willic niet jaghen
die ghene wapen moghen draghen
die so cranc sijn van naturen
datsi in wapen niet en moghen duren
tfi soude ic jeghen hem orloghen
hi moet hem ghewapent toghen
daer ic jeghen wille striden
dies willic pleghen tallen tiden
waer dat sake dat u here
om vrede bade also sere
alse ghi mi nu doet verstaen
ende woude hi uter werelt gaen
ende gheven lant ende have
in weet of ics hem orlof gave
bedi hi taent minen lieden
met scatte ende met mieden
dat si mi nemen sullen dleven
of met fenine mi vergheven
dies bem ic dus sere verbolghen
ic sal hem toter doot na volghen
hi en vaert niet als een recht viant
die bescermen wille sijn lant
hi vaert oft een verrader ware
ja als een recht mordenare
sal ic u die waerheit tellen
doet hi mieden mine ghesellen
mi en becomt wale niet
die vorwaerde die ghi mi biet
bedi gavic hem die vaerde
so lachterdic mi selven haerde
men mochte segghen dat ic ware versaghet
ende dat hi mi hadde verjaghet
ghi biet mi goet utermaten
dat es tlant over die eufraten
mi dunct ghi sijt des mesraect
want ic hebt te mi ghesaect
ende ghewonnen met miere doghet
drijft mi uut of ghi moghet
dat doch dat lant uwe si
dan moochtijt wale gheven mi
grote ere eist dat mi daris sint
dat hi mi gheven wille sijn kint
hi hadt macheuse belovet
heeft hise hem nu berovet
secht uwen here al dat hi hevet
ende al tfolc dat onder hem levet
ende so wat hi hevet verloren
ende hi selve ooc te voren
al staet in miere ghewout
ende al eest dier grieken sout
ende loon van hare pine
dus was die antwoorde sine
achillas hi nam orlof
ende rumede alexanders hof
ende tellede darise al die woort
die ghi te voren hebt ghehoort
daris seinde mettier vaert
macheuse al darewaert
die de weghe beligghen soude
daer alexander varen woude
mettien dede alexander graven
met chierhede ende met groter haven
darijs wijf telico die vrouwe
daerom hi hadde groten rouwe
hi dede maken een graf van prise
up enen berch an een falise
daer was apelles meester af
die jode was ende screef ant graf
die griexe coninghe alle twaren
die alexanders voorders waren
ende haren name screef hi mede
boven hem ter selver stede
ende dystorie hoe hemelrike
was ghemaect ende eertrike
screefi an den grave besiden
al tote alexanders tiden
die ic u vertellen sal
met overslaghender rimen al
doe alexander hadde begraven
die coninghinne met groter haven
dedi up breken die pauwelioene
ende voer enwech alstie coene
jeghen darise sinen viant
hi seinde enwech altehant
emeneduse met ere scare
dat hi soude nemen ware
waer daris laghe ende sine macht
doe quam hi met groter cracht
daer maceus hadde beleit
alsic te voren hebbe gheseit
met sinen here al die straten
maceus vlo utermaten
doe hi emeneduse sach
hi haeste hem al dat hi mach
ende vlo met allen sinen here
daer daris lach wel ter were
alse daris wiste die niemare
dat tgriexe here comen ware
trac hi up een slechte velt
met algader siere ghewelt
ende hi scaerde sine liede
ende ghelovede hem grote miede
up dat si niet en waren vervaert
dus troostise te stride waert
maer doe emenedus vertelde
waer daris lage upten velde
ende met hoe groter herecracht
waert alexander also bedacht
dat hi dede in al dat lant
vaen die beesten die hi vant
scaep ende coen swijn ende paerde
esele geite ende hi scaerde
vor sijn here ghone diere
nu hoort wonderlike maniere
ane hare stroten ende ooc voren
ane hare hooft ende an hare oren
dede hi hem binden rise
dus so quamen si in derre wise
als ocht een mekel here ware
si verdonkerden openbare
tsonnenscijn metten ghestove
dus quamen die heren met groten love
so na dien percen up dien dach
daer daris ende sijn here lach
dat deen anderen roupen mochte
dus waende daris dat hi brochte
met hem liede vele mee
dan si beide hadden dese twee
alexander es so na comen
dien van percen dat hi vernomen
hevet hare pauwelioene
some root some groene
some bernende van goude
nu es macedo die boude
so na dat men die banieren
an beiden siden mach visieren
wat tekene die heren draghen
doe die grieken dat versaghen
wouden si te stride gaen
ende hadden wapen an ghedaen
die van percen an die ander side
waren ooc ghereet ten stride
cume so mochti verbieden
alexander sinen lieden
si en wouden onghescaert
ende sonder leitsman onbewaert
jegen darise vechten gaen
maer die sonne sonder waen
snelde hare te hove waert
ic wane dat soe was vervaert
tansiene also vele like
alse dare worden cortelike
alexander hiet doe ghereit
den grieken graven een fosseit
al om dat here haestelike
ende deerde werpen tenen dike
hi liep up enen berch sciere
ende met hem menich ridder fiere
daer hi den percen was so bi
dat alexander die deghen vri
bescouwen mochte die scaren
hoe dat si ghewapent waren
daer sach hi menegherande liede
die ic u al niet en bediede
die hem algader goudijn dochten
vander cierheit die si brochten
daer hoorden si misselike tonghen
ende orsse van groten spronghen
si maecten so groot ghescal
dit volc ende dese wapen al
dorste ict segghen wel te waren
ic wane si deder om vervaren
die edele berte van dien man
daer meneghe doghet leghet an
hi riep tote hem sine baroene
alse of hem twivelde van den doene
bat wanic nochtan dat hijt dede
om te kenne haren sede
hi vraechde wat men soude doen
doe sprac die here permenioen
dat mense bi nachte soude bestaen
ende stillekine te doot slaen
want hi seide datmen bi nachte
scoffieren soude met clener crachte
there ofte algader vaen
si souden algader sijn ontaen
bede van vare ende van slape
men mochtse daer binden alse scape
wille mense ooc bestaen bi daghe
dit segghic u al sonder saghe
daer sijn die eiselike siten
alse of si de liede souden verbiten
entie wonderlike inden
die hare haer niet up en binden
ende ooc menich groot gigant
die wonende es in bacteren lant
aldus vreseleke scaren
moghen ons sprac hi vervaren
ende ooc mede sonder waen
hoe mochte dus lettel volx bestaen
al dat volc dat ghinder es
sijt des seker ende ghewes
dat daris up dat grote velt
bedi leghet met siere ghewelt
ende up dese brede campanie
om dat hi tusscen de nauwe montanie
van cilicien was besloten
hier te voren met siere roten
alre meest die dit hoorden
wouden volghen desen woorden
polipercoen hi seide ooc mede
vor den coninc daer ter stede
dat men vechten soude seghe
voere dat volc bi nachte enweghe
doe sprac die coninc altehant
die int herte was gygant
al en was hi maer vijf voete lanc
ja vrient groten ondanc
so moet hi hebben diet mi riet
her polipercoen dit en diet niet
dit es der moordenaren sede
dat ghi mi raet nu ter stede
di emmer spien na dorperheit
bedi minnen si demsterheit
die ere entie aventure
die ons worden es te sure
en willic niet dat enich lachter
haren name besmette hier achter
die nauwe rochen entie falisen
en willic altoos niet prisen
noch dat daris voor mi vliet
dat en willic altoos loven niet
ende ooc en willic sonder waen
bi nachte enghene dinc bestaen
ic sal dit volc bi daghe nopen
die seghe daer wi omme hopen
die si eerlike ofte niet
ic hebbe liever dat ghesciet
dat wi alle bliven versleghen
dan wi bi nachte souden seghen
mi en es die seghe niet so lief
dat ic wille datmen in eneghen brief
van mi lase daer mijn prijs
bi minderen mochte in enegher wijs
ja en sieti dat die percen mede
ghewapent hebben hare lede
ende ghemaect haer sciltwachte
dat mense niet en sla bi nachte
doet die heren wachten saen
ende wi sullen rusten gaen
peinst om den dach van morghen
ende laet bliven nu u sorghen
ende en peinst niet alle weghe
dan wi sullen vechten seghe
doe hi aldus dese tale seide
ghingen si binnen den fosseide
daris gheboot sinen here
wapenen hem ende doen ter were
hi ontsach sere den raet
ende permenioens baraet
want hi waende sonder waen
dat mense bi nachte soude bestaen
hi dede die ridderen varen wachten
up orsse van groter crachte
selve voer die here mede
daer men die sciltwachte dede
in dien tiden begherde sere
alexander die grote here
darise te sprekene sinen viant
hi riep tote hem altehant
emeneduse heimelike
hi sprac tote hem cortelike
gescie al dat mach gescien
ic moet emmer darise sien
ende spreken mont jeghen mont
hi ghereide hem in corter stont
ende voeren wech si twee
met hem en voeren liede nemee
dan allene emenidus
ghereden quamen si aldus
tenen ghewade up ene riviere
daer hiet alexander die fiere
emeniduse sijns ontbiden
hi voer selve in corten tiden
allene onder tfolc van perci
alse hi quam den here bi
sach hi den coninc darise riden
om sijn here ten selven tiden
ende besette die sciltwachten
ende hietse wale wachten
stappans doet sach alexander
die hovescer was dan enech ander
groetine in caldeuscer tale
daris hi antwoorde wale
ende hietene willecome sijn
here sprac hi die here mijn
alexander hi vraghet u bi mi
weltijt dat u wille si
datmen te stride sulle varen
doe antwoordi ic wane te waren
dattu selve bes alexander
die hier dus spreecs ende gheen ander
ic bem sijn bode sprac hi te waren
ende hiet mi tote di varen
willecome bestu mi dan
sprac daris die edele man
du salt tavont met mi eten
ende dan salict di doen weten
want het es nacht altehant
mettien nam hine bi der hant
ende leidene int pauwelioen
ende hiet die tafele ghereiden doen
enen knape houden hi beval
sijn bucifal want hi seit hi sal
na den etene weder varen
tote alexandere te waren
doe die tafele was gherecht
nam die coninc daris echt
alexandere daer hine vant
ende hietene sitten altehant
ter tafelen recht jeghen hem
ende seide vrient nu nem
dit voordeel ende dese ere
dore alexandere dinen here
want hi es die hovescste te voren
die noit ter werelt was gheboren
aldus aten si te samen
mettien dies conincs scinkers quamen
die scincten den coelen wijn
alexander die deghen fijn
nam elken nap dien hi hem gaf
ende dranc den wijn daer af
ende staken in den boesem dan
dit mercte een hoghe man
die vore sconincs tafele stont
ende maket sinen here cont
mettien alse de coninc soude
scinken enen nap van goude
ende dien boot hi sinen gaste
hi dranc den wijn ende hilt vaste
sconincx cop in sinen scoot
des hadde daris wonder groot
ende seide vrient houdstu dijn scop
gef hare weder minen cop
twi wiltu minen cop roven
here ghi moghes mi gheloven
sprac hi dat ict niene dede
door ghene sake in dorperhede
hets sede in mijns heren hof
dien ghi ghevet groten lof
so wie te sijnre tafelen et
eist dat hijs niet en verghet
dat al die nappe sijn eighen sijn
daer hi uut drinct dien wijn
doe sprac daris ter selver stede
trouwen dats ene hovescede
ende dies en pleghet niemen el
hout di dien cop ic ans di wel
parsarges quam daer mettien
die alexander hadde ghesien
ten tiden dat hi was een kint
want hi dicke was ghesint
om dien cheins in griekenlant
ende teerst dat hine hadde becant
seidijt enen die bi hem stont
doet alexandere was cont
spranc hi up ende nam sijn swaert
ende liep ter doren waert
daermen hilt sijn bucifal
die knape moest becopen al
die tors biden breidel helt
dien slouch hi doot ende met ghewelt
ontreet hi aldus sinen waert
dies halp hem sijn goede paert
want niemen en mochte hem volghen
dies was daris sere verbolgen
dat hine dus hadde verloren
dien hi ghevaen hadde te voren
maer alexander ontvoer aldus
ende quam aldaer emenidus
sijns ontbeet toten ghewade
het was te diere tijt so spade
dat sine riddere slapen ghinghen
doe teldi hem van desen dinghen
hoe dat hi met darise at
ende toochde hem litekine dat
die goede nappe die daris waren
ende hoe dat hi was ontvaren
teldi vore die baroene
si waren blide van desen doene
ende ghinghen slapen met ghemake
onthier ende si worden in wake
ane daris side was grote vrese
so waest an alexanders rese
macedo ghinc alse hi woude
slapen up een bedde van goude
hi en mochte niet gherusten
in sijn bede met enegher lusten
alse nu peinsdi dat hi wilde
beide met spere ende met scilde
varen jeghen die rechter scare
doe peinsde hi dat beter ware
an die slinke side te jaghene
om daris here te versaghene
dus menichfout was sijn ghedochte
dat hi slapen niet en mochte
doe alexander was in sorghen
om dien wreden dach van morghen
sach hi een wonderlike dinc
die grote here die coninc
sach tyberis die riviere staen
daer nu rome es sonder waen
in een eylant sachi ene sale
die tyberis hadde altemale
ommelopen met haren strome
dit sach hi alse in enen drome
die sale was hoghe al toter mane
daer up sat na minen wane
die godinne van den seghe
die hi minde alleweghe
victoria was hare name
soe dochte hem scone ende bequame
dat huus stoet up viere pylare
groot ende scone openbare
deerste pylaer hiet wijsheit
die moet den ghonen sijn ghereit
die sege willen sekerlike
ghewinnen in dit eertrike
gherechtecheide was dander
die hadde over hem alexander
bedi so wan hi altoos seghe
so waer hi quam alleweghe
die deerde das ghedoochsamhede
dat haddi ooc in sinen sede
blidelike ghedoochde hi tsure
om die goede aventure
die vierde pylaer dat es cracht
wie hadde noit so grote macht
dese here dese man van vive voeten
hien dorstene harde wel ghemoeten
dusent doren waren an die sale
met dieren stenen haerde wale
welctijt men porrede die herre
mochtment horen haerde verre
wat dat bediet moochdi kinnen
alse die liede seghe ghewinnen
spreectmen verre van haren daden
ende singhter af in meneghen staden
up die sille sit ghierechede
die es in der ghoonre sede
die strijt ende orloghe bestaen
ende die sege willen ontfaen
up enen solre in dien paleise
sit victoria met peise
haer sitten es yvorijn al
soe ghevet mildelike over al
met bliden handen alstie milde
up hare hooft stont alsoet wilde
een hoedekijn van lauwerblomen
dus sach hijt al in sinen drome
ende hare sustere saten ooc daer
ende songhen sere al openbaer
lof ende prijs ende werelt ere
ende si en sweghen nemmermere
so wie dat hevet prijs ende seghe
van hem spreect men alleweghe
naest hare sat die mogenthede
verwaendelike up hare stede
noch heeft soe in haer bedwanc
al der werelt ommeganc
ontsienlichede sat daer naer
die den maten doet groten vaer
daerna die vrouwe van allen rechte
die de gave en wille lechten
sittet in die derde stede
ende soe hetet gherechtechede
goedertierenheit es daer bi
soe maect een conincrike vri
ende soe doet bliven ghestade
ewelike met haren rade
rijcheit es daerbi gheseten
die luttel dogheden leert weten
soe es moeder van allen sonden
ende maect werringhe tallen stonden
daer sit die vrouwe eenradichede
die vrede maect in allen steden
soe sit up enen setele hoghe
ende soe es teinde van orloghe
blijscap sit vor der vrouwen voete
die alleweghe singhet soete
ende smekinge ende wale onnen
singhen scone na haer connen
vore die vrouwe victoria
liedekine die hier na
nemmermeer en werden verleet
also langhe als die werelt steet
dese ystorien die hier staen
moet hi hebben sonder waen
in sijn herte alleweghe
so wie so wille winnen seghe
dese vrouwe victoria
sach ende sach verre ende na
cortelike soe versach
hoe dat alexander lach
ende sorchde om die ere
hare begonst ontfaermen sere
soe dochte ooc mede dat soe wilde
dat hi den seghe altoos behilde
bedi ontsach soe dattie vrese
van der vreseliker rese
dien edelen vorste quetscen mochte
om dat hire vele om dochte
soe rumede stappans hare sale
met enen gheswerke ghedect wale
entoe ghinc soe altehant
ten huse daer soe den slaep vant
aldus was hare tale algader
stant up hoorstuut lieve vader
vare daer alexander leghet
dien de sorghe so verweghet
ende doe hem met dinen lusten
al dat vergheten ende rusten
victoria sprac dese tale
ende soe voer weder thaerre sale
cume mochte die slaep upstaen
hi vlooch enweghe sonder waen
so waer hi biden sterren vlooch
en si dat sake dat hi looch
die ghene diet screef in latijn
si lieten haren ganc al sijn
ende bleven slapen van der cracht
die hi hevet met hem bracht
traechlike quam hi ghevaren
in dat griexe here te waren
up dies conincs bedde hi seech
tusscen hem entier weech
mettien lieti die sorghen varen
ende sliep soetelijc te waren
al tote dat die sonne up stont
dat hi niet en roerde dan den mont
mettien quamen die baroen
in dies conincs pauwelioen
si haddens wonder dat haer here
so vaste sliep ende so sere
hi was ghewone eer te treckene
trage volc ende up te weckene
nu als die sorgen sijn alre meest
ende beide de heren sijn ghevreest
leghet hi ende slaept al sachte
ocht hijs een twint niet en achte
si waenden som dat hi van vare
ende niet van slape so stille ware
nochtan en dorste sonder waen
niemen in sine camer gaen
noch die ridders noch die knapen
en dorsten hem nochtan niet wapen
si en hadden sconincs woort
permenio quam doe voort
ende hiet die liede eten gaen
eer men ten wapen soude vaen
doe quam hem ene mare
dat daris ghewapent ware
ende hi te stride soude varen
die conincstavel seide te waren
dat ware vele meer dan tijt
dat men uut te stride rijt
permenio ghenende hem ter dinc
te gane daer sliep die coninc
hi riep ende conden niet ghewecken
doe ghinc hien nopen ende trecken
coninc riep hi het es dach
wat slape eest datti houden mach
die van percen ende van meden
comen harewaert ghereden
laet dijn slapen wesen doch
dijn volc es onghewapent noch
up dijn ghebot beiden si alle
bi wat groter onghevalle
heefstu die snelheit diere joghet
ende dine cracht ende dine doghet
altegader dus verloren
du waers ghewone hier te voren
deerste te sine diere up stoet
gheloves mi sprac die deghen goet
dat ic gheslapen niet en mochte
eer ic die sorghe van mi brochte
permenio hadde wonder das
dat hi sonder sorghe was
maer hi en dorste hem vraghen niet
bi wat saken dat was ghesciet
alexander seide te hant
alse daris hadde verbrant
dorp ende poort bosch ende stede
ende hi hem niet ter were en dede
no ghenen strijt en dorste bestaen
so mochtic sorghen sonder waen
maer nu es hi hier vore mi
ende al sijn volc so toghet hi
noch hi en mach niet ontvlien
wat dinghe soude ic dan ontsien
gaet doet onse ghesellen wapen
bede ridders ende knapen
doe die coninc aldus hiet
en wouden si langher letten niet
men blies een busine saen
dat men ten wapen soude vaen
sijns selfs lichame heeft hi bewaert
mettien sat hi up sijn paert
dat rijkelike ors bucifal
het was weert der werelt al
doe hinc hi an hem sinen scilt
daer hi doe vor die lente hilt
daer stont in een lyoen rampant
van kelen root alst ware een brant
anders was die scilt van goude
die coninc reet henen alstie boude
doene saghen die baroene
so blide wesen ende so coene
dien ghenen dochte diene saghen
dat hi seghe brochte ghedraghen
hi besette sine scaren
ende beval hem te waren
dat si hem wachten van den waghen
daer si die sekelen ane saghen
dat si se niet ontwee en sniden
hi hiet hem dat si niene vermiden
dier wagenaers entier peerden
si en dadense vallen toter eerden
want daris hadde vor sijn here
waghene gheset ter were
daer scaerpe sekelen ane waren
die dat volc souden vervaren
om dat si souden ontwee sniden
al dat ware an haren siden
mettien quam ter selver steden
een man ghevloen van den meden
hi seide dat daris in waren saken
yserkine hadde doen maken
welke wijs dat mense waerpe
dat emmer up quame tscaerpe
ende si van viere poente waren
om dat hi niet en mochte te waren
die grieken met crachte verjaghen
so woude hise met liste versaghen
die coninc dede den ghonen vaen
dat hi gheen loosheit en dede verstaen
men spieder om ende het was waer
daris hadde ghesait aldaer
yserkine ter selver stede
die eerst ulixes maken dede
vore ene poorte waerp hise te troien
dat dede dien meneghen vernoien
aldus haddi ooc ghedaen
alst alexander hadde verstaen
voerde hi there al een ander strate
ende liet die stede van barate
aldus troosti sine liede
eer die staerke strijt ghesciede
ghesellen seidi desen aerbeit
sal dat inde sijn god weit
nemeer en vechti hier na
den strijt van cilicia
ende dien ghi vocht uptie granike
jeghen mennoene wel eerlike
sine sijn niewer toe goet
en si dat goede inde doet
god entie goede aventure
make ons einde goet ter cure
want daventure ende haer ghewout
hevet mere blijscap menechfout
dat ic bem here boven hare
dat wetic wale al openbare
dan dat soe vrouwe wesen moet
over meneghen prince goet
seder dat soe ghesach
dat grieken an mi ghelach
hevet soe ghevoordert mine liede
al waret sake dat ghesciede
dat soe mi deren woude in rade
soe en ware so coene niet dat soet dade
dit volc van deser groter scare
dat en es maer porringhe van vare
die aventure pijnt daeromme
hoe soe mi mach teenre somme
dat ic vlie eneghen man
in toorne mi niet al vliedi dan
dit goet ende dese diere stene
es algader uwe ghemene
ic vare voren nu volghet mi
mettien reet die deghen vri
ende there wel te samen
sulc ghecrac was daer si quamen
ende een na anderen niet en duerde
als of die hemel te stucken scuerde
ende deerde water entie lucht
te stucken braken mettier vlucht
ende al werden soude te niete
man ende beeste velt ende vliete
dus vacht men ghinder met ghenende
die vierde bouc neemt hier ende
diet can ende hem mach wisen
so sal hi die materie prisen
dese bouc entie derde mede
die sijn swaer in somegher stede
dat hebbe ic bedi ghedaen
dat gheen riese sullen verstaen
die goede bouke onweert maken
alsi in die rime mesraken
der bouke sullen noch sesse wesen
daer men in sal moghen lesen
wijsheit ende dachcortinghe
van alexander den coninghe
up dat soe secht dat es goet
die scone die mi peisen doet
al lachterent dander mi en rouc
aldus beghint die vijfte bouc
laet bliven uwe dulle woort
ende hoort die tale voort
hoe dat die strijt verghinc
ic segghe u dat in ware dinc
also alsic in latine las
dat dit in dien meye was
dat men te stride was ghegaen
tijlic waest ooc sonder waen
nochtoe lach die dau up daerde
doe men treckede die swaerde
daer waenic wel dat ghesciede
up dies conincs daris liede
dat die prophete daniel
vorseide te voren wel
dat een buc soude comen
ute noordoosten ende verdomen
die twee hoorne van den weder
di sal hi breken ter neder
die buc dat es alexander
die onwaenliker was dan een ander
daris hi bediet den ram
die den groten scade nam
sine twee hoorne sekerlike
bedieden sine twee conincrike
dat was percen ende ooc meden
die de grieken al dorereden
dit was goods wrake weet ic wel
want het seide daniel
aristomines die inde
seide de ghene diene kinde
was die deerste joeste dede
jeghen alexanders lede
hi was een riddere vermeten
up enen olifant gheseten
met ere swepen van tiene cnopen
dede hi ghone beeste loopen
met enen ghevenijnden spere
stac hi den coninc vor dat here
dat het voer al dor den scilt
die alexander vore hem hilt
maer hi en mochtene niet ghewonden
die coninc stac weder tien stonden
sinen olifante al dore die lanken
doe faelgierden hem die scranken
ende gaf enen groten val
aristomines becocht al
die coninc maectene hoofdeloos
dits deerste diere dlijf verloos
die grieken riepen die sege es onse
en es so menich stake te donse
alse daer spiete ende scichte
na den coninc vloghen ghedichte
hi slouch nochtan al durenture
daer was met hem daventure
hi ghinc smeden alse met anghe
ende het ghinc daer haerde banghe
hi doorstac ooc elifas
die sconincs pharoens sone was
enen anderen slouch hi metten sweerde
ende overreeten metten peerde
dat was orcanis sone pharos
dien makedi van den hoofde los
van egypten was elifas
ic wane faros van surien was
dat lant dat langhe lach verdroghet
waert metten roden bloede ghesoghet
an beden siden bleef menich man
die ic ghenomen niet en can
doe stonden daer twee daris man
enos ende caynan
enos slouch met sinen swaerde
enen griec toter aerden
dat hi ghinder bleef aldus
entie hiet ecifilus
cainan slouch laoemedoene
met ere hantaex alstie coene
doe laoemedoen was versleghen
quam philotas daer jeghen
cainan ende ooc enos
makedi van den live los
mettien so quam een gigant
jeghen alexandere te hant
geon van der roder see
en sijn so leelic niet si twee
tusscen hier entie losane
sijn moeder was na minen wane
een gygantinne ene slore
ende soe wannen bi enen more
hi was groot ghelijc der moeder
al en was hijs niet te vroeder
van hude was hi swart algader
dus gheleec hi sinen vader
some ontsaghen si sine ghedane
some die cracht van sinen slane
dese hadde alexander doot
ne ware dat daventure verboot
ene colve hadde hi van drien cnopen
vijftiene heeft hiere mede belopen
van den grieken ende versleghen
doe quam hem die coninc jeghen
groot wonder hadde alexander das
dat die viant so groot was
die colve hief hi up mettien
alse hi den coninc heeft versien
ende soe was root van den bloede
geon riep met groten moede
alexander edele here
hoe waerstu verwoet so sere
dattu jeghen enen gigant
souts comen die es dijn viant
du heves ghelesen dat mijn gheslachte
den hemel winnen woude met crachte
jupiter hi ontvlo cume
dit sprac hi ende hem liep die scume
over sine leppen bede
die coninc lonet hem met lede
hi stakene ter selver stont
metten spere in den mont
ende naghelde hem die tonghe
an sinen roost ten selven spronghe
geoen stont ende beet den scacht
die coninc stietene met cracht
metter borst van sinen paerde
dat hi viel neder up die aerde
so groten slach gaf hi te waren
alse een eke van hondert jaren
die met haren telghen vallet
die grieken quamen toe ghewallet
ende dorstakene hondertfout
dus moeste hi sterven met ghewout
die rechtere scare vacht aldus
an de luchtere vacht clitus
een de beste van sinen live
die noint gheboren was van wive
sijn suster soghede den coninc
ic wane hijs quaden loon ontfinc
der percen slouch hi menech een
ende gaf hem een quaet leen
een van damasch hiet sanga
die was clituse so na
dat hi hem sach slaen sinen broeder
sijns vader kint ende siere moeder
ende hi suchte sere driewaerf
doe hi sach dat sijn broeder staerf
hi scoot up clituse drie spiete
nochtan pijndi al omme niete
mettien scoot hi van den waghen
ende heeftene mettien sweerde gheslaghen
dat hem de helm was gheclovet
maer die coyfie bescermet thovet
anders ware hi doot bleven
clitus hevet hem ghegheven
mettien sweerde enen slach
dat hi vor sine voete lach
meta haerre beder vader
die sach dit al tenen gader
hi waert van rouwen so cout
dat hi verloos al sijn ghewout
no hine mochte wenen niet
dicke eist also ghesciet
die rouwe die den mensce deert
dat hi de trane al verteert
die oude man versuchte sere
ende waert bleec ie lanc so mere
hi hadde den rouwe so dore groot
dat hi wel na was bleven doot
doch dat hi te hem selven quam
ende sprac alstie was gram
wreet keytijf ende wreet liebaert
ja en hevet hier dijn swaert
twee scone kinder tenen gader
te doot ghesleghen bi haren vader
ende di ontfaermet niet miere oude
du wistes dat die moeder soude
wenen sere om die niemare
daeromme biddic di com hare
ende nem mi met hem mijn leven
daer mine kinder mede sijn bleven
so heefsture ghenomen drie
datti nemeer quaets en ghescie
so mach die weduwe wenen dan
om twee kinder ende enen man
heefstu kinder ofte moeder
ofte enech wijf ochte broeder
noch moeten si om dine doot
rouwe driven also groot
clitus en achte siere vloeke niet
ende meta scoot enen spiet
grammelike up sijn ansichte
maer clitus ontfinghen lichte
up sinen scilt te middewaerde
ende hi slouchene af metten swaerde
clitus ghinc hem bat naer
ende recht daer hem sijn grauwe haer
up die scouderen neder hinc
stac hi den ouden erminc
dore den hals met sinen swaerde
doe viel hi neder uptie aerde
onder sine kinder bede
hi helsese met groten lede
ende voer enweghe metter vaert
hem derder ter hellen waert
mettien quam daris ghevaren
vreselike met sinen scaren
mochtmen weten dat daris was
nichanor hadde wonder das
die di conincstavelie
helt an die rechter paertie
ende keerde darewaert sijn here
ende sette hem ter were
die aventure die gheerne lieghet
enten mensce dicke bedrieghet
gaf hem eerst goet gheval
hi dede vore hem vallen al
so wat so quam in sijn ghemoet
hi dorreet dat here te voet
alse ocht scape hadden ghewesen
cume mochter een ghenesen
so menighe sloech daer sijn here
dat hi wel na sonder were
darise selven hadde ghevaen
doe quam hem tontmoete saen
remnoen van arabia
ende hem volchden mede na
ridderen goet in hare doen
hi trooste die percen diere vloen
ende maecte hem moet so dat si staen
enter were hebben ghevaen
men scoot vele scaerper scichte
die stene vloghen wel ghedichte
die men mettien slingheren waerp
daer was die strijt wrede ende scaerp
men vacht met colven ende met sweerden
men sloech die liede van den peerden
die ketele woorden vol van sielen
die metten helscen peke wielen
die doot hadde so vele te doene
in daris pauwelioene
dat soe cume al tfolc verbeet
da te stervene was ghereet
het bleef in beide siden doot
jonc ende out cleene ende groot
maer nichanor dedele deghen
heefter so vele versleghen
dat hi den prijs heeft ontfaen
van beiden siden sonder waen
alse een ridder fier ende coene
altoos volchde hi remnoene
dore al dat folc dat vor hem stoet
sijn doen dochten bore goet
al mochti al die liede slaen
soude hem dus die here ontgaen
mettien ruumden si hem tfelt
ende remnoen die vore hem helt
quam nicanore te ghemoete
die een stac anderen onsoete
die trensoene vielen int gors
ende si bleven beide tors
si lieten te gader gaen die peerde
ende si vinghen bede ten sweerde
men slouch die staerke helme dure
daer dat bloet liep uut ter cure
nichanor slouch so dicken
dat remnoens scilt voer te sticken
hare paerde storten mettien
dat si vielen uptie knien
hi stac sijn sweert in toter hilte
so dat hem woet al dor die milte
doe vloe tfolc van arabia
entie grieken liepen na
mettien quam tfolc van yrcanie
datse god vermaledie
wale ghewapent met ere scaren
si beringden harentare
nichanore met haren lieden
sine cracht en mochte niet dieden
jeghen al die grote somme
hi was beringt al om ende omme
eerst was hi ghevelt met spieten
dies en mochti niet ghenieten
up sinen helm so vellen stene
beide groot ende clene
so dat hi al te stucken brac
men leest dat in den scilde stac
der quarelen menich een
dat hi ghelijc enen bossce sceen
doe faelierden hem die aerme
hi was ghescoten dor die daerme
sijn been en mochten hem niet draghen
dat seiden die gone die dat saghen
dat ghemanc bloet ende sweet
van sinen live liep ghereet
nochtan was sijn edele moet
so onvervaert ende so goet
dat menne niet en mochte vaen
doe ghinghen si hem met colven slaen
entie edele nicanor
dies conincs alexanders tor
hi viel neder ende bleef doot
nochtan dedi scade groot
dien percen eer hi doot bleef
dat seide die gone diet screef
nicanor permenioens sone
die alre doghet was ghewone
ende maerscalc van der rechter side
es verslaghen in desen stride
die grieken dreven groot mesbaer
alexander quam daernaer
verbolghen als ons heren wrake
ic segghu dat in waerre sake
hi quam verbolghen als een lyoen
ende hem waren die gone ontvloen
die sine jonghen hadden doot
tfolc vlo al dor die noot
si hadden liever vlien enweghe
dan te vechtene om die seghe
een bacheleer bleef daer allene
doe dat volc vlo al ghemene
mennoen die up die granike
was versleghen jammerlike
dander bouc vertelt algader
was des ridders oudervader
fiadas hiet hi ic wane
scone was hi van ghedane
ooc was hi van cyrus gheslachte
verwaent was hi in sijn ghedachte
want hi soude sekerlike
hebben ghehadt in huwelike
daris suster hadt so vergaen
dat hi den seghe hadde ontfaen
dor dat beheet van deser eren
quam hi jeghen die wrake ons heren
maer en es ghene scoonheit
noch edeldom noch rijcheit
die de doot verdriven mach
een bacheleer claer alstie dach
sconincs ghespele efestio
maecte sine herte onvro
al waren si scone bede ter curen
si hadden twiselike aventure
enen scilt hadde fiadas
daer ane ghescreven was
een tygher rampant van goude
in kelen staende alsmen woude
efestio reetene al dore
ende gheraecten wel ter core
door die borst ten scouderen uut
hien liets niet dor sine bruut
die fiadase was beheten
hi storte neder sonder beten
ende hi sliep den langen slaep
die yrcanoise vloen alse scaep
nicanor was ghewroken wel
hem was gheleert al sulken spel
dat si die grieken al ontsaghen
si vloen ende lieten hem jaghen
dus vacht men in dat rechter here
permenio dede ooc grote were
entie int slinke here waren
macheus quam daer ghevaren
die jeghen hem vacht met prighe
daer was die parsse van den wighe
hem quamen mede te ghemoete
die van bacteren haerde onsoete
ende bessus hare here mede
die groot verdriet den grieken dede
narbesines die moordenare
quam dare ooc met siere scare
hantgheslach ende jammer groot
was daer ende menegherande doot
men slouch daer meneghen slach
talre eerst dat een prophete sach
een vroet man van der heiden wet
die sere met bloede was besmet
sprac hi te siere suster saen
suster sprac hi ghi sult gaen
tote alexandere int rechter here
daer hi vecht met groter were
ende secht hem al dese woort
alexander heefstu ghehoort
het es om niet dattu dus loops
ende om daris doot dus hoops
die quaetheit en saltu niet doen
du best so edel een baroen
god en willes niet ghehinghen
no die quaetheit volbringhen
want die dese werelt sal erven an
dattu souts slaen enen ouden man
daris sal sterven andersins
over enen corten tijt bat ghins
dan sullene sine liede slaen
des en sal hi niet ontgaen
secht hem dat hi succurere
met groter haest tgriexe here
bedi macheus van babylone
begaet die grieken haerde onscone
hi neemt hem lijf ende goet
al eest dat permenio doet
grote were hi en can gheslaen
die percen al die vor hem staen
alse die here hadde gheseit
sijn suster voer enwech ghereit
ter rechter siden daer soe vant
alexandere al te hant
die bootscap die haer was gheheten
seidesoe saen al sonder beten
keerde hare de vrouwe ghereet
die tale was den coninc leet
vrouwe wane so ghi comt
sprac hi ghi moet sijn verdoemt
beide hier ende overal
die hoopt omme sulc gheval
daris en sal mi niet ontgaen
al quame mi bootscap sonder waen
dat mine lieve sustere bede
ende mijn moeder ooc met lede
vanden percen waren ghevaen
mochtic darise allene verslaen
daer ic minen hope toe draghe
so dedic haerde clene claghe
omme dat ic hadde verloren
nemmermeer en haddics toren
sla ickene doot sijt seker dies
dat hi mi boetet al mijn verlies
dat verlies achtic dan clene
dat hi mi boeten mach allene
noch segghe ic u meer vrouwe
ende sweret u in rechter trouwe
al ware daris in enen casteel
van maerbersteen al gheheel
ende seven mure van claren stale
daer omme waren ghemaect wale
ende acheron die helsce riviere
die altoos bernet ghelijc den viere
in die graven sevenvout
alomme liepe met ghewout
ende hare oevere van sulfur waren
die altoos bornen sonder sparen
entie casteel vol van spisen
ende van ridderen in alre wisen
ende ghewapent ooc ter cure
nochtan en mochten daventure
van mi altoos niet besceermen
dat ickene liete dan gheheermen
dit was alexanders tale
ende hi herwapende hem wale
ende hi hiet sijn ors vergoorden
haestelike met corten woorden
hi spranker up al daer ment hilt
voor die borst hinc hi den scilt
ende nam enen staerken scacht
doe reet hi met groter cracht
onder meneghen viant
daer waert sulc ghestof int sant
men mochte merken daerbi wel
dat hijt was ende niemen el
affer een here van libia
was alexandere alte na
ende vacht up enen waghen
alsmen doe plach in dien daghen
craterus stac hem met crachte
den waghen omme mettien scachte
daer was hi ghereden te sticken
ende tetreden herde dicken
amictas alexanders deghen
hevet lisiase te doot ghesleghen
met sinen sweerde deghenlike
al was lisias die rike
van seven conincriken here
hi moestet daer becopen sere
al was hi here van den siten
amictas sweert mochten wel biten
alexander sloucher vele
amilone stac hi dor die kele
so dat hi dare moeste bliven
ende sinen rouwe driven
antigonus was haerde gram
dat becochte baradam
tholomeus sette tors te lope
ende dorreet die grote hope
van den percen als een deghen
eumenidus heeft ooc versleghen
meneghen man met sinen sweerde
cenos reet met sinen peerde
die van percen al te sticken
meliagar slouch wel dicken
mettien sweerde up daris here
perdica sette hem ter were
jeghen die percen alstie gone
die wreder was dan hi was ghewone
polipercoen die eerst woude
datmen bi nachte vechten soude
dede selke were bi daghe
dat men prisen soude diet saghe
dus ghinghen die grieken jaghen
ende quamen recht voor daris waghen
daer si quamen vochten si so sere
elc was ghelijc sinen here
haddijt ghesien ooc macedo
hi souts hebben ghesijn wel vro
dat mettien ridders ende dander
was so menich alexander
qualike mocht daris behaghen
alsi die grieken hoorde jaghen
ende sine liede tonder gaen
bi hoorne hevet hi verstaen
dat ghecrac van der battalien
daer men dorslouch meneghe malien
die grieken sijn so na ooc comen
dat si dlijf hebben ghenomen
den ridders die in allen tiden
hilden neven daris siden
hoe mach iemen ter nauwer noot
alse hi vore hem siet die doot
nutteliken raet visieren
ende eerlike in alre manieren
alse sijns selfs sin faliert
daris peiset ende visiert
wat hi best mach anevaen
al wille hi die vlucht bestaen
daer en es niemen diene troost
noch diene uter vresen loost
so menich dusent alsi te voren
ridders hadde uut vercoren
ende seriante in sijn here
cume stonter daer ter were
dusent jeghen die viande
die groote onnere entie scande
daden hem dicke swaer versuchten
ooc so haddi grote vruchte
alsi was in deser vrese
braken die percen hare rese
ende ghinghen alle vlien
daris die dit heeft versien
dat si lopen haerre straten
ende si hem in dier vresen laten
rumede sinen waghen
diene brochte daer ghedraghen
ende hi bejaghede doch een paert
doe ghinc hi vlien mettier vaert
nu vliet die coninc sonder ere
die verdoemt es haerde sere
hi vliet enen hovescen viant
ende hi sal comen altehant
onder die quaetste viande
die sijn binnen sinen lande
hi vliet den hovescen lybaert
ende vliet ten serpente waert
hien sal hem niet wachten des
bessus ende narbesines
die wilen aerm waren ende naect
ende nu heren sijn ghemaect
ende hi goet hadde ghegheven
si sullen nemen hem dleven
ooc segghic u over waer
si en sullen scuwen sijn grauwe haer
mettien quam die niemare
dat daris ontreden ware
ende alexander heeft ghehoort
ende hieuw mettien sporen voort
over die edele baroene
die daer upten velde groene
laghen doot in hare bloet
cume hielt hem iemen voet
daer hi volchde den coninc
ic segghe u in waerre dinc
dat hi vlooch in dier maniere
als een steen uut ere pederiere
gheliker wijs alsmen siet
hoe dat ene sterre sciet
jeghen storm in die lucht
also voer hi met groter vlucht
maer daris was haestelike
ghevloen met haeste over die like
dat was ene scone flume
hi was over comen cume
doe hi peinsde dat hi woude
die brugghe breken so en soude
alexander hem niet volghen
die achter hem quam so verbolghen
maer weet god hi ontsach
dat alexander up den dach
altoos niemene liete ontfaren
van die an dander side waren
hadde hi die brugghe tebroken
hi hadde hem selven wel ghewroken
bedi so waren dander bleven
die hem sider namen dleven
dus hadde liever die keytijf
sine liede dan sijns selves lijf
die percen begonden vlien
toter brugghen weert mettien
die grote hitte ende tsweet
dede hem utermaten leet
daer bleef menich doot van dorste
omdat hi waters hadde borste
si liepen ten fonteinen waert
enten beken met groter vaert
si dronken twater vuul ende claer
menech bleef ligghende daer
van groter gulsecheit steendoot
want hem dwater den gheest versloot
some dronken sijs so vele
dat hem keerde uter kele
some borsten si ooc ontwee
nochtan wouden si dies waters mee
daer viel ooc in die riviere
menech riddere goet ende diere
die brugghe en was niet wijt ghenoech
dies hadden si groot onghevoech
so vele vielre in die like
dat ic u segghe sekerlike
sechdemen u daer af tghetal
ghi en soudes cume gheloven al
alexander sach wel te waren
dat hem daris was ontfaren
endi sach sine liede moede
ende bespringt mettien bloede
ende het ghinc ten avonde waert
doe voer hi met groter vaert
te sinen ridderen haerde blide
die waren an die luchter side
doe hi comen was daerbi
permenioen die deghen vri
hi seinde enen bode enweghe
die seide mare vanden seghe
dattie percen vluchtich waren
ende datter luttel ware ontfaren
doe voeren die grieken metter vaert
blidelike ten tenten waert
stappans saghen si openbare
comen ene ander scare
uten dale ten berghe waert
helm ende scilt wapen ende swaert
dochtem bernen van goude
si daden stuven ooc die moude
het waren percen datter quamen
teerst dat si die grieken vernamen
doe begonste hem wanhaghen
maer doe sier so luttel saghen
setten si hem al ter were
jeghen alexanders here
die coninc voer na sijn maniere
blidelike vor sijn baniere
alse ofte hi om die battalie
niet en gave ene malie
dedel coninc entie milde
decte hem met sinen scilde
daventure was hem hout
hi reet stappans met ghewout
ende doorstac dien conincstavel
dus haddi den besten cavel
hem volghede lysimachus
permenio ende ooc clitus
ende alle dandere ridders mede
die coenheit die men ghinder dede
dat ware te telne al te lanc
het bleef daer beide staerc ende cranc
daer was menich sweert tebroken
niemen en staerf daer onghewroken
so langhe wile hadden si ghevochten
dat si den dach ten avont brochten
entie sonne die was onder
doe docht den percen wesen wonder
dat die grieken niet en weken
doe ghinghen si hare scare breken
ende ghinghen vlien enweghe
nemmeer en streden si om dien seghe
over die brugghe vander like
vloen si al ghemeenlike
het was haerde na middernacht
eer si ontvloen der grieken cracht
tote dat si quamen tote arbele
daer vonden si up siere sele
dien drouven darise haren here
wenende utermaten sere
entie ghene die met hem waren
ontreden der griexer scaren
daer saten si ende spraken alle
van den groten onghevalle
kenlijc eest ende openbare
so wie tweewaerf verwonnen ware
ende so vele hadde verloren
dat hijs soude hebben toren
bi darise so waest also
hi sat int herte wel onvro
drouflike besach hi die scaren
die met hem ontreden waren
endi sprac met drouven moede
het behoort ten wereliken goede
alse nu te wesene groot here
ende te levene met groter ere
alse nu verwinnen alse nu verliesen
alse nu welvaren alse nu riesen
alse nu qualec alse nu wel
al eest dier aventuren spel
en was die coninc cresus niet so rike
datmen nieware sine ghelike
en wiste verre noch na
die here was van lydia
ende sider wart hi so keytijf
dat hi verloos goet ende lijf
cyrus die edele lantshere
nam selve lijf hem ende ere
ja en was cyrus daer na
verwonnen in amasonia
die grote here dedele man
die de werelt al verwan
ja en nam hem ooc sijn lijf
een coninghinne een cranc wijf
thamaris was soe ghenant
ende vrouwe vander maechden lant
men maecht bi cercese merken
die met cogghen ende met berken
al de see overdecken dede
daer hi europen dwanc mede
doe quam hi voort te mofilee
dats ene stat staet up die see
hi hadde met twaelfhondert scepen
ter see waert die stat begrepen
ende te lande waert beseten
met meneghen deghene vermeten
doe baden si raet an haren afgod
ende hi gaf hem dit ghebot
dat si met houtinen paerden
vechten souden ende met swaerden
doe verstonden die heren wel
dat scepe diede ende niet el
doe voer dat volc van mofilee
met haren scepen up die see
ende verslouch cerses here
uptien lande ende uptien mere
selve mochti sonder waen
met enen scepe cume ontgaen
aldus ontfloe die tyrant
die te voren dwanc al dlant
daer omme hebbic dit gheseit
ende te voren u gheleit
dat ghi niet en sult wanhopen
al hevet u daventure belopen
die alleweghe es onghestade
ende nu doet vrome ende nu scade
al sijn wi nu ghescoffiert
wat helpt anders ghevisiert
dan te peisene alle weghe
dat wi noch sullen vechten seghe
nochtan en twifelic niet dies
et si ghewin ocht verlies
alexander hi en sal morghen
dit lant bringhen in groter sorghen
hi en vint ghenen wederstoot
want die liede sijn al doot
hi sal die rijcheit ende dat gout
algader nemen met siere ghewout
dan sullen giereghe grieken
hare wonden met goude wieken
dan sullen si hem allen laden
ende haer giereghe herte saden
nu dunket mi die beste raet
na dien dat aldus staet
dat wi hem laten winnen die steden
ende varen int lant van meden
die noch ten wighe niet en quamen
ende van den strijt niet en vernamen
ic sal versamen cortelike
die wonen int inde van den rike
ende derdewaerf den strijt bestaen
ic hope wi seghe sullen ontfaen
aldus liet daris sine tale
nochtan seinde hi ghedicht wale
an alexandere een saluut
dat ghi moecht horen overluut
daris ontbiet sinen here
alexandere saluut ende ere
ende bit dien edelen baroen
dat hi doe door wel doen
ende hi ontfaerme dier keytive
die behouden haren live
dier avonturen sijn ontgaen
ende hise hem late te dienste staen
sindet mi weder mine kinder
moeder amien meerre ende minder
die mine voorders hebben begraven
daer toe dat rike lant van haven
bede percen ende ooc meden
met allen minen riken steden
maer alexander dedele baroen
seide hi en wouts niet doen
gheporret es hi mettier vaert
ende voer te arbele waert
want hem was ghesecht voorwaer
dat hiene soude vinden daer
ende alse daris dat verstoet
porredi met groter spoet
doe ruumde hi arbele bi nachte
hem was te moede haerde onsachte
dat hi ruumde sine steden
ende voer int lant van meden
teerst dat te daghene begonste
quam alexander al dat hi conste
ende alle die hi met hem brochte
tote arbele ende sochte
daris die hem was ontfaren
groten scat wan hi te waren
in dien strijt ende in die stede
nu hoort wat die here dede
hi gaf mildelike tgout
ende ander rijcheit menichfout
die vrecke herten maecti sat
so mildelike gaf hi den scat
hi hadde prijs ende wereltere
hi en achte up ander rijcheit mere
al die steden die hi vant
ghinghen willike in hant
doe sende daris die coninc vri
tote poruse van endi
ende seide porus lieve vrient
dicke hevestu mi ghedient
ghetrouwelike van minen lene
want dijn macht en es niet clene
com mi te helpen met diere cracht
over dach ende over nacht
elken riddere willic in soude
gheven vijf besante van goude
ende elken voetgangher drie
daertoe willic gheven die
alexanders goede bucifal
het es weert der werelt al
met al de chierheit diet hevet
ic wane so goet gheen en levet
dus dedem daris echt ter were
jeghen alexanders here
alexander voer metter vaert
ten lande van surien waert
al die poorten deden hem ere
ende ontfinghen over here
sonder slach ende sonder stoot
des was sine blijscap groot
mettien haddi int ghedochte
dat hi woude ochti mochte
waert met stride oft met minnen
die stat te babylone winnen
entie tegheline mure
die wilen maecte bi aventure
die coninghinne semiramis
also alst bescreven is
sconincs ninus wijf die vroede
soe dede temperen met bloede
dien morter daer al die maisiere
in waren ghewracht goet ende diere
ende noch staet daer hare sale
hoghe ende scone ghemaket wale
die hoghe toren staet daer mede
die wilen nemroet maken dede
daer gaf god tweeendseventich spraken
den gonen diene wouden maken
die coninc quam van babylone
ghevaren utermaten scone
doe quam ghegaen alse een bruut
die soudaen macheus uut
lettel liede quamer mee
dan met hem siere kinder twee
hi was van darise ghevloen
te voet quam dedele baroen
die in die bede stride te voren
vele volx hadde verloren
ende ooc en sciet hi niet dane
sonder prijs na minen wane
doe quam macheus bat voort
ende gaf up die poort
den coninc ende al sine kinder
ende al dat volc meerre ende minder
alexander ontfinc dien here
blidelike met groter ere
ende custene ane sinen mont
hi dedene riden ter selver stont
hi en woude niet openbaren
sine grote joie te waren
hi was so blide dat hi woort
cume mochte bringhen voort
wat wonder waest dat hi was vro
dat macheus quam also
ende hem ghenade bat
ende hem upgaf die goede stat
daer so menich coninc rike
in hadde gheweest gheweldelike
bedi het ware grote aerbeit
te winne al sulke citeit
daer so menich edel deghen
van binnen woude striden jeghen
het soude werden sere te sure
eer men die tegheline mure
ende den roden morter scoorde
die menegher beesten bloet becoorde
daer moeste meneghe pederiere
werpen steene up die maisiere
ende een man van sulker cracht
alse macheus was gheacht
daermen in dien stride te voren
groten prijs af mochte horen
ander heren mochten vele
hem castijen van den bispele
dat si hem nemmermere
en setten jeghen den edelen here
doe dede hi sijn here scaren
entie percen achter varen
die reden onder sine baniere
ende hi maecte scaren viere
ende quam in die edele poort
daer ghi eer af hebt ghehoort
mochtic ghetellen al die feesten
die de hoochste entie meeste
binnen babilonien dreven
also alsict vant bescreven
van meester wouteren castelioen
soe soudict haerde gheerne doen
daer was van vrouden groot gheluut
men hinc daer die pellen uut
entie rijcheit die hier te voren
menich coninc uutvercoren
hadde ghewonnen ende ghecocht
ende met crachte dare brocht
met ghimmen ende met diere ware
waren verciert die outare
vor die huse up die pleine
stonden beelden groot ende cleine
alse die liede allegader
makeden na haren vader
som waren si silverijn
som van goude som yserijn
som van houte som van metale
ghescepen utermaten wale
elc na dien dat hi was rike
hadde hi ghemaect sijns vader ghelike
daer waren dantse vele gheleit
die straten waren al bespreit
met pelne ende met singlatoene
bede scaerlaken ende ooc groene
ende samijt met goude besleghen
brochtemen aldaer ghedreghen
in die mamerie van babilone
hinc menighe guldine crone
die rike poorteren van der stede
entie hoghe vrouwen mede
hadden cleder uut ghehanghen
daer draken in stonden ende slanghen
elkerlijc na sijn maniere
die salamandre die biden viere
levet sonder ander spise
die stont daer na hare wise
daer stont ooc durenture
van den liebaert die aventure
die es wonderlike groot
want die leuwinne weerpt al doot
hare jonghen alles drie te gader
dan so comt daertoe die vader
ende belecket sine jonghen
al omme ende omme mettier tonghen
ende hi gaet roupen ende grongieren
eiselike na siere manieren
mettien lude ontfaen si dleven
dit stont in die pelne bescreven
die nature stont daerna
van enen serpente heet vipera
men vintere niewer mee
van haerre manieren dan twee
haer nature es dus ghedaen
alsi sullen ghenoten gaen
dan comt stappans dat wijf
ende ontoet den mont wel rijf
entie man steect sijn hooft daerinne
ende soe bitet hem af van groter minne
aldus blijft die man daer doot
ende soe blijft van twee jonghen groot
ende alsoe gheneest splijt soe ontwee
aldus en blijfter maer twee
die pellicaen stont daer bescreven
sine jonghe en moghen niet leven
si en hebben thertebloet
vander moeder diese broet
daer stont hoe die moeder peckede
ende haers selfs herte uut treckede
dus werden si hare te sure
dit es geens voghels nature
fenix stont daer in dien viere
dat es ooc sijn maniere
alse hi te pulvere es verbrant
so wast een ander altehant
van den asscen diere bleven
dus en magher maer een leven
ander beesten ende ander woorme
van so wonderliker voorme
stonden ghinder angheweven
al en haddic el niet bescreven
binnen achte daghen na minen wane
dan haer nature ende haer ghedane
nochtan en haddic volscreven niet
hier bi eest dat ict achter liet
ende segghe u van den hoghen doene
die diernen ende die garsoene
waren ghecleet met samite
daer was menich wempelwite
ende menich dulle warmoesdierne
die onghewone was te vierne
vraechde men hoe soe hiete
soe seide ver imme of margriete
die selve niet en was so rike
dat hi hem cleden mochte eerlike
die hadde gheleende cleder an
was hi wijf was hi man
al dien wech dien alexander
quam ghereden ende menich ander
was gheciert met sconen blomen
die ic niet wel en can ghenomen
van boven waest met sconen risen
al verdect in diere wisen
dat hem van den sonnenscine
en mochte comen eneghe pine
als hi was binnen dier chiteit
was daer menech cruut ghereit
dat utermaten wale rooc
timiane ende wirooc
stakten mirre ende sinamoma
galanga cassea ende aroma
dat deden si dor sine ere
ende haerde vele mere
tygren loncen ende lupaerde
tooghde men hem ende liebaerde
ende meneghe beeste na minen wane
die ghevoet es in yrcane
up die huse saten knapen
vrouwen ghinghen ten veinsteren gapen
om dien edelen man te siene
die nie wille en hadde te vliene
die menestrele quamer mede
vor dien coninc in die stede
ende loofdene met haren sanghe
daer was menich trompe langhe
vedelen haerpen ende sijmphonien
cytolen die wel leren vrien
salterien orghelen ende sciven
men speelder met sweerden ende met kniven
daer was menich astronomien
die in die sterren conste sien
wat ghescien soude daernaer
over menich hondert jaer
noit en was in eertrike
man ontfaen so eerlike
noit ontfinc dat volc van rome
met so eerliken gome
haren keyser octaviane
die ooc augustus hiet ic wane
noit en was so wel ontfaen
julius dat es mijn waen
doe hi dien hertoghe van swaven
scoffierde ende alle sine graven
tote lyons up die rone
hi quam achter haerde scone
ende wan burgondien ende batrangijs
daer hadde julius den prijs
doe vacht hi te dole in loreine
daer hadde hi den seghe alleine
hi verwan den hertoghe echt
doe bolghen ridder ende knecht
ende versloughen haren here
dus hadde julius die ere
julius wan binnen tiene jaren
dat hi van rome was ghevaren
al tlant dat leghet nu
benoorden berghe van moniu
doe keredi te rome waert
pompeius die was vervaert
hine dorste niet ombiden
no jeghen hem ter were riden
ende vlo tote brandijs
dus hadde julius dien prijs
ende volghede met crachte
doe vlo pompeius bi nachte
in epiros entie romeine
julius sach dat hi alleine
mochte hebben rome ende lombaerdien
ende al dat lant van romanien
ende keerde weder in die stat
ende nam al pompeius scat
dien hi binnen rome hadde ghelaten
daerna voer hi sire straten
in tlant van spanjen daer hi vacht
echt jeghen pompeius cracht
daer verloos so menech tleven
dat noint tghetal ne was ghescreven
pompeius was verwonnen echt
fontinus tholomeus cnecht
nam pompeius sijn leven
ende hi hevet sijn hovet ghegheven
juliuse den groten man
julius die keyser wan
met groter cracht egyptenlant
ende maecter vrouwe inne altehant
cleopatren dat scone wijf
daerna nam hi meneghen dlijf
in dat lant van affrike
die jeghen hem hadde crachtelike
met pompeiuse ghevochten
dat si alle sere becochten
ende den coninc juba
volghedi langhe wile na
doe voer hi te spangen weder
daer slouch hi meneghen ter neder
pompeius swagher nam hi dlijf
dus makedi meneghen keitijf
ende al dore sijns selves vrome
dit was deerste keiser van rome
doe julius dit hadde ghedaen
keerde hi weder te rome saen
ende was ontfaen haerde scone
maer die feeste van babilone
die was scoonre hondertwaerf
nu hoort hoe die keyser staerf
hi dede rome groten lachter
want hi dreef die vriheit achter
daeromme balch tsenatuerscap sere
doe hi twee jaer ende nemmere
hadde in rome stille gheleghen
was hi jammerlike versleghen
vierentwintich doregaender wonden
gaf men hem ten selven stonden
brutus deet ende cassius
dat senatuerscap wout aldus
sie vloen en wech in mutina
antonis die volghede na
ende haddese daer beseten
doe lieten sijt te rome weten
doe coosmen octaviane
dat keiserike tontfane
ende men seinde irtuse ende pansa
toter poort te mutina
dat si antonise souden verdriven
irtus moeste ghinder bliven
ende pansa waert so ghewont
dat hi staerf in corter stont
antonis voer in egyptenlant
ende liet sijns selves wijf te hant
augustus suster octavia
hi nam cortelijc daerna
cleopatren tenen wive
dat becochti metten live
want augustus voolchdem achter
ende dedem groten lachter
hi sconfierde al sijn here
bede bi lande ende bi mere
cleopatra die scone vrouwe
hadder omme so groten rouwe
ende was van herten ooc so gram
dat soe twe serpente nam
ende dedese hare sughen doot
antonijs hadde den rouwe so groot
hi dode hem selven met venine
aldus corte hi sine pine
doe keerde hi te rome weder
ende leide al orloghe neder
ende was here viertich jaer
sonder orloghe dat was waer
doe hi te rome quam die here
was hi ontfaen met sulker ere
ende de stat ghemaect so scone
sonder tote babilone
daer ic u eerst af liet bliven
en sach nie man die feeste driven
al waren die feesten al te samen
die noit binnen rome quamen
ochte iewer binnen al eertrike
si en waren sekerlike
algader niet so scone
alse die feeste van babilone
het dochte mi ooc recht wesen
wilmen alle bouke lesen
ende den genen meest prijs gheven
die meest dede in sijn leven
alder hogher coninghe geesten
ende al dat si mochten gheleesten
dat en es maer een spel
jeghen dat desen man ghevel
bedi te sinen twalef jaren
begheerde hi orloghe te waren
ende alsi was achtien jaer out
orloghedi met siere ghewout
het es recht dats elc man wondert
viertich dusent ende vijf hondert
hadde hi volcs toors ente voet
doe hi striden eerst bestoet
jeghen die heren van eertrike
ende hise dwanc gheweldelike
hi en was here maer twaelf jaer
bedi segghic u over waer
wille men merken sine joghet
entie hovesceit van siere doghet
ende met hoe cleenre herecracht
hi de werelt al vervacht
al de prijs die julius wan
ende augustus die edele man
ende alle die keisere van rome
dat es ghelijc enen drome
daer men nomet desen here
bedi hebben sijs cranke ere
die bouke makeden van arture
van partonopeuse van sornagure
si en hadden des mans daet ghescreven
ende groten prijs ghegheven
hadde hi ghelevet dats mijn waen
also langhe alse dede octaviaen
hi hadde den duvel uter hellen
lucifere ende sine ghesellen
entien fellen modicac
ghedaen so groten onghemac
dat si souden hebben gheneghen
alexandere dien jonghen deghen
ware sulc een coninc te parijs
hi soude bejaghen groten prijs
al heidenesse soude hi dwinghen
men soude van siere doghet singhen
al van daer die sonne up staet
tote daer soe weder neder gaet
ware ooc die hertoghe van brabant
sulc een riddere becant
dien roveren te rippelmonde
soude dunken grote sonde
tol te nemene met ghewelt
den ghenen die varen up die scelt
die vijfte bouc geet hier uut
god gheve haer also menich saluut
alse woort in dien bouke staen
die mi dit te dietsce dede anvaen
emmer eest recht dat men priset
van dare die sonne riset
al tote daer soe gaet te hove
den edelen man van groten love
dat es die jonghe macedo
nu es babilonien vro
dat soe die plaghe van eertrike
hevet in haren wike
daer alle coninghe af sijn vervaert
ende ontsien sijn scaerpe swaert
dit es hi die dorriden sal
dat lant van asien overal
entie werelt sal sijn wesen
van desen prince mach men lesen
in daniels prophecije
dit es die boc van macedonije
die die twee hoorne van dien wedere
breken sal ende slaen ter nedere
dits hi die noit en was vervaert
te rechte es hi alles prijs waert
nu es besloten die aller beste
te babilonien binnen der veste
dien die werelt binnen hevet
hi dwinghet al dat volc dat levet
alle die lantsheren beven
ende si wanen laten dleven
alsi desen here horen nomen
ter groter eren ente vromen
sal hi der werelt coninc wesen
ware bleven ooc in desen
so groot sine hovescede
hen es sake daer hi mede
eneghen lachter hebben mochte
nu merct hoe eerlike ende hoe sochte
hi verwonnen volc hanteert
nu merct dat hi niet en verkeert
dor eneghe gramscap sinen moet
hi es so hovesch ende so goet
die in den stride viant was
hi en wille hem niet verwiten das
hi hietse poorters in die stede
die hi in dien strijt vlien dede
cortelike sette hi sine cure
te babilonien al durenture
daer verloos hi sine doghet
die hi hadde in siere joghet
die hem sijn meester leerde
want sijn goede sin verkeerde
die rijcheit van babilone
ende so meneghe vrouwe scone
crankeden sere sine lede
ende verkeerden sinen sede
want neghene dinc en doet
so verkeren des menschen moet
ende begheren onsuverhede
alse dronkenscap ende ledechede
ende dat lantvolc hantiert gheerne
ledecheit ende ooc taveerne
ende si sijn bi naturen heet
si verhuren ooc ghereet
al dat si hebben omme miede
want het sijn ghiereghe liede
aldus so was alexander
entier grieken menech ander
te babiloniein die stede
in die grote weeldechede
drie weken no min no mere
die lede waren hem so sere
ende so traghe van groter weelden
hadden dedele griexe heelden
tien tiden enen strijt bestaen
daer en ware gheen ontgaen
bedi rumet alexander
ende met hem menech ander
hi logierde buten de stede
verre ende al sijn here mede
nochtan en mochti porren cume
doe verkeerdi die costume
die sine voorders langhe plaghen
daer te voren in haren daghen
hi woude dat die soudeniere
elkerlijc na sijn maniere
wisten hare seker sout
hi visierde met ghewout
dat tiene ridders ooc te samen
enen conincstavel namen
in griexe heet een decurioen
in fransois heet een baroen
dan woude hi dat dusent baroene
enen conincstavel coene
hadden die hare dinc bemaerke
dat heet in griexe een cyliaerke
dit was om dat hi woude weten
wie milde was van sinen smeten
ende een ridder anders prijs
hem ane en trecke in ghere wijs
hi woude ooc elken gheven tsout
na dien dat hi ware bout
te voren waest die sede algader
doe philip levede sijn vader
alsmen up brac die pauwelioene
dat een deghen staerc ende coene
met ere busine dede verstaen
alsmen ten wapen soude vaen
maer men mochte niet den horen
over al int here horen
hier bi dede hi visieren
dat men met ere banieren
dies daghes soude doen verstaen
dat men ten wapen soude vaen
snachts soudemen een vier ontsteken
alsmen de tenten up soude breken
hi gheboot dien coenen recken
dat hem niemen soude antrecken
anders lof no anders prijs
dore eneghe dinc in ghere wijs
ende dat hem elc met siere daet
ghenoeghen liete sonder baraet
dien groten heren bat hi sere
dien soudenieren boot hi mere
den doorpers belovedi vriheit
hi swoer bi siere sekerheit
so wie dat vloe hi soude sijn
ewelike ghemaect eigijn
alst here hadde ontfaen die cure
ghewillechlike al durenture
porreden si mettier vaert
ter groter poort te susen waert
daer asswerus wilen coninc was
alse ic hier te voren las
ende hester hadde ooc daerinne
vrouwe ghesijn ende coninghinne
die van susen hadden vrede
ende gaven up die goede stede
aldare in die selve stat
vant alexander groten scat
entien guldinen wingaert mede
dien asswerus maken dede
die druven waren van dieren stenen
bede van groten ende van clenen
die telgher van selver die blader van goude
hi was ghelijc enen woude
so lanc was hi ende so breet
die tralie daer hi was up gheleet
was van yvore ende van ebene
die columnen al ghemene
daer die tralie up was gherecht
waren van maerbere scone ende slecht
daer gaf hi meldelike tsout
diere stene ende gout
ende hi ghereede sine vaert
haestelike te uxien waert
uxien dat es ene ene poort
ic wane ghi selden hebt ghehoort
van enegher so vaster stede
die wech was ooc so nauwe mede
dat een man van cranker were
daer letten mochte een conincs here
ander gherande pat
en mochte men varen toter stat
no met crachte no met liste
cume was iemen daer die wiste
den rechten wech te uxien waert
daer was een soudaen onvervaert
ghetrouwech ende machtech sere
medates hiet die here
darise was hi so hout
dat hi ende al sine ghewout
dor hem die doot wouden besuren
els neghene veste van muren
so en was al om die stede
dan die nature wassen dede
ene roche al omtrent
vast ende staerc alse die van gent
en mochtense binnen enen jare
ergheren breet van enen hare
nochtan woudese alexander winnen
ende sine cracht daer doen kinnen
ridders ute sinen here
coos hi van der meester were
die die provetse souden doen
maerscalc was daer af tauroen
een riddere van groten prise
ende goet man na sine wise
selve porredi metter dagheraet
die grote here daert al an staet
ende verwan ten selven stonden
die si voor die nouwe roche vonden
so dat hi den wech ontede
daermen voer ter vaster stede
hi dede grote bome vellen
daermen mede soude quellen
die poort ende hi dede visieren
tribuke ende pederieren
ende daertoe menech magneel
hi dede maken enen casteel
die up vele rader stoet
van houte staerc ende goet
so datmen voort mochte driven
daer up dedi ridders cliven
die de mure breken souden
woude mense jeghen hem houden
maer daer was een quaet toegaen
daer men met ysere soude slaen
jeghen enen selfwassenen steen
want daer en was ander mure gheen
aldus en waest jeghen volc allene
daer jeghen hi strijt hadde ghemene
maer hi hadt jeghen die rochen
die wilt waren van groten bochen
nochtan dat so menich steen
entier quarele menich een
up sinen scilt ghescoten waren
sijn volc ende mochten niet te waren
no dor soete no dor sure
ghebreken van den vasten mure
hi was die voorste van den here
ende hi dede de meeste were
alse nu waerp hi grote kesele
alse thovet van dien esele
alse nu ghinc hi minieren
alse nu waerp hi met pederieren
alse nu ghinc hi die mure breken
alse nu ghinc hi die poorte steken
alse nu dreef hi den tor bat na
die torment van asia
ende riep scaemt u ghesellen
dat ghi dit muurkijn niet en moghet vellen
ghi hebt verwonnen asya
ende meneghe poort verre ende na
suldi slapen vore desen casteel
al es die mure vaste ende gheheel
wat steden ofte wat muren
soude enichsins gheduren
daer die grieken vore staen
wat castele soude ontgaen
hi en soude alexandere nighen
dien hi met crachte woude ghecrighen
al ware hi hoghe toten trone
ende daertoe staerc ende scone
hi soude vallen vore mi
dese tale so sprac hi
ende tauroen stont up die cantele
van den hultinen castele
teerst dat hem die grieken saghen
soe begans hem wel behaghen
entie binnen uxien waren
en waenden niet der doot ontfaren
gheerne souden si den grieken wiken
ende uut haren lande striken
maer si en mochten niet ontgaen
up dien toren ghinghen staen
scuttere ende steenweerpers mede
die sere quelden die stede
sciere sende medates
dertich ridderen die baden des
dien coninc om lijf ende lede
ende hi up name die goede stede
alexander balch hem sere
hi en antwoorde min no mere
dan alse ic u segghen mach
morghen sprac hi an dien dach
suldi al die doot ontfaen
ende een en salre niet ontgaen
doe men dit in uxien hoorde
wat die coninc hem antwoorde
waren si sere ghescoffeert
ende van herten tebarenteert
ende hets recht die niet en wille
met goeden paise ligghen stille
dat hi orloghe so vele hevet
dat hem rouwe dat hi levet
cortelike waert doe nacht
medates die niet en acht
om ander dinc dan om sijn lijf
sende boden alstie keytijf
tote daris moeder cisigambis
die alexanders ghevanghen is
dat soe hem om ghenade bade
hi wiste wale dat die coninc dade
haren wille al openbare
alse of soe sine moeder ware
om dat hi daris maech was
ende soe soude ghedinken das
dat sijn wijf ware hare nichte
cisigambis en dede niet lichte
die bootscap die bat die cnecht
en es sprac soe gheen goet recht
noch behoort niet ter aventure
die ic ter wilen nu besure
te doene selken overmoet
al si dat mijn here die coninc doet
hoe soude ic so coene wesen
dat ic hem ghewoeghe van desen
met recht verwerct hi den vrient
die mer bit dan hi verdient
die meer ghenaden hoopt
dan hi verdient ofte coopt
hi es ongheraect in alle wet
het betaemt mi vele bet
te peisene dat ic bem ghevaen
dan te peisene sonder waen
ic was wilen coninghinne
ooc vruchtic in minen sinne
dats den coninc iet vernoie
want ickene so dicke moie
dit sprac die goede cisigambis
nochtan so bat soe den coninc dis
of hi dat volc al woude slaen
dat hi den soudaen liete gaen
die goedertierenheit die soe vant
an den hovescen viant
en mochte te vollen niet bescriven
al dat gheboren es van wiven
want hi en vergaeft allene niet
den soudaen dat hem es ghesciet
maer allen lieden vander stede
ende vanden conincrike mede
vergaf hi sinen evelen moet
al sulke vriheit als daer stoet
te voren eer hi wan die stede
die liet men hem hebben mede
dies hadden si den besten cavel
dat hem dus gheviel haer gavel
liet hi dlant al durenture
al hadde de wandel aventure
ghegheven darise die stede
sijn moeder en hadde met haerre bede
die poorte also ghedaen vrien
alse alexander dede uxien
stappans doe dit was ghedaen
ende medates hadde ontfaen
van alexandere die vriheide
deelde hi sijn here ghereide
hi seinde met permenioene
meneghen ridder fier ende coene
dat hi darise sinen viant
souken soude int pleine lant
heimelike ende met liste
die beste die hi int here wiste
helt hi nochtan in sine scare
hi voeren souken harentare
up die casteele van den montanien
permenio voer in die campanien
die berghe waren hooch ende breet
daer alexander over reet
die int lant sijn van perci
noit en hadde die deghen vri
so menech leet so meneghe vrese
alsi hadde in ghone rese
daer ondervant die deghen wel
hoe onghestadich ende hoe fel
daventuse es alleweghe
so waert te sure hem die seghe
hi voer meneghen nouwen pat
ende croop door menich nouwe gat
daer noit man te voren no siden
comen en dorste noch liden
dicke was hi ooc verdreven
ende ghevreest an sijn leven
vanden volke van perci
meneghen deghen so verloos hi
ende dicke moeste hi keren weder
alsmen van boven up hem waerp neder
grote scade was hem ghedaen
nochtan en woude hi niet weder gaen
eer hi verwan die van perci
ende al dat volc verre ende bi
die wonen up die montanien
ende meest leven bi castanien
ende also wilt alse beesten
hem lieten dwinghen ende dweesten
mettien so quam hem niemare
dat sijn volc ghevanghen ware
in die stat van percepolis
van den volke van daris
ende permenio ghescoffiert
stappans haddi ghevisiert
dat hijt coenlike sal wreken
entie stal te stucken breken
nochtan moeste hi overliden
eer hi ter stat in mochte riden
araxes ene staerke flume
soe vlieghet ghelike ere plume
die een stoorm vlieghen doet
en was meester noit so vroet
diere brugghe maken mochte
wat wondere waest dat hi dochte
hoe hi daer over comen soude
want hi die poorte winnen woude
hi merkede om den besten pas
ende waer die roche nauste was
daer maectemen binnen ere nacht
ene brugghe met groter cracht
die up beide de rochen lach
talre eerst dat was dach
voer hi over ende sijn here
percepolis was sonder were
ende eer si hem ghecleden connen
heeft macedo die stat ghewonnen
ende onsteken met griexen viere
die edele poorte entie diere
daer so menich hier te voren
coninc in was uutvercoren
over waer segghic u dat
dat alexander noit enghene stat
en wan daer hi binnen vant
so meneghen dieren bisant
no susen no babilone
die rike waren ende scone
si en deden niet een glas
jeghen dat in percepolis was
want di coninghe die hier te voren
in percen waren uutvercoren
hadden al den dieren scat
bracht in die grote stat
die solre entie kemenaden
waren met goude so gheladen
met selvere ende met dieren waren
en was allene niet te waren
om nutscap ghedaen in tstede
maer om grote wonderlichede
die grieken liepen om den roof
ende vochter omme so dat stoof
die vriende vochten onderlinghe
om die grote diere dinghe
hier hads selc so vele gheladen
hi en condt ghedraghen noch bestaden
ende verloos lijf ende goet
om dat hijs so vele loet
diere cleder van cinglatoene
van purper root ende groene
ghinc men daer te stucken scuren
die afgode moestent besuren
men slouch hem af hande ende voete
ende bereidese haerde onsoete
elkerlijc namer een deel
daer en bleef gheen gheheel
al die scone goudine vate
woorpen si up die strate
aldus waert dat goet verteert
ende al ghedestrueert
percepolis die edele stede
die perceus maken dede
ende meducen slouch te doot
daer af te tellene es wonder groot
in dese stat so was gheboren
die grote here die hier te voren
die see met scepen overslouch
men leest dat hi hier crone drouch
dat was cerces die dorevacht
al europen met siere cracht
entie de berghe slichten dede
entie see vullen daer mede
nemmermeer en woonder man
sider dat alexander wan
wie daer na drouch die crone
van percen hi woonde in babilone
ocht in een ander goede poort
van deser en weet men niet een woort
ende cume weetmen waer soe stoet
en si bider meester vloet
araxes die daer bi noch is
daer wilen stont percepolis
haer ouvere sijn van maerberstene
ghepaveit scone ende rene
ane die side daer wilen stoet
percepolis die stede goet
nu besich wale lieve vrient
of dese stat hadde verdient
desen torment ende dit verlies
ja soe wel sijt seker dies
want cerces was gheboren daer
die grieken dede groten vaer
ende alse die coninc quam in tstede
volchden hem driedusent mede
van sinen volke sonder waen
die van hem waren ghevaen
some waren si sonder oren
ende som hadden si de voete verloren
some doghen some de hande
ende somen bleken ooc die tande
some waren si in haer voorhooft
ghetekijnt des ghelooft
met enen slotele gloiende heet
eer se alexander sach ghereet
waende hi dat waren diere
doe hise kinde die goedertieren
weende hi utermaten sere
die rouwe dwanc dien edelen here
hi hiet dat si hem troosten souden
wat so si van hem hebben wouden
dat woude hi hem gheven twaren
wouden si in grieken varen
ende besien wijf ende kinder
hi gaf hem sinen orlof ghinder
doe berieden hem die keytive
weder si wouden hare wive
varen besien ende hare kinder
so si wouden bliven ghinder
some wouden si varen in grieken
ende haers selfs lucht berieken
ende some binnen asien bliven
ende daer haren rouwe driven
mettien quam eutecioen
die wilen was een groot baroen
ende wel gheraect in sine tale
ghi heren sprac hi nu merct wale
hoe sullen wi van groter scande
moghen weder comen te lande
wi dorsten cume van onnere
comen hier vore onsen here
omme hulpe ende omme wrake
ic segghet u in ware sake
tmeeste gheluc dat ons betaemt
ende elken minsche die hem scaemt
dats te sine in sulke lant
daer wi sijn al onbecant
niet en es also goet den keytijf
als te leidene sijns selfs lijf
in die stat daer men niet en weet
wat live hi eerst hadde geleet
alendecheit so wel betaemt
dien keytijf die hem scaemt
daer vergheet hi met de weeldechede
die hi hadde in sine jonchede
die te verre sinen vrient betrout
ic waent dicke hem berout
si en weten niet dat die minne
entie vrienscap es wel dinne
die trane comen haerde saen
ende si sijn sciere vergaen
met tranen smeect men vrienden gheerne
anders hebben si luttel te onbeerne
ende alstie trane sijn vergaen
so es die vrientscap al ghedaen
keytive claghen in allen tide
entie saleghe man es emmer blide
ende hevet onweert dien keytijf
es hi man ofte es hi wijf
wat manne datmen node besiet
dien en mint men altoos niet
elkerlijc soect sijn ghelike
die saleghe gaet onder die rike
ende heeft den keytijf saen vergheten
dit mach elc bi hem selven weten
elc mochte sanders wel vernoien
ende sijn gheselscap vermoien
ware niet dat wi drie dusent te samen
ene aventure hier namen
die wijf die wi namen dor minne
entie joocht van onsen sinne
ende wise dore dorloghe lieten
waendi hem en sal verdrieten
ende si en souden sere bronken
ocht si laghen met desen stronken
die verloren hebben dat let
dat men orbaert up dat bet
si sullen willen ghenotens plien
bedi sullen si ons node sien
en kendi niet der wive nature
hoe fel soe es ende hoe sure
si sijn wandelre dan die wint
ende nieloper dan een kint
ende wreder dan enich tirant
ende haerder dan een adamant
die onweert hevet enen ghesonden
soe soude wesen haerde ontbonden
up enen keytijf sonder lede
bedi het es der wive sede
ja en hebdi de werelt verloren
bedi biddic u alles te voren
dat wi souken eneghe stede
daer wi onse serechede
leiden moghen elc bi anderen
ende buten al dien lieden wanderen
eutecioen die seide aldus
doe antwoorde theseus
die was gheboren van athenen
die niet en ghelovet van enen clenen
sinen maech ofte sinen vrient
ic wane hi luttel goeds heeft verdient
die es onghetrouwe overal
die allene int gheval
sinen vrient dus heeft vercoren
wi en waren aldus niet gheboren
maer viande hebbent ons ghedaen
hi es wel weert sonder waen
alles onghevals ter cure
die hem scaemt sijnre aventure
die sijns vrients niet en soude ontfaermen
of hi hem hoorde vore hem caermen
hi en betrouwet niemen wel
die man die es van herten fel
ende van onreinre manieren
waent dat niemen en es goedertieren
hoe mochti scoonre dinc begaren
ja en moochti te lande varen
besien maghe kinder ende wijf
en waren wi niet haerde keytijf
wi souden rumen dit ellende
ende varen grieken bat ghehende
dattie vriende ons moghen begaen
want die siele sonder waen
entie lichame rust te bet
die na haerre voorders wet
bi haren vrienden sijn begraven
ic wille te lande weder scaven
bliven andere in percen ofte in meden
ic wille te lande weert noch heden
maer ic wille u eerst tellen
van twee vrienden waren ghesellen
twee coopman waren hier te voren
die een was van baldach gheboren
dander was van egypten lant
hare namen sijn mi onbecant
een deel waren si becant te samen
want haerre beder cnapen quamen
van den enen toten anderen
om groot goet ende om amanderen
ende ooc om andere copinghe
dus gheneerden si hem onderlinghe
daer na gheviel die dach
dattie coopman van baldach
in egypten quam ghegaen
daer hi wale was ontfaen
in dies anders coopmans sale
ende hi diende hem haerde wale
acht daghe want doe was die sede
ende toochde hem sine chierhede
knapen diernen ende amien
ende alrehande melodien
doe die acht daghe waren ghedaen
waert die van baldach bevaen
met ere siecheit haerde sere
dies was drouve dander here
hi sach dat hem stont onsiene
hi ontboot die phisiciene
diene mochten ghenesen
si tasten sinen puls mettesen
ende si besaghen sijn orine
openbare no stillekine
en vonden si evel dat hem dochte
dat dien lichame deren mochte
si seiden dat het ware van minnen
ende dedent sinen weert bekinnen
doe vraechde die weert den coopman
of in sijn huus wijf ofte man
enich ware die hi minde
toochse mi lichte ic vinde
onder hemlieden enech wijf
die mi behouden mach mijn lijf
hi toochdem vrouwen die wel songhen
ende dansten ende spronghen
derre en woude hi enghene
hi toochdem groot ende clene
van sinen dochteren tghetal
die sieke hi ontseide al
doe hadde hi een joncfrouwe
die hi minde up rechte trouwe
ende hadde ghevoet menech jaer
ende soude cortelic daer naer
dat kint te wive hebben ghenomen
waersoe te haren jaren comen
die toochde hi den sieken man
hi seide hier leghet mijn leven an
sal ic enechsins ghenesen
dat sal bi deser maghet wesen
die waert gaf hem die joncfrouwe
ende deedse hem ooc ondertrouwe
ende al dat goet ooc sekerlike
dat hem met hare in huwelike
belovet was doe hise ontfinc
ooc gaf hi hare al die dinc
die hi hare soude hebben ghegheven
of soe sijn wijf ware bleven
ende alse die feeste was ghedaen
keerde die here van baldach saen
te lande weert met groter spoede
mettien wive ende mettien goede
die egyptien waert daernaer
in weet over hoe menech jaer
aerm ende keytijf
doe sprac hi ic sal sonder blijf
te minen vrient gaen te baldach
noch moorghen eer middach
machscien hi doet mi enech goet
al naect liep hi ente voet
ende alsi daer quam waest nacht
van hongher was hi sonder cracht
ende het was een groot tempeest
die scande deerde hem alre meest
dat hi ten huse niet en ghinc
hi ontsach hem ere dinc
dat hi was al onbecant
serech was hi al te hant
liep hi ligghen in een kerke
vele rouweliker swerke
liepen over sine ghedachte
mettien een man den anderen brachte
daer ghejaghet ende sloughene doot
ende eer ment wiste hi ontscoot
die liede hoorden dat ghecri
den doden minsche vonden si
si en wisten wiet hadde ghedaen
in die kerke quamen si saen
ende sochten dien moordenare
mettien vonden si aldare
dien aermen egyptien
ende vinghene mettien
ende vraechden om dien moordenare
hi lijede stappans dat hijt ware
om dat hi liever hadde die doot
dan te levene in aermoede groot
int prisoen waert hi gheleit
smoorghens leide menne ghereit
te hanghene bi der kele
uutwaert liepen liede vele
si waenden dat hijs hadde verdient
onder dandere liep sijn vrient
dien hi groot goet hadde ghedaen
hi saghene onder die galghe staen
ende hi peinsde al te hant
dit es hi van egypten lant
mijn vrient die mi so groot goet dede
ende mijn lijf behilt ooc mede
ic sal door sinen wille sterven
doe riep hi menichwerven
och wildi doden desen man
ic dede die moort nu vaet mi an
doe lieten si den eersten gaen
ende hebben dien anderen ghevaen
mettien was daer die moordenare
ende ghinc onder der scare
hi sprac te hem selven dese twee
en mesdaden min noch mee
du weets wel tallen stonden
dat god wreect alle sonden
hets beter duut becopes hier
dan ghinder int helsce vier
doe riep hi laet dien man gaen
ic hebbe die moort allene ghedaen
die rechter hadde dies wonder groot
ende quite dien anderen van der doot
ende vinc dien moordenare
hine wiste wats recht ware
hi keerde weder met allen drien
ende lietse den coninc besien
die here was binnen baldach
doe die coninc dat ghesach
doe en wisti wien dat domen
maer hi hietse voor hem comen
ende vergaf hem drien die moort
wouden si die waerheit bringhen voort
doe so sprac die egyptien
die waerheit hoe hi quam te dien
entie coopman van baldach
seide dat hem ooc verwach
also alse ghi hebt ghehoort
die moordenare seide voort
die waerheit vor al die liede
also alsoe hem ghesciede
die noch hilde gherechte trouwe
nemmermeer lieten god in rouwe
aldus sijn si quite bleven
die coopman die daer sijn leven
aventuerde om sinen vrient
dies te voren hadde verdient
hi leidene thuuswaert met hem
ende hi seide vrient nu nem
dat wi hebben dats ghemene
jonc ende out groot ende clene
wildi bliven hier met mi
ic wille dat al ghemene si
ende wildi ooc te lande keren
so delen wi dan met eren
mijn goet ende nem deen helt
ende doet in uwer ghewelt
die egyptien begheerde te lande
ende si deelden tgoet te hande
so dat te huus voer die egyptien
dit hebbe ic ghesecht bidien
sprac theseus wi moghen vinden
eest van wiven eest van kinden
machscien aldusdaneghen vrient
hets onwijs wies heeft verdient
en willi te lande weder keeren
blijft hi hier dat si met eren
theseus hi hadde gheseit
luttel ieman was ghereit
sinen raet te doene gheerne
wants hem liever stont tontbeerne
alexander dede haren wille
gheerne lude ende stille
die in asien bliven woude
hi maectene rike van goude
ende gaf hem goets ghenouch
dien sijn herte te lande drouch
dien gaf hi gheerne orlof
ende sendene in siere moeder hof
alse dit alexander hadde ghedaen
dede hi sijn here versamen saen
anderweerf alstie coene
ende ontboot permenioene
haestelike ter selver steden
so dat hi voer int lant van meden
darise souken mettier vaert
datti hem gheensins ontfaert
want daris was overende alleweghe
jeghen alexanders vullen seghe
snelliker dan een liebaert
die loopt te sinen jonghen waert
so quam hem alexander na
daris was t ebractana
die hovetstat van meden was
dane haddi achtinghe das
te varene saen in bacteren lant
maer hi hoorde al te hant
dat alexander ware daerbi
nemmermeer en waende hi
van hem wesen verre ghenouch
nauwelike dat hijt verdrouch
ende verwandelde sinen raet
strijt was al sijn toeverlaet
hi hadde liever in den strijt
te blivene waert sine tijt
dan te levene sonder ere
bedi gheboot die edele here
sinen lieden een stuc te stane
ende sine tale te verstane
waret sake dat ghi waert
traghe ende blode ende vervaert
ende u en rochte hoe ghi stoorvet
maer dat ghi die doot verwoorvet
waert met scanden waert met eren
so sweghic gheerne lieve heren
maer neen ghi ghi sijt sekerlike
gereet u te weerne deghenlike
ooc hebbe ic te waren vonden
trouwe an u tallen stonden
meere dan ic hebbe verdient
hier bi weetic dat een vrient
es te prisene haerde sere
ic bens blide ie lanc so mere
dat dus ghetrouwe chevalerie
behoort te miere companie
van dien percen die hadden leven
sidi ende nemeer mi bleven
ende emmer sidi met mi comen
daer ic hebbe scade ghenomen
ende ghescoffiert was twee waerf
daer menich man bedaerf
bider trouwen die ic vant ane u
so dar ic wel lien nu
dat ic in percen draghe crone
wilen was mijn babilone
al bem ic aldus verwonnen
nochtan hebdi mi bat gheonnen
dan dien gonen die mi verwan
bedi so willic segghen dan
of ic u dit niet en lone
die grote here van dien trone
sals u danken weetic wel
wie sal wesen ooc soo fel
of so verdult of so verdomt
die na ons in die werelt comt
hine sal spreken vander ere
die ghi daet uwen gherechten here
alse ghi doot sijt langhe stont
suldi leven in dier liede mont
alrehande dinc verstervet
sonder ere die men verwervet
hier bi segghic al woudic vlien
dat ic node late ghescien
ic hebbe al selken toeverlaet
soudic volghen uwen raet
ic soude ontmoeten minen viant
daer icken vonde in mijn lant
ende hi quame voor mine oghen
hoe langhe suldi dit ghedoghen
dat mi een incomelinc heeft verdreven
ofte ic eerlijc doch mijn leven
verliesen moeste ofte ghecrighen
dat ic verloos in bede dien wighen
al benic tonweert verwonnen
soudi mi selker scanden onnen
dat ic dan bade minen viant
dat hi mi gave in mijn lant
ene clene macht in ene stede
also alsi macheus dede
onlanghe was ic here
van asien ende daertoe mere
soude mi ghescien sulke scande
dat ic ga in mijns viants hande
ende hijs hem soude beromen
dat ic tote hem moeste comen
ende hi mi hadde ghenade ghegeven
ic sal mijn lant ende mijn leven
eer up enen dach verliesen
eer ic dien lachter soude kiesen
dus sal een doot te gader scone
mijn leven nemen ende mijn crone
eest dat ghi sijt so coene
alse ic bem dese daet te doene
die grieken noch haer coninc mede
en toghen haer hoveerdechede
nemmermeer na dese batalie
wi spelen een spel ter falien
ofte wi slaen se alle doot
dat es ons ere vele groot
of ons die gode willen deren
alse wi onse lant verweren
dat wi so dien strijt bestaen
dat wi eerliken inde ontfaen
ic bidde u door miere voorders ere
die wilen ontsien waren sere
entie grieken dwonghen so
dat sijs alle waren onvro
dat elc so eerliken vechte
jeghen die waren onse cnechte
ende nu willen sijn onse heren
dat ghijs hebt lof ende eren
voor die gode van hemelrike
ende ooc mede up eertrike
dus inde daris sine tale
en bequam niet enen wale
van al den heren van dien hove
daer en was gheen ghecri van love
bedi si waren al vervaert
artabacus sprac mettier vaert
die wale mettien coninc was
hi volchde darise das
wi sullent gheerne met di
bestaen edel here vri
ende aventuren onse leven
u en willen wi niet begheven
al dat volc aerm ende rike
gheloofdent al ghemeenlike
bessus ende narbesines
die alre valscheit sijn ghetes
quamen voor darise saen
om dat sine wouden vaen
ende alexandere seinden dan
met hem quam menich man
om te doene sulken lachter
voolghede die coninc achter
aldus waenden si best versoenen
jeghen alexandere dien coenen
ofte dat sine wouden ontliven
ende dat si heren wouden bliven
narbesines sach dat hi mochte
segghen dat sijn herte dochte
want hi mocht volbringhen wale
coninc sprac hi mine tale
en sal di niet dunken goet
maer du weets wel datmen doet
dicke ene wonde sniden
somwile diepen somwile widen
die ersatre es dicke fel
menech evel gheneest men wel
met betteren dranke diemen maect
alse een scip es gheraect
up ene roche up een sant
men weerpt ute dat ghewant
ende met ere groter scade
behout men dlijf in menegher stade
dit segghic u coninc bedi
en weetstuus niet ic segghe twi
ik waens die gode sijn verbolghen
dattu der orloghe wils volghen
want daventure es ons fel
men sals anders prouven wel
ende pinen om een nuwe gheval
nu hoort wat ic u segghen sal
doet die crone van u een stic
ende gheeftse enen anderen dat radic
die dijn rike mach berechten
ende gheluc hevet in vechten
onthier ende dorloghe es bleven
ende dine viande sijn verdreven
dan saltuse weder ontfaen
stappans sal dit sijn ghedaen
inden ende bacteren lant
hebben so meneghen wigant
si mogher meer bringhen ter were
dan volx was int eerste here
och sullen wi ter doot weert gaen
alse een scaep dat men sal slaen
een coene man sal dier doot ontflien
ende minnen dlijf men siet ghescien
dattie blode begheert die doot
alse hi hevet vrese groot
dien erminc vernoit sijn leven
alse hi hevet ghesneven
die coene en laet niet ongheprouft
hi siet hi merct wat hem behouft
hi stervet alsi niet voorder mach
dus es die doot dachterste slach
hier es bessus coninc nu doe
ghef hem die crone ic seghdi hoe
dat hise di weder gheven sal
alse hi hevet bedwonghen al
doe dit sprac narbesines
balch hem sere daris des
die sachte man die goedertieren
sprac du slachts dien fellen dieren
dat hebbic nu wel vernomen
bi mi so bestu up comen
scalc nu woutu dinen here
doden ofte doen onnere
dit antwoorde daris doe
ende trac tswaert uten scoe
ende woudene hebben ghesleghen doot
maer bessus dede onsculde groot
dat hi dier cronen niet en woude
ende bat dat hijs ontberen soude
hi hadde darise doen vaen
en haddi tswaert niet wech ghedaen
si hieten hare tenten saen
buten sconincs tente slaen
artabacus bat sinen here
dat hijt dede dor sijn ere
dat hijt verdroughe met ghemake
al waret een pijnlike sake
here sprac hi dese dulle woort
die ghi nu hier hebt ghehoort
verdrach van den dinen wel
alexander hi es fel
ende hi comt na ons ghereet
es dat sake dat hijt weet
dat si willen van ons varen
hine sal ons niet en sparen
verliesen wi tfolc van bacterenlant
here so sijn wi ghescant
daris volchde sinen raet
hi hielt al over baraet
ende liet sine tenten slaen
met rouwen was hi bevaen
ende met wanhope dese twee
sijn mettien keytive emmermee
in die tenten was groot ghescal
want het was onberecht al
daris sterfdach die was bi
ende gheen here en was hi
alsi hadde gheweest te voren
hi hadde rouwe ende groten toren
bessus ende narbesines
visierden hoe si des
beste te voren mochten comen
dat si hem dlijf hadden ghenomen
si wisten wel soudemen vaen
dat ment met vresen soude bestaen
want die van percen haren here
gheerne vordeel doen ende ere
want hi es van groter macht
sine name ontsietmen dach ende nacht
si ghenighen hem int ongheval
ende si ontsiene int gheval
dus eren sine hoe dat gaet
eest gheval goet ochte quaet
ende om dat dat volc haren here
alleweghe doet goet ende ere
so en dorsten sine niet vaen
no met crachte doot slaen
bedi viseerden si si souden toghen
grote onghedout voor sine oghen
ende grote onscout bieden
ende segghen dat si met haren lieden
bede lief ende leet
met hem willen doghen ghereet
des ander daghes ter sonnen upganghe
bliesmen ene busine langhe
daris hiet die tenten upbreken
si twee quamen toe ghestreken
met lieden van haerre hulde
ende boden hare onsculde
ende baden hem groot ghenaden
maer int herte hadsine verraden
want si die crone wouden draghen
daris sat up enen waghen
noch doe eerlike ende scone
verchiert met eens conincs crone
dandere laghen up die eerde
ootmoedelike voor sine poerde
si boden hem ere ten selven stonden
nochtan dat sine siden bonden
si weenden entie oude man
ghelovets ende weende dan
nochtan en beroude dies hem niet
dat si om die moordaet peinsden iet
dor al dat si wale saghen
dattie oude man van daghen
hovesch was ende goedertiere
ende hijt hem vergaf sciere
nochtan wiste hi wel ter cure
dat si twee entie aventure
in allen doene jeghen hem waren
hi peinsde dat hi soude ontfaren
alexandere al dat hi mach
want hi hem allene ontsach
met darise was een baroen
die gheheten was patroen
ende ute grieken gheboren
hi hadde sijn lant verloren
doe alexander athenen wan
onder hem was menech man
ende daris vrient alst wale sceen
met sine vrient menech een
dat hi voer bi daris side
hi wiste wale ende waes onblide
dattie coninc was verraden
doe hi mochte met staden
coninc seidi narbesines
ende bessus si vermeten hem des
dat si di emmer willen slaen
si sullent heden noch bestaen
also alsic hebbe vernomen
hier omme bem ic tot u comen
dattu mi laets dijn lijf bescermen
met hem en canstu niet ghehermen
tavont doe dine tenten slaen
onder donse dats wel ghedaen
grieken ende europen lant
hebben wi verloren dats u becant
noch in bacteren noch in inden
wetstu wel dat wi en vinden
lant no huus wijf no kint
wine hebben anders niet een twint
dan wi hopen tote di
ic bade di nemmer coninc vri
dattu dedes dese dinc
want ic bem een incomelinc
saghic dat iemen vanden here
voor di woude staen ter were
nu weetic wel dat alle dinc
die de hemelsce coninc
hevet ghemaect met siere cracht
dat si bede dach ende nacht
also gaen alsi ghebiet
bedi so wat nu ghesciet
en wils god niet ghehinghen
men maechs altoos niet volbringhen
bi darise segghic u dat
hi ontghinghe terre stat
mettien woude hijt doen
dat hem riet sijn ridder patroen
hi liet ghescien tghebot ons heren
sine antwoorde willic u leren
al hebbic dicke ondervonden
uwe trouwe in allen stonden
nochtan en willic niet laten
mine liede ende verhaten
hoe mochte ic van hem sceden
ic wille met hem mijn lijf leden
want ic hebbe hem sonder waen
meneghe hoveschede ghedaen
ende up ghehouden van der wieghen
ic hebbe liever dat si mi bedrieghen
dan hem van mi quaet ghesciet
wat so daventure ghebiet
willic eer laten ghescien
eer ic van hem wille vlien
es hem mine doot bequame
ende mijn leven onghename
ic hebbe ghelevet alte vele
ic sterve gheerne ic biede de kele
patroen waert so tonghemake
doe hi hoorde dese sake
hi verloos dien hope al
om daris groot ongheval
hi keerde onder die griexe scaren
di onder sine banieren waren
ende hiet hem dat si waren ghereet
te doghene lief ende leet
om dies conincs daris recht
bessus die quade cnecht
die hem selven sculdich kinde
dat hi daris doot sere minde
griex en condi niet verstaen
hi ontsach hem sonder waen
dat patroen sijns ghewouch
ende hets openbaer ghenouch
wie so valsch es ende fel
hi en betrouwet niemen wel
hi vraechde enen taelman
die griex ende sarrasinois can
wat die griec hadde gheseit
doe hijt wiste wel ghereit
soudi darise hebben versleghen
maer hi ontsach hem datter jeghen
patroen soude hebben ghestaen
hi peinsde hi soudene vaen
ende alexandere prosenteren
sone soude hi hem niet deren
dus waende hi alre best ghewinnen
alexanders hulde ende minne
hierbi verste hi dese moort
toter nacht ende voer bat voort
nacht es recht der quader doen
die ghere doghet nie en ploen
snachts alsemen die quaetheit doet
diemen sdaghes niet sien en moet
want dan es die blode coene
een onscamel dinc te doene
doe quam bessus ten coninc
ende dancte hem derre dinc
valscelike met scoonre tale
dat hi so hoofscelike ende so wale
patroens raet hadde ontseit
die hem te voren was gheleit
hi seide here nu merct wel
patroen es valsch ende fel
hadde hi di hine woude nemere
hi soude di leveren sinen here
mochte hi di vaen hi soude di gheven
alexandere die dijn leven
nemen soude jammerlike
ens gheen wonder sekerlike
dat sijt al te cope gheven
die niet en achten up haer leven
ja en slaet hi in die aventure
sijn lijf om ene clene hure
een man die es een incomelinc
een keytijf ende een aerminc
sonder wijf ende sonder kinder
ende nu es hier nu ghinder
ende ooc anders niet en hevet
dan hi bi sinen soude levet
die es onghestader dan een riet
dat dien winde volghet ende vliet
bessus inde sine tale
daris lovet haerde wale
nochtan wisti haerde wel
dat het waer was ende niet el
dat hi van patroene hoort
want het was so comen voort
dat hi en mochte niet ontgaen
sonder hope in vrese was hi bevaen
et dochte hem wesen haerde quaet
te latene siere liete raet
nochtan dat hi hem niet en ghelooft
hi was ghereet te biedene thooft
welctijt dat si hem wouden slaen
in desen wille was hi bevaen
het was siere doot gheheinde
die seste bouc neemt hier einde
hier ga ic weder ane die geeste
daris levede sonder feeste
om dat hi wiste sonder waen
dat hi niet en mochte ontgaen
ende het ghinc tavonde waert
sijn selfs gheest was vervaert
ende verdrouvet toter doot
rouwe haddi ende jammer groot
die sone begonde onder gaen
drouvelike was soe ghedaen
ghelijc of soe hadde gheweent
men mach wel weten wat soe meent
soe bleef langhe staende stille
om dies conincs daris wille
dor hem te linghene sijn lijf
die mane merrede sonder blijf
want soe node woude sien
dat leet dat daer soude ghescien
dus vortekende soe sine doot
maer so wat so god gheboot
dat en mochte noit bliven
sine moesten haren ganc vuldriven
also alsi hadden begonnen
nn hoort voort vander sonnen
al waest haer leet soe ghinc te hove
entie coninc van groten love
die wilen was asien onderdaen
dede sine tente slaen
sine ridders ghinghen slapen
ende garsoene ende knapen
selve weende hi haerde sere
daris want die edele here
waende wale al sonder saghe
dat hi emmer vor dien daghe
sterven moeste wat sal hi doen
hi sloot dien pauwelioen
dat dien minsce coomt te voren
alse hi waent hebben verloren
sijn lijf van tide te tide
ende hi allene es ende onblide
hi sprac jeghen sijns selfs sin
dese tale meer no min
owi felle jupiter
ofte ict wale segghen der
vader ende here vanden goden
och en helpstu mi in derre node
wat doestu mi leets besuren
waer hebbic dese aventuren
verdient ende dit ongheval
owi ghi gode besiet dit al
waer verdiende ic dese pine
daer mi nu in staet te sine
ja en hebbic ooc niet dies verdient
dat ic steerve onder mine vrient
noch sekerlike leven en mach
daer ic hebbe meneghen dach
coninc ende here ghesijn
nu staen si na dat leven mijn
of ic met onrecht hebbe ghedraghen
die crone van asien in minen daghen
ende of ic qualike hebbe berecht
die lande beide nu ende echt
ende of ic breken wilde die wet
die mine voorders hebben gheset
ende of ic hebbe gheregneert dlant
entie steden alse een tirant
ende of ic ooc valscelike
te enegher stede in mijn rike
dien aermen hebbe ontwijst sijn erve
dor des rijcs mans bederve
ende of ic dor minne ofte dor miede
hebbe ontervet mine liede
ende oft ic vonnesse hebbe vercocht
dor prosent dat mi es brocht
ofte dat van minen lieden een
hem beclaghet dat ic sijn leen
ontwiset hebbe enech waerf
dat van rechte hem verstaerf
ende ic recht hebbe begheven
ende trouwe in al mijn leven
so eist recht dat ict ontghelde
mettier doot up desen velde
siet ghi gode hebbic mesdaen
so wille ict becopen saen
ghenouch hebbic gheleit dit leven
alse ghi wilt salict begheven
bessus come ende sla mi dan
narbesines die felle man
come ende storte mijn bloet
ende coelre mede sinen moet
maer of ic up eertrike
hebbe ghelevet redenlike
ende ic redene ende recht
hebbe ghedaen nu ende echt
also alst bescreven staet
en si dat ic enech quaet
met minen live hebbe ghedaen
dat mi nature dede bestaen
so bidde ic al den goden
die mi maecten ende gheboden
dat si mi besceermen moeten
voor die ghone die mi mesgroeten
dats bessus ende narbesines
ghi gode bedinct u des
dat ghi hem allene doet becopen
die moordaet daer si om lopen
ende ic met rechte moete leven
dies verdient hi moete sneven
ende of dat sake es dat die gode
dat hebben vast in hare ghebode
ende ocht also es vorseit
dat mijn leven u es leit
ende atropos diet al verslaet
breken wille minen draet
daer mijn leven an staet al
waer om eist dat een ander sal
meerre macht hebben up mi
dan ic selve ic segghe u twi
waer omme sal mi bessus slaen
ende ic den grieken ben ontgaen
ja en hebbic noch mijn leven
ende mijn hande sijn mi bleven
ende ic hebbe noch een swaert
ic sal mi doden mettier vaert
so en doden mi niet die scalke
dit sprac hi ende an enen balke
van der tenten hinc een swaert
doe trac hijt te hem waert
doe sacht een spadoen ende liep
uter tenten ende riep
doe waert daer die jammer groot
men seide die coninc ware doot
al die edele baroene
quamen ten pauwelioene
ende sloughen hare hande te samen
doe si die niemare vernamen
bede ridders ende knapen
en dorsten hem niet wapen
want si doe alle waenden des
dat bessus ende narbesines
hadden versleghen haren here
die percen hadden dor haer ere
gheerne wapen an ghedaen
maer sine dorstens niet bestaen
want si waren alle in vare
vander quader scalker scare
ende dor die vrese vander doot
lietsi dien here in dier noot
mettien quamen die moordenaren
wel ghewapent met haerre scaren
ende met haren baren sweerden
ende doorreden met haren peerden
die percen die bi haren here
staen ende troostene vanden sere
ende hebben hem dat sweert ghenomen
mettier vaert so sijn si comen
ende waendene doot vinden
stappans deden sine binden
ende slaen in vaste boien
ai keytive wat suldi doien
hoe onghestade es dat gheval
dat tesen levene behoret al
hoe wandel es die aventare
die wilen hadde sine cure
ende voer up enen guldenen waghen
entien so vele liede ontsaghen
god weet al nu te desen stonden
hebben sine cnechte ghebonden
ende up enen nouwen waghen
gheleit diene te voren ontsaghen
nochtan dor dat si haren here
souden doen eneghe ere
dede bessus dien here sijn
beslaen in guldene vingherlijn
si roveden met groter scame
sconincs scat ende sijn allame
als ocht ware in enen stride
si loeden in corten tide
bede waghen ende kerren
si en dorsten niet merren
doe si die quaetheit hadden ghedaen
si hilden haren here ghevaen
ende si ontfloen want si ontsaghen
dattene alexander soude jaghen
waer vliedi wat volghedi na
scande van al asia
scalke quade moordenaers
onrene knechte quaet ghepaers
vondelinghe van nieute comen
god moete u verdomen
wat lande sal u onthouden
waer suldi sculen in wat wouden
ghi hebt ghevaen uwen here
wi sal so coene sijn emmermere
die met u sal durren leven
ja en hebdi uwen here verdreven
ende ooc eer hi u sal ontgaen
sult ghine dorperlike verslaen
doe dese dinc ghesciede
quam alexander ende sine liede
die torment van asia
ende volgheden darise na
tote ebractana was hi comen
want hi die mare hadde vernomen
dat daris ware in die stede
nu hoort wat alexander dede
alse hi die mare hadde ghehoort
beleide hi al om die poort
hi waende daris vinden daer
hi hadde achtinghe over waer
die poort te slechtene neven deerde
ende al te slane mettien sweerde
doe seiden hem die vander poort
dat daris ware ghevloen bat voort
ende gaven die sluetele van der steden
ende seiden dat hi ware in meden
ende hi percen hadde ghelaten
doe voer die coninc siere straten
ten lande van meden waert
darise souken mettier vaert
daerna woudi in bacteren varen
doe quam een bode te hem te waren
die hem seide min no mere
dan hoet verghinc met sinen here
ende hoene vinghen sine liede
min no meer dan alst ghesciede
alse alexander dat verhoorde
hadde hi wonder van den woorde
ende riep bat na sine baroene
clituse ende permenioene
ende ander vele diere waren
ghesellen sprac hi laet ons varen
doen enen clenen aerbeit
ons esser groot lof af ghereit
daris es hier bi ghevaen
van sinen lieden sonder waen
die hem sijn leven maken te sure
ende doen hem hebben quade aventure
of hi es jammerlike doot
of hi leeft in groter noot
ic wille dat wi haestelike
na volghen den coninc rike
al es hi onse viant
laet ons volghen al te hant
het es ere ooc also groot
dien viant te helpene uter noot
alse hi woorden es keytijf
alse te nemene sijn lijf
ende alse te vane in enen wighe
die heren riepen al te prighe
dat si dor vrese no dor doot
hem en lieten in enegher noot
die ghesele van eerderike
scaerde sijn volc ghenendelike
ende ghinc sonder logieren bi nachte
achter darise met groter crachte
dat si altoos niet en sliepen
di orsse haesten ende liepen
snellike met groten ghere
selve voer hi min no mere
dan of hi een tigher ware
ende hi sochte harentare
die hem sine jonghen nam
dus so voer hi haerde gram
ende peinsde wat daer ghesciede
hem volchden alle sine liede
nu es alexander so na comen
dat hi die stat heeft vernomen
daer bessus dien here vinc
doe quamen jeghen dien coninc
twee van daris lieden gheraect
die met hem hebben vrede ghemaect
want si dier verraders scare
haten ende hadden onmare
met desen tween hevet alexander
dien wech bestaen ende menech ander
want hem waren die straten cont
het was so na an dien avont
dat men die sterren mochte sien
alexander hi scaerde mettien
al sijn volc in vieren
ende voer in dier manieren
dat deen scare spreken mochte
toter ander als hem rochte
dus voer hi met groter cracht
tote dien dat was minnacht
mettien quam brocubelus
een ridder ute daris huus
ende seide al openbare
dat maer ene mile en ware
ende ene halve ooc daermede
al toter selver stede
daer bessus die moordenare
laghe met siere scare
wacht hoe ghi vaert darewaert
wacht dat ghi ghewapent vaert
dat u dat moordadeghe diet
en moghe ghescaden niet
want die ghere ghenaden en hoopt
hem en roect wat dode hi beloopt
hier bi sijn si van groter were
die moordenare ende sijn here
dit waren brocubelus woorde
doet die griexe scare hoorde
ende alexander die here
hadden si te meerren ghere
die moordenaren te bestane
met groter haest voeren si dane
van midnacht toter dagheraet
doe mochtmen horen dat baraet
entie waghen horen kerren
ende bessus carinen van verren
ende elc mochte anderen wale sien
van diere volghen ende vlien
ne ware die stuvinghe vander mouden
heeft die claerheit al onthouden
alexander hiet dat here staen
om dat tghestof soude vergaen
ende hi daerbi bekinnen mochte
die moordenaren die hi sochte
bessus liet doghen omme gaen
van enen berghe daer hi ghestaen
was hoghe boven allen lande
hi sach comen sine viande
blikende ende ghewapent wel
ende meneghen voetgangher fel
stappans was hi in vare
hets recht want elc moordenare
es coenre te doene een moordaet
dan te doene een goede daet
alse die grieken bessuse saghen
begonds hem haerde wel behaghen
si sochtene met groter macht
al hadsi onghedeelde cracht
hadde bessus ghewesen also coene
eneghe hoghe daet te doene
alse hi te verradene was
ic dar mi wel vermeten das
hi hadde so meneghen coenen deghen
hi hadde al die grieken wel versleghen
ende ghewroken asienlant
want hi hadde in sijn bewant
vele meer volx dan alexander
ende duchtegher dan een ander
sijn volc hadde meerre cracht
want het sliep ooc al die nacht
ende hadde ghehat groot ghemac
dat dien grieken al ghebrac
maer die anxt entie vrese
van der edeler griexe rese
ende ooc alexanders name
die meneghen coninc dede scame
entie meneghen strijt verwan
maecte so blode meneghen man
die bessus enegher eren onnen
dat si waenden sijn verwonnen
si scoten hare wapen of
ende vloen al dor dat ghestof
ghelijc ocht waren onedele liede
nu hoort een deel wat daer ghesciede
doe dat die verradere saghen
liepen si te daris waghen
narbesines ende bessus
ende spraken te darise aldus
of dijn herte vlien begheert
so sitte stappans up een peert
ende vlie die grieken comen
vare met ons het sal di vromen
so machstu behouden dlijf
daris hadde onweert haer bedrijf
hi seide hine dedes niet
wat so hem daerna ghesciet
ic bidde noch minen goden
up dat ghi mi wilt doden
si sullen wreken minen rouwe
des edels alexanders trouwe
biddic al wenende omme wrake
in volghe u dor ghene sake
ghi sijt moordadich ende fel
die doot ghenoucht mi haerde wel
ende soe en sal mi niet vervaren
engheen mesval sal mi te waren
quaden knechten doen volghen
al es mi daventure verbolghen
soene mach mi deren nemee
al dodi mi nu ghi twee
dats mi dat leste ongheval
dat mi daventure gheven sal
qualike bequamen dese woort
dien ghonen die se hebben ghehoort
bessus ende narbesines
bolghen hem sere des sijt ghewes
ende scoten up darise haren here
meneghen spiet ende meneghen ghere
si gaven hem meneghe diepe wonde
si ghemistene doch ter selver stonde
dat sine int herte niet en rochten
maer die paerde die den waghen brochten
sloughsi doot om dat si dochten
dat si hem volghen niet en mochten
hem twee slouch bessus die dief
die darise hadden haerde lief
stappans doe dit was ghedaen
begonden si die vlucht bestaen
bessus vlo in bacteren lant
narbesines vlo ooc te hant
in dat lant van yrcanie
hare tweer companie
vloen harentare daer si dochten
dat si hem onthouden mochten
daer bleven vijfhondert amirale
ghewapent uter maten wale
die door recht ende dere van den lande
wouden vechten jeghen die viande
want sine waenden verweren
ooc scaemden si hem der oneren
dat si behouden souden dleven
ende hare here ware doot bleven
nochtoe dat si in twivel waren
weder si henen wouden varen
so haer viande weder staen
mettien so quamen heerde saen
uten dale dedele grieken
die dien nacht al over wieken
up die berghe daer si sien
meneghen edelen ridder vlien
die grieken waren van groten prighe
ende hadden al den sin te wighe
wonder dat die coninc dede
permenio ende philotas mede
clitus ende antigonus
cenus ende craterus
polistratus ende polipercoen
mochtmen sien wonder doen
tholomeus ende efestio
dadent rechte bede also
dat hise prijsde diet sach
daer bleef menech uptien dach
men ghinc daer houwen ende slaen
die blode mochte niet ontgaen
no ontcrupen no ontvlien
en mochte dien coenen niet ghescien
dat hi hem verweren mochte
menech was daer die vercochte
eer hi staerf sijn lijf wel diere
nu hoort wonderlike maniere
het screef die gone diet al sach
datmen cume gheloven mach
men vinc die blode ende slouch die coene
daer waren vele meer baroene
ghevaen dan in dien wighe te waren
als ende als dier grieken waren
nochtan so bleefer ooc doot
drie dusent die were groot
deden eer si dlijf verloren
het waren princen uutvercoren
die strijt was staerc ende groot
tote dattie coninc gheboot
datmen vechten soude laten
ende pleghen voort dier maten
so dat men liet dat striden bliven
daer was ghenouch der keytive
so menech man wasser ghevaen
dat si tropmale alse beesten gaen
nochtan bleefer mere doot
daer en was ridder no ghenoot
die wiste waer daris ware
ende men sochten harentare
up al die waghene daer si mochten
vinden dien coninc dien si sochten
maer ic wane sijs niet en vonden
want dorsse die ghone dieve wonden
haddene ghevoert in een dal
daert eenlijc was overal
bi eenre straten up ene flume
hi was cranc hi levede cume
die flume heet albene
tusscen brandijs enten swene
en sijn niet drie so soete beken
ute eenre rochen comt soe ghestreken
ende loopt over een soete sant
daer quam ghelopen al te hant
polistratus een griex man
die harde groten dorst ghewan
in dien stride diemen daer vacht
der albene heeft hi gheacht
mettier haest quam hi ghereden
ende wel na was hi leden
ne ware hi doch versach
dien waghen daer daris up lach
staende al onghecovertuert
want het was te stucken ghescuert
ende die paerde sach hi ghewont
daerwaert voer hi in corter stont
darise vant hi daer ter stede
sere ghewont ende ooc mede
int einde van sinen live
ende ghelijc enen keytive
onghelijc was hi dien groten here
die wilen met groter ere
jeghen alexandere quam te wighe
entie here met groten prighe
was van percen ende van meden
ende van vele goeder steden
polistratus conste wale
beide indsce ende griexe tale
hi vraghede wie dat hi ware
ay vrient sprac hi com bat hare
bestu een griec ja ic wie du
hoor na mi ic segghe u nu
ic was daris wilen ere
nu hebbic gheen gheluc mere
dan du verstaes mine tale
daventure heeft mi wale
gheholpen ende ic dancs haer sere
hoor mi ende ic en bidde nemere
o wi oft mochte ghescien
hoe gheerne soudic sien
alexandere ocht also ware
ende segghen hem dat ic begare
ic woude hi mijn inde saghe
ende hi hoorde mine claghe
wi souden so te gader spreken
dat wi dien nijt al souden breken
ende pais maken van orloghen
maer dit en willen niet ghedoghen
daventure ende onse gode
hiertoe saltu wesen bode
tote alexandere ende ganc
ende segghe hem van mi groten danc
ende dat hijt met rechte heeft verdient
want hi was so groot een vrient
mijns kinds daris ende miere moeder
miere suster dymen ende mijns broeder
ende rixcolien miere dochter
sine vrientscap es vele sochter
dan die vrientscap van minen lieden
die mi dus qualike verrieden
want hi hevet dien minen ghegheven
groot goet ende ooc hare leven
ende die ghene hebben mi doot
dien ic dede ere groot
ende dien ic gaf lant ende goet
met rechte soude ic onbehoet
hebben onder hem ghesijn
die mi namen dleven mijn
dus loonden mi mine vriende
daer ic doechden jeghen verdiende
daer omme biddic uwen here
dat hi mi wreke also sere
alse hi woude dat ic dade
ende mi ware ghevallen stade
ende dien ghonen doe selke recht
alsmen sculdich es dien knecht
te doene die sinen here verslaet
valscelike met ere moordaet
want hi mach bi miere doot
exempel nemen haerde groot
ende al die coninghe die nu leven
die dien lieden ghebot uut gheven
moghen wachten hem bi mi
sie dat hi sulc rechter si
die grote here van deser daet
ende hem so lone hare quaet
dat hijs en hebbe ghenen lachter
dat men niet en segghe hier achter
alexander wrac scandelike
darise dien coninc rike
dit ware ooc grote scande
segghe hem minen ande
alexander dien hovescen coninc
dat hi scuwe dusdane dinc
merke mine doot ende wreke dan
minen lachter als gherecht man
ic bidde dien goden van hier boven
daer wi alle an gheloven
ende dien goden van der helle
daer ic wesen sal gheselle
up dat si mi dese bede dan gheven
in bidde nemeer in al mijn leven
ic bidde dat die ommeganc
over breet ende over lanc
vander werelt wesen moete
onder alexanders voete
segghe hem dat hi mi begrave
eerlike met groter have
alsi telico mijn wijf dede
dit es daris achterste bede
mettien trac hi een vingherlijn
men enen jaspise guldin fijn
dat hijt droughe tenen prosente
dien coninc in sine tente
ende dat coude vander doot
quam te sijnre herten so groot
dat hem siele ende lijf versciet
die gheest voer henen ende liet
dien aermen lichame doot ende cout
ende voer in die goods ghewout
salech waren alle sielen
wisten wi eer wi vielen
in die quaetheit in die sonden
wat tormente dat wi vonden
daer men die sonden in becoopt
die men in dit lijf beloopt
wisten wi in dit leven mede
hoe groot es die claerhede
daer die saleghe sullen varen
so en souden wi niet begaren
aerdersc goet ende verkiesen
daer wi die siele bi verliesen
onsuverheit van lichame
en soude ons niet sijn bequame
wine souden niet overjaghen
lant ende paert huus ende waghen
in dieren mede in dieren wijn
daer die goliase gheerne in sijn
wijn clareit ende bruscaert
en souden niet sijn so waert
dat men so vele soude in ghieten
dat het quame te verdriete
wisten papen ende clerke
biscoppe ende heren van der kerke
dien rouwe vander helscer pine
daer hem inne staet te sine
si souden node haren neven
die grote vette provende gheven
eer sijs te rechte weerdich waren
men soude niet vercopen twaren
ons heren erve noch verhuren
gheloofden si wale dier scrifturen
goods erve dats kerkelic goet
hi storter omme sijn bloet
dat souden hebben sine liede
dor vrientscap ende dore miede
een rike man die cume can beden
sinen pater noster ende sinen crede
hevet provende ende personaet
een aerme clerc die bi hem staet
die ter cure es wel fondeert
hevet cume dat hi verteert
hierbi weert clergie onwaert
dies de meneghe heeft beghaert
wisten si den loon van der daet
si souden scuwen dit baraet
hadde theerscap ooc gheloof
wat groter sonden ware roof
sine souden niet so vele striden
noch orloghen noch oec beriden
vrederic en hadde alse ic wane
den paues niet verdreven dane
die gheheten was innocent
hadde hi vorsien den torment
dien hi doghet altehant
owi of ons ware bekant
die sware val dat sware sneven
daer menech bose in es bleven
entie ketel daer hi in wallet
die quade die in de helle vallet
maer dit onsaleghe aertsce goet
verblent so dies menscen moet
alswi volghen dien ghewinne
entier rijcheit werden in inne
bedrieghet smenschen vleesch den gheest
dits dat ons deert alremeest
hen laettier sielen niet ghedinken
hoe saen die lichame sal stinken
hen laet ons niet ghedinken das
wie onse sceppere was
no waerwaert die siele geet
alsoe vanden lichame sceet
hierbi vergheten wi der doghet
hierbi begheert die dulle joghet
dattie nature wederstaet
hierbi doet die mensce quaet
ende hi en roect altoos niet
wattier sielen ghesciet
bi deser talen eist ooc recht
dat bessus die quade cnecht
niet en ontsach der werelt scande
no ooc die helsce viande
no die gode van siere wet
hine hevet sine siele besmet
met sijns selfs heren doot
daerane dedi quaetheit groot
nochtan daris al bestu bleven
jacob hevet een deel bescreven
in dietsch dijn orloghe ende dijn doen
meester wouter van tsastelioen
hi vorseide in latine aldus
also als sinte jeronimus
eerstweerf bescreef met groter pine
uten griexen in latine
al bestu doot men sal di ere
ende lof spreken emmermere
bede in walsch ende in ebreus
ende in griex ende in caldeus
ende in dietsch ende in latijn
dat sal di grote ere sijn
dine name sal emmer leven
al es dijn lichame doot bleven
polistratus quam ghevaren
haestelike mettiere maren
ende gaf alexandere tprosent
dat hem daris hadde ghesent
dat was dat guldin vingherlijn
ende seide hem die tale sijn
alse alexander hadde ghehoort
al dies conincs daris woort
voer hi met haesten altehant
daer hi dien doden coninc vant
doe hine sach also ghewont
weende hi sere ter selver stont
hi ghinc sitten uptien waghene
ende begonde sere te claghene
hi hadde vergheten al den nijt
die tusscen hem was langhe tijt
hi weende om sine doot
daer hi te voren pine groot
dicke hadde om ghedaen
hoe dat hine mochte verslaen
mettien nam hi wel ghereet
mettier hant sijn pellijn cleet
sine oghen droochde hi mettier slitte
met drouver herten sprac hi ditte
anderen troost in dit lijf
so en hevet die keytijf
sonder dattie grote ere
ende die name emmermere
ende die daet die men van hem seit
dat daeran gheen inde en leit
edel coninc daris van meden
van parten van menegher steden
ende van den lande van perci
men sal verre ende ooc bi
van dinen groten daden spreken
ende dies en sal di niet ghebreken
dine geeste en dure ende dine daet
also langhe alstie werelt staet
du salt sere ghelovet wesen
men sal van dinen daden lesen
omme dattu waers so coene
dattu jeghen die griexe baroene
ende jeghen dien coninc haren here
striden dorsts dat was grote ere
dat es die alre meeste prijs
dien du moghes hebben in enegher wijs
hadde dat moghen ghescien
dat ic di levende hadde ghesien
du souts hebben gheprouvet wel
dat sochter es dan iewet el
mi te sine onderdaen
du souts wesen sonder waen
boven alle coninghe here
sonder van mi ende nemere
dijn ghelike en ware gheen ander
sonder allene alexander
ne ware dat die scalke bede
di sloughen het wert hem te lede
ende dijn grauwe haer ute sleten
dies en sal ic niet vergheten
om dat men segghen sal na mi
dat ic een hovesch verwinre si
al was ic teerst dijn viant
mijn swaert ende mine rechter hant
sullen doen wrake groot
up dine viande dor dine doot
also waerlijc moetic dorvaren
al die werelt met miere scaren
van orient tote occident
ende die mere al omtrent
ende die eylande vander see
ende vrancrike doen so wee
dat si moeten gaen in hant
met al dien van overlant
also waerlijc moetic liden
moniu den berch in dien tiden
ende dwinghen tfolc van spanien
ende twrede volc van almanien
poelien ende lombaerdien
ende dat lant van romanien
ende die cracht van rome breken
alsic dine doot sal wreken
dit was alexanders tale
doe dede hi balsamen wale
met dieren crude dien coninc
dat dede die here om die dinc
dat hi rieken niet en soude
want men groufene niet so houde
hi dede teerst maken een graf
daer hi groot goet om gaf
twee maerberstene diere ende goet
daer vele an ghescreven stoet
waren gheleit een boven anderen
daerane stonden salamandere
ende ooc menegherande dier
donderste was root alse een vier
doverste steen hi was blanc
dicke ende groot breit ende lanc
apelles wasser meester af
die makede dier vrouwen graf
daer die vierde bouc af seghet
wat daer ghescreven ane leghet
hi maecte an dien ondersten steen
dat en was loghene engheen
viere platen van latoene
wel ghemaect na haren doene
daerup stonden columnen viere
selverijn groet ende diere
die capitele met goude visiert
ende twewaerf ghepurgiert
effene ghepast met metale
ende ghefoormeert haerde wale
lach daerup een witte serc
daer ane stont dat diere werc
also alse alexander woude
daerup ghegoten al met goude
apelles was wel gheraect
hi hade dien sarc boven ghemaect
claerre vele dan een glas
ende suverre dan noit water was
scemerende ghelijc kerstale
dier sonnen ghelikende wale
die ronde voorme van eertrike
wasser an ghemaect properlike
hoe soe was ghedeelt in drien
alse men wale hier mach sien
ende deylande diet hevet mede
salmen nomen hier ter stede
die werelt es ghedeelt in drien
alsmen wale hier mach sien
deen deel hetet asia
dander deel europia
affrica heet dat derde deel
ane asia so es gheheel
deene helft van eertrike
dat alre eerste conincrike
dat es dat eertsce paradijs
daerin steet dat selve rijs
daer adam bi brac tghebot
daerbi sloot onse here god
met enen mure claer vierijn
daer saleghe sielen in sijn
daer es een boom heet lignum vite
daer af so vintmen wonders mee
wie so van dier vrucht ate
hi bleve altoos in eenre mate
sonder evel ende sonder doot
dit es van houte wonder groot
daer comen uut vier rivieren
die ghi moghet horen visieren
phison die heet ooc ganges
coomt van enen berghe heet cocobaces
ende loopt dor dlant van india
geon heet dander daerna
ende nilus so heet soe mede
soe loopt dor meneghe goede stede
ende dor egypten theleghe lant
dat es meneghen man becant
bi alexandrien min no mee
so valt soe in die grote see
soe es gedeelt in seven sticken
dat hebbic ghelesen vele dicken
tigris heet die derde riviere
die vierde eufrates dus esser viere
in ermenien springhen dese twee
die eene loopt al dor caldee
ende dore doude babylone
eufrates een riviere scone
naest dien paradyse so es
menech lant des sijt ghewes
allen lieden onbekent
want daer es menich serpent
ende vreselike beesten
aldus segghen ons die geesten
talre eerste conincrike daerna
dat eest dlant van india
ende gaet suut toter roder see
an die noortside min no mee
staet een berch heet caucasus
an die westside occeanus
in endi na minen wane
es een eylant heet tamprobane
daer tiene stade binnen staen
elcs jaers sijn daer sonder waen
twee somere ende twee wintere mede
ende daer in die selve stede
groit dat cruut in allen tijt
die voghele hebber groot delijt
twee eylande sijn daerna
deen heet argere dander crisa
daer sijn berghe guldijn root
ende daertoe menich drake groot
ende voghele gripe die daer wachten
jeghen alle man met crachten
die berghe van caspia
sijn int lant van india
daer alexander die coninc
meneghen joden in bevinc
van gochs ende magochs gheslachte
in weet wat duvele se daer brachte
dese eten liede ende ooc beesten
ende drinken bloet segghen de geesten
in india ligghen waerlike
vier ende viertich conincrike
ende daertoe menegherande liede
die ic u een deel can bedieden
orestes sijn daer ende germane
ende coacren ooc alse ic wane
al sulke bome daer staen
dat si boven dien wolken slaen
int gheberchte wonen pigmene
liedekine haerde clene
die jeghen die cranen houden strijt
want si in den oochstetijt
nemen willen hare coren
ende hare lant al testoren
si draghen kindere te drie jaren
daer wast peper ooc te waren
het es wit van rechten aerde
maer si jaghen haerre vaerde
die serpente al met viere
dus weerdet van bruunre maniere
binnen achte jaren weerden si out
dat si verliesen hare ghewout
daer wonen ooc macrobiene
grote liede ende onsiene
die sijn twalef ellen lanc
daer es luttel ieman so cranc
si en houden meneghen strijt
jeghen svoghels grijps ghebijt
achter liebaerde voren aren
dus eest bescreven te waren
daer es volc van buricolet
daer elc man sinen vader et
ofte siere moeder alsi sterven
ofte van oude bederven
diere niet en et heves scande
want hets sede in dien lande
daer sijn liede die rauwe vische eten
so staerc sijn si ende so vermeten
dat si verwinnen enen walvisch wel
ende achterswemmen si sijn so snel
ende si drinken die soute see
daerna so es wonder mee
daer sijn liede met breden voeten
ghescepen als oft waren loeten
die ander huus negheen en maken
dan si up heffen met vlaken
ende bescermen hem jeghen dien reghen
ander liede woner jeghen
die hebben an elke hant
sestiene vinghere dats becant
an elken voet sestiene teen
dat en es loghene engheen
daer sijn liede dats wel cont
die hovede hebben alse een hont
ende lede met langhen clauwen
ghecleet sijn si met huden grauwen
ende alsi spreken tenegher stont
bassen si ocht ware een hont
ooc hooric in bouken saghen
dat daer some vrouwen draghen
grauwe kinder in hare ouden
werden si swert ende si behouden
hare lijf so menech jaer
ander liede wonen daer
die kinder draghen vive tsamen
dits also waer alse amen
maer achte jaer en moghen si leven
ander liede woner neven
diemen heet arimaspi
maer ene oghe en hebben si
die staet hem int vorhooft voren
ander volc es daer na gheboren
die up enen voete gaen
ende een aerm es hem ghestaen
in hare borst te middewerde
si lopen seerre dan perde
ghelijc alse een voghel vloghe
ofte alsmen scote met enen boghe
daer sijn liede sonder hovet
ende hem staen doghen dies ghelovet
in haere scouderen haer mont es
in hare borst des sijt ghewes
gheborstelt sijn si alse swijn
ander liede daerbi ooc sijn
die bi eens appels roke leven
ganghes die flume loopt hem beneven
rieken si ooc enen stanc
si sterver af si werden so cranc
serpente machmen daer ooc vinden
so staerc dat si den hert verslinden
ende si swemmen over die see
nochtan vintmen wonders mee
in ganges so vintmen ale
dertich voet lanc bi ghetale
daer sijn woorme met tween aermen
so staerc sine laten niet ghehaermen
enen groten olifant
sine verdrinkene altehant
in die see ooc van endi
vintmen slecken so groot sijn si
dattie liede huse maken
van haren scellen dit sijn saken
waer ende loghene enghene
daer so vintmen seilstene
ende adamante die sijn so staerc
en machse breken gheen waerc
sonder sbox bloet allene
dats wonder van enen stene
tusscen inden ende tygris
leit een lant dat gheheten is
partia in sinen wike
sijn drieendertich conincrike
partia hetet bi rechter namen
om liede diere eerst in quamen
ende van den siten waren gheboren
die parten hieten te voren
deen rike heet aracusia
dor een poorte daer het na
wilen eer gheheten was
also alsic in dien bouke las
assuria dats ware dinc
dat van assur dien coninc
ontfinc sine rechte name
ende bleef hem ooc sint bequame
om dat was talre eerst sijn lant
dat leghet daerna altehant
sijn oudervader was noe
die voer over der lovien see
ende sijn vader dat was sem
die eerste coninc van salem
daerna so staet dat lant van meden
met menegher goeder vaster steden
dat na dien coninc medus heet
daerna leestmen dat percen steet
dat some liede heten perci
dat heet na den coninc vri
perceuse jupiters sone
hi maecte ene stat wel scone
die alexander brac te sticken
ghenoemt hebbicse ooc dicken
percepolis es soe ghenant
daer men teerst binnen vant
toverie dies sijt ghewes
daer es een steen heet pirites
die eens minscen hant bescout
alsmene iewet vaste hout
dien sineliten vintmen daer mede
sine grote crachtechede
die wasset bede ende waent
metter mane in elker maent
van tygris toter eufraten
leghet een lant groot utermaten
dat heet men mesopotamia
van twee rivieren daer het na
eerstwerf gheheten was
ic dar mi wel vermeten das
dat daerin steet ninive
drie dachvaert lanc ende mee
die maecte ninus hier tevoren
die ute grieken was gheboren
deerste orloochs man van eerderike
dit es waerheit sekerlike
daer staet dat rike van babylone
die nemfroet maecte haerde scone
ninus wijf semiramis
maecte dien mure die daer is
tweehondert slachellen hooch
dat seide die ghone die niet en looch
ende vijftich ellen es hi dicke
van roden teghelen wel ghemicke
ende viertich milen es domganc
met hondert poorten sonder wanc
ghegoten al van metale
staerc ende groot gheraect wale
dor die stat loopt die eufrate
daerinne staet dat oude ghesate
doude tor die nemfroet wrachte
vier milen hooch met sinen gheslachte
daerbi eest dlant van calde
daer vroede liede wonen mee
van sterren dan in enich lant
dat nu ter werelt es becant
astronomie was daer eerste vonden
also als ons die bouke orconden
daerbi so es arabia
daerbi die goede stat sabba
daer sibilla was gheboren
die versochte hier tevoren
salomoene den here
want hi conste wijsheiden mere
dan iemen verre ofte na
int lant van arabia
leghet een berch heet sinay
daer leghet een maghet vri
begraven sente kateline
die dinghele grouven sonder pine
daer ontfinc moyses die wet
dies moet ons allen sijn te bet
daer wonen die moabiten
amoniten ydumeen ende madianiten
tusscen dier see ende eufraten
es een goet lant utermaten
ende es gheheten surien
van enen edelen coninc vrien
daert wilen na was ghenant
daer staet in dat selve lant
ene stat die damasch heet
daer ene flume dore gheet
die farfar gheheten es
daer staet inne des sijt ghewes
anthiocien die wel rike stat
daer tkerstenheide vore sat
ende dien coninc corobrant
verdreven met vechtender hant
daer es ooc der fenicen lant
dat van fenix es ghenant
die agenors sone was
die tyren maecte daermen af las
in dien derden bouc te voren
daer menech mensche bleef verloren
in fenicen so staet surs
daer brachte wilen groot succurs
die markijs van monferaet
dat in dietsce bescreven staet
daer bi so es ooc gheset
ene edele stat heet sajet
een berch heet lybanus
leghet in fenicen secht men dus
daer die cederbome up staen
daeran springhet sonder waen
die jordane die daer loopt
daer onse here in was ghedoopt
palestine staet daer mede
dat na ene goede stede
was gheheten palestin
die noch gheleghen es daerin
ende nu heet soe ascaloen
vor dat dhertoghe van bulioen
dode meneghen sarrasijn
dies moete hi ghelovet sijn
daerna es joden lant
dat na judas es ghenant
jacobs sone spatrierken
daer staet dat hooft van allen kerken
jherusalem daer nu te tiden
die heidene ute ende in riden
daer na es ghestaen galilee
daer god ghinc up die see
ende daerna so es nasaret
bi montabur es soe gheset
daer onse here was ghevoet
daerbi ant tfelt storte sijn bloet
menech edel kerstijn deghen
die tien tiden waren versleghen
dat die edele coninc wijt
jeghen salladine hilt strijt
daeran leghet sodoma
ende daertoe gomorra
daer vijf goede stede stonden
die god selve dor hare sonden
met sulfur ende met viere ontstac
ende so hare sonden wrac
daer es nu die dode see
want daer en mach min no mee
in vloten en gaet te gronde
soe ontfaet in haren monde
algader die flume jordane
daer bi wonen dat ic wane
agarene ende nabatiene
ende andere gheslachte tiene
die dit lant houden met crachte
die sijn van hismahels gheslachte
die sullen die werelt winnen
met crachte ende sonder minnen
al die werelt sal onder hem staen
te cheinse ende ooc in dienste gaen
al dien eylanden vander see
sullen si doen haerde wee
ende hebbent al in hare ghewout
dier werelt rijcheit ende haer gout
dus is die waerheit voerseit al
dat ismals kinder gevallen sal
nu segghen papen ende clerke
dat dese liede ende haer ghewerke
dese tatre die nu so bout
asien dwinghen met ghewout
dat si sijn ismalite
ende prouvent met vlite
dat sijt al dwinghen sonder waen
ende niemen jeghen hem mach gestaen
rechte suut van desen lande
es egypten al te hande
dat alre eerst hiet epla
over ene wile daerna
wan egiptus al dat lant
ende hiet egypten al te hant
die rode see es ant oostende
daer moyses met ghenende
tfolc over leide dies hebbi danc
want pharao aldaer vardranc
ende gaet west tote affrike
men vint gheen lant sijn ghelike
noch daer so goede stede staen
nilus hevet al om bevaen
die bat up ooc ganges heet
men leest dat daer binnen steet
hondert dusent goeder stede
men leest dat tote an den daghe heden
daer noit gheswerc over en leet
no van reghene wat en weet
maer nilus die clare riviere
hevet al sulke maniere
dat soe wast ende maket nat
algader egyptenlant omdat
machmen coren winnen ghereet
daer es een stat die teben heet
die cadmus maecte agenors sone
ende hietse teben na die gone
die hi maecte in griekenlant
die alexander die wigant
al verbernde ende velde
alse u die eerste bouc vertalde
daer was sente mauricius gheboren
die maximianus hier te voren
ontlivede ende die ghesellen sijn
omdat si waren kerstijn
daer ligghet ane grote woestine
daer zozimas entie ghesellen sine
ende daertoe menich eremite
gode dienden met vlite
ende maecte ene stede scone
die hi hiet babylone
dat es babilonekaer
die nu thovet es dats waer
van algader dien conincrike
daer maecte sider deghenlike
alexander die vrie
ene stat heet alexandrie
daer hi in es begraven
nu ter stont met groter haven
nu nemic weder mine vaert
van dien westen ten oosten waert
toten berghe heet caucasus
ende telle u daeraf aldus
sijn oostende es verheven
jeghen die see ende comt ghedreven
rechte over noort tote europen
bindien berghe daer hi es open
es dlant van amasonia
die massageten sijn daerna
entie colken ende die sarmaten
dits wreet volc utermaten
dat es dier maechden lant
daer was cyrus die wigant
versleghen vander coninghinnen
om dat hi dlant waende winnen
die was gheheten thamaris
an die noortside loopt fasis
ene scone riviere al te hant
vaste daeran licht bacterenlant
dat na een water bacteren heet
dat daer in den lande gheet
daer bessus die moordenare
was ghevloen met siere scare
doe hi darise hadde versleghen
een ander lant es daer jeghen
dat es gheheten yrcanie
daer vlo met siere companie
narbesines die felle man
van enen bosce leit daeran
heeft yrcanie de name ontfaen
daer voghele in sijn sonder waen
haer vederen scemeren met nachte
daerbi wonet volc van crachte
bede siten ende hunen
die met ettelen dien brunen
alle die lande die nu sijn
tusscen spanien ende dien rijn
dorevoeren met orloghen
danen machmen sien met oghen
berghe die daer ligghen bi
die heten yperbori
over die berghe an die noortside
so waiet emmer in allen tide
die noorden of die noortoostenwint
hier an liegic niet een twint
ende dit heet dier taters lant
daerbi leghet al tehant
albania om dat tfolc aldare
gheboren weert met witten hare
armenia dat ligghet daernaer
noch so es die arke aldaer
up enen berch heet ararat
daer noe selve binnen sat
ende voer up doe die lovie ghinc
dit es ghewaerlike dinc
daerna es yberia
ende daerna capadocia
die die namen souden ontfaen
van steden diere binnen staen
daer sijn merien sonder waen
die mettien winde voolne ontfaen
sine leven maer altoos drie jaer
dit lesemen al over waer
daer an es minder asia
dat al ommetrent wel na
beloken es mettier see
daer ic u af sal tellen mee
ene poort es in dat lant
die effesus es ghenant
die maecten die wijf wileneer
doe si dlant ende daertoe meer
hadden ghewonnen verre ende na
die wijf van amasonia
daer leit sinte jan ewangeliste
die gods verholenhede wiste
daer na es migdonia
dat te voren hiet berica
en nu hetet bitinia
van enen coninc daer het na
was gheheten bitinus
ooc heeter ene stat aldus
ene stat es ooc daerna
die heet nich ochte nicea
dit lant van bitinia
heel ooc dat meerre frigia
daer staet smirna die stede
die teseus maken dede
gallacia dat es daerbi
dat na den gallen heet bedi
want si mettien coninc bitine
dat lant wonnen met groter pine
daerna so es tminder frigia
ene dochter hadde europa
daert eerst was na ghenant
daerbi so es een ander lant
dat gheheten es dardane
na dardanuse na minen wane
die was jupiters sone
daer in es troien daer die gone
van grieken tien jaer vore laghen
eer sise ghewonnen saghen
daerna so es licaone
daer loopt een riviere scone
die wilen eer hermus hiet
haer sant was gout ende el niet
lidia so staet daeran
dat van liduse die name wan
sijn broeder hiet tirrenis
daer een poorte na gheheten is
die gheheten es tiatira
daerna so es ysauria
dat van der lucht ontfaet die name
want soe es daer so bequame
cilicia so es ooc daeran
daer alexander dedele man
scoffierde darise dien coninc
dat van cilixe die name ontfinc
dies rijks agenorres sone
daers een berch alstie ghone
die in latine taurus heet
daer lesemen dat tarcen steet
die perceus maecte hier te voren
daer sinte pauwels was gheboren
daer na so es licia
pisidia pamfilia
ende ponten dat grote lant
daer ovidius was versant
ende ooc mede sinte clement
dat rechte up die see ent
asien hebben wi dorlopen
nu sulwi segghen van europen
dats terdendeel van eerderike
het was gheheten sekerlike
na eens dochter hiet agenor
die tyren hadde meneghen tor
ende was europa ghenant
jupiter die grote tyrant
hi ontfoerdese haren vader
daerna so heet dit algader
an die noortside der see bi
ligghen berghe heten rife
ende een riviere heet tanas
die na enen coninc gheheten is
entie mersce meotides
daert bi ghesceden es
van dien lande van asia
bi eere stat theodosia
gaen die merscen toter see
dus delen si die lande ontwee
van tanas rechte suut
leit een lant dat es al uut
ghedeelt mettier donouwen
dat hetet te minen trouwen
dat nederste citia
daerna leecht alania
gotlant lijflant ende prusen
hongerien ende rusen
daer kiewen es die goede stede
een die beste van kerstenhede
bulgerie ende polane
behem ende ooc comane
tusscen monju entier dunouwen
leecht een lant daer scone vrouwen
haerde vele binnen sijn
germania hetet in latijn
het gaet west al toten rine
an die noortoostside sine
loopt een riviere heet die elve
swaven leghet in dat selve
daer die dunouwe springhet in
viertich rivieren valler in
min no meer in die dunouwe
dies es soe alre watere vrouwe
alre meeste draghen si scepe
van die vallen in haren grepe
in seven stucken min no mee
valt soe ghedeelt in die see
van danen over viertich milen
machmen beseffen sonder ghilen
haren stroom al in die see
ende versch ooc drinken dat es mee
daerna esser vrankenlant
dueringen beieren al te hant
sassen ende westfalen mede
algader dese goede stede
hiet almanien wilen eer
ende daertoe lants vele meer
vander elven al nederwaert
leghet vrieslant an die vaert
tusscen der elven ende sincfal
hiet wilen eer vrieslant al
an die noordoostside es denemaerke
daer waren wilen heelde staerke
ende bat oost so leghet sweden
een lant met vele goeder steden
noortwegen es bat noort
men en vint gheen lant bat voort
nu keric weder ten oosten waert
daer de dunouwe ter see in vaert
ende tusscen dier narvelsee
ligghen conincrike twee
dat een heet nederpannonia
dat ander heet messia
daeran so es bulgerie
tracien dat es daer bie
dat na jafets sone tyras
eerstwerf gheheten was
constantenoble die goede stede
die constantijn maken dede
ende na hem es ghenant
staet daer in dat selve lant
algader hetet grieken entrouwen
tusscen dien braes ende dier dunouwen
wilen eer doe hiet cetin
een lantscap es daerin
dat men heet dalmatia
ene stat steet daerna
die es gheheten epyrrus
achilles sone hietse aldus
die selve pirrus hiet
daer es een fonteine en liege u niet
daer men in blusscet enen brant
ende weder ontsteect al te hant
ene poort es daerna
die es gheheten caonia
die ectors broeder helenus
na caoene hiet aldus
daer so staet ene stede
die molosus maken dede
pirrus sone ende daerna
heet die poort molosia
athenen staet daerbi
die cycrops een coninc vri
eerstwert maken dede
daerbi theben die goede stede
die alexander destrueerde
bedi dat soene verweerde
tessalien dat goede lant
dat van tessaluse es ghenant
ende daertoe macedonie
daer alexander die vrie
in was gheboren ende ghevoet
ende daer leecht sijns vader goet
men leest dat daer olympus staet
een berch die boven dien wolken slaet
daer es corinten een stede scone
daer alexander in spien crone
arcadia die staet daer voren
daer jupiter in was gheboren
een steen es daer heet asbestoen
so wonderlike es sijn doen
woort hi enewerf ontsteken
sijn vier en mach niemen breken
hoghe pannonia es daernaer
over waer leestmen dat daer
sente mertijn was gheboren
die met gode es vercoren
daerbi so es ystria
bi enen watere daert na
was ghenant dat yster heet
dat uter dunouwen gheet
italiane heten in latijn
alle die liede die nu sijn
tusscen die suutsee ende moniu
waerbi dat es dat segghic u
een coninc was in cicile
die daer coninc was een wile
die was gheheten ytalus
daerom hetet dlant aldus
in die noortside es lombaerdie
daer in steet meneghe stede vrie
voort bat suden es tuscane
campanien dat es daerane
daer men vint dien goeden wijn
ende vaste borghe binnen sijn
daerbi so es latie
daer staet die edele stat die vrie
roma thovet van europen
daer menech hevet toe ghelopen
die romulus wilen stichte
daer ovidius vele af dichte
daerna so es poelien gheleghen
ende calabren daerjeghen
venigen de stat es daerna
dat es tende van italia
die rijn sprinct onder moniu
ende loopt recht noort dat segghic u
dattene die noortsee ontfaet
al dat lantscap dat nu gaet
tusscen dien rijn ende bartanienlantsee
hiet wilen gallen ende daertoe mee
doe quam vranke die coninc
die met eneas van troien ontghinc
ende maecte troien upten rijn
dat nu heet santen al woort sijn
dat lach algader in desen wike
doe hiet hi dlant vrancrike
ende nu hetet som loreine
som elsaten som ardeine
tiraten ende henegouwen
brabant ende haspegouwen
vlaenderen ende vermendoos
rechte vranken ende artoos
normandie ende champaengen
galle gaet tote carcaengen
dat heet wel gheclede gallen
dat en es niet cont hem allen
een ander gallen es daerna
dat heet gehaerde gallia
want die liede die daer waren
waren altoos met langhen haren
bertaengen es in dit gallen
besuut der loren met allen
so gaet vort toter rone
daer in staet meneghe stede scone
daer in es berry ende averne
borgondien ende meneghe taverne
binnen es van goeden wine
daer binnen es limosine
entie wilde recordane
dus eist ghedeelt na minen wane
tusschen dien berch enter rone
es derde gallen van nerbone
dat heet ghebaerde gallia
dat willic segghen u waerna
om dat die liede hier te voren
hare baerde niet en scoren
daer staet die stat van nerbone
bede marsaelgen ende tolone
harleblanke ende mompelier
ende provence daer menech fier
provensale binnen es
aerbelose des sijt ghewes
leghet in dat gallen mede
ende daertoe meneghe goede stede
west daerna leghet aniou
ende dlant van poitou
dat heet aquitania
om dattaer verre ende na
so vele rivieren lopen
talre west van europen
daer es spaengen tgoede lant
daer herculus die wigant
sine columnen heeft ghesat
dat dede die deghen omme dat
want hi woude gheweldelike
tusscen europen ende affrike
ene brugghe over die see slaen
daer noch sine columnen staen
in spaengen leghet altemale
tconincrike van portigale
castele gallisien ende aragoene
sebilien ende lisiboene
daer ulixes here was
alsmen int bouc van troien las
hier ent die tale van europen
nu willic voort in affriken lopen
affrike ontfinc die name
van enen die van abrahame
comen was die affer hiet
ende gaet oost in liege u niet
jeghen egypten an dat sant
ende gaet noort an spaengenlant
west om gaet sine strike
toten westende van eertrike
daer es een lant heet libia
dat meeste lant van affrika
ende es dat beste corenlant
dat noit man in die werelt vant
daerna es een lant heet ceucis
daer karthago binnen is
die beste stat van affrike
die maecte gheweldelike
ene vrouwe hiet dido
die waert sider haerde onvro
want soe dor eneas minne
so sere waert uten sinne
dat soe haer selven slouch te doot
dat was scade haerde groot
agenor was hare vader
dies tyren was al tenen gader
daerna so leit getulia
ende daerna numidia
daer jugurta here in was
daer stoet die stat daer in las
die goede sinte augustijn
die heet ypone in latijn
etyopen es danen suutwaert
dat na etham gheheten waert
dus vintmen etyopen drie
dat een es dat segghemen mie
boven egypten dat etyopen
daer nilus uut comt ghelopen
dander staet bat inden na
daer staet die stat heet sabba
daer sibilla vrouwe af was
alsmen hier te voren las
dat derde es in affrike
in elc vintmen sekerlike
swarter more menech een
dat en es loghene engheen
suutwaert van desen etyopen
ligghen grote woestine open
allen lieden onbekent
want daer es menech serpent
ende daertoe menegherande dier
allen lieden onghehier
ende dor die hitte vander sonnen
es dat lant al ongewonnen
daerna so es die grote see
daerin vintmen wonders mee
dat sonnescijn maectse so heet
dat soe wallet also ghereet
alse dwater doet over tfier
daer es menech vesch onghehier
daer lecht een berch heet adlas
die na enen coninc gheheten was
affrike was hem onderdaen
adlas hiet hi sonder waen
up dien berch sat die coninc vrie
ende screef astronomie
prometheus was sijn broeder mede
die een beelde spreken dede
affrike es een groot lant
tmeeste deel es onbecant
al dien lieden die nu sijn
om dat heete sonnescijn
affrike laten wi nu staen
ende willen ten eylanden gaen
cypren leghet in die suutsee
jeghen surien min no mee
bat oosten leghet cretenlant
na dien coninc crete ghenant
bat oost so leghet abidos
ende daerna so leghet colchos
ende daerna dies sijt ghewes
vierenvijftich cyclades
eylande sijn also ghenant
die ligghen jeghen asien lant
dat meeste daer af heet delos
ende daerna leghet samos
daer was gheboren pittagoras
die vinder van musiken was
eerdine potte waren daer
eerst ghemaect dat was waer
cycilien dat leghet daerna
bi den lande van italia
daer es die berch van vulcane
die altoos bernet alsic wane
bi cicilien in die wilde see
ligghen eilande heten eolee
die bernen ooc in allen tiden
dat segghen si diere bi liden
bi atlase die in affriken es
ligghen eylande heten gorgades
overwaer segghic u mee
bat ute in die hete see
lach dat grote eylant
dat hadde enen meerren rant
dan europen of affrike
dat verdreef ghemenelike
met al dien volke dat daer sat
plato bescreef ons al dat
daers nu de see ghestoormt van hitten
dat segghen si diere bi sitten
in nilus so es een eylant
dat mero es ghenant
in dien somere so en es daer
enghene scaduwe dat es waer
alse die sonne es te middaghe
daer in staet dats ghene saghe
ene stat heet sienee
daer in es noch wonders mee
in die stede so es een pit
alse die sonne ten hoochsten sit
scijnt soe tote up dien gront
rechte neder ter selver stont
dien put maecten philosofiene
dertich ellen diep ende tiene
daerna es dat verloorne lant
allen lieden onbecant
ende leghet west van affrike
men vindet wanic in eertrike
lant so scone noch so goet
noch daert so goet in wesen doet
ende heet om dat tverloren lant
het es ghesciet dat ment vant
ende alsemen daerave sciet
en conde ment ghevinden niet
wi lesen dat sinte brandaen
in dat lant was sonder waen
die bi der see ende upt lant
wonders vele ondervant
buten europen ligghen eylande
vele die noit man en becande
ende andere die ic nomen sal
some breet some smal
malorke ende minorke mede
ende maroch daer meneghe stede
wel gheaisiert binnen es
ende drieendertich orcades
buten bartanien es inghelant
waloos scotlant ende irlant
ende een eylant heet tanados
het maecte dier serpente los
waer dat men die eerde hevet
die an dien eylande clevet
buten noortweghen es tyle
dat segghic u al sonder ghile
dat daer die lover niet en vallen
van dien bomen al met allen
daer eist dach al dien somer lanc
ende nacht swinters bedwanc
ses maent nacht ende ses maent dach
dus screef die ghone diet sach
noortoostwaert van desen lande
leghet die grote see te hande
die so hevet in sijn ghewout
die winter daer eist altoos cout
soe es vervroren verre ende wide
soe en doiet in ghenen tide
al dit wonder vander see
van dien lande daertoe mee
hadde apelles bescreven
up daris graf ende daer beneven
bescreef hi die properheide
van dien landen ende die chierheiden
die salic nomen u ghereet
dalrebeste corenlant dat men weet
dat es dat hete libia
amons lant dat es daerna
dats tallen tiden sonder reghen
egyptenlant dat es daerjeghen
dat nilus doet wesen rike
cartago thovet van affrike
stont met groten torren daer
athenen stont daernaer
twijste volc van eerderike
roma stont daer hoverdelike
spanien was daer ghevisiert
met ercules palen verchiert
saba die stont daer ooc
daermen vint dien wirooc
dat ridderscep van vrancrike
es die blome van al eertrike
goet wijn so es in campanien
dul sijn si van baertanien
want hets tghelove van hem somen
dattie coninc artur sal weder comen
condich so es die noorman
die inghelsce wel smeken can
alre vrecste sijn de lombaerde
die duutsce wreet metten swaerde
die van bolonien hebben den prijs
dat si sijn van loien wijs
apelles screef up daris graf
met guldinen litteren daer hi af
meneghe marc hadde te lone
daris die wilen drouch die crone
bede van percen ende van meden
es begraven teser steden
dies conincs arsamus sone
dese coninc was die gone
dien alexander ghenendelike
afwan sijn conincrike
ooc screef hi mede sonder waen
hoe langhe die werelt hadde ghestaen
eer alexander crone drouch
dat was wijsheiden ghenouch
neghenenviertich hondert iaer
tweeendertich min dats waer
hadde die werelt ghestaen
eer hi crone hadde ontfaen
binnen dien dat apelles screef
dat wonder daer hi over dreef
langher wile dan ic weet
ontboot alexander ghereet
tote hem die soudeniere
ende hi gaf na siere maniere
bede selver ende gout
ende rijcheit menechfout
ende hiet dien lieden dat si plaghen
haers ghemaex want hi daghen
woude aldaer met siere scare
tote dat daris begraven ware
doe die liede ledich laghen
ende haers ghemaex plaghen
quam niemare in dat here
dattie coninc hadde ghere
te kerene te lande waert
doe gherede tfolc sine vaert
entie coninc die hier af al
niet en wiste hoorde tghescal
ende hi vraechde wat daer ware
doe hi wiste die niemare
was hi drouve ende riep sciere
tote hem die soudeniere
entie ridders ende die baroene
hi sprac hier es menech deghen coene
dies hem te rechte scamen soude
dat hi te lande keren woude
dien rechten here hebdi verdreven
cnechte die hem namen dleven
sulwise heren laten bliven
so slachten wi dien keytiven
gi hebt percen ende ermenije
ghedwonghen ende ooc surije
fenicen ende ooc media
capadocien ende ooc lidia
parten ende ciliciene
ende daertoe meneghe borch siene
ghi hebt dorcropen menech gat
ende ghewonnen meneghe stat
ende meneghen berch overgheclommen
ende menech water overgheswommen
wi moghen in vier daghen varen
daer bessus niet en mach ontfaren
no ontcrupen no ontvlien
en laet u de scande niet ghescien
dat bessus nu crone draghet
ende ghi darise hebt versaghet
doe waren sijs saen beraden
dat si sinen wille daden
ende ooc riepsijt al overluut
die sevende bouc gaet hier uut
in dien sevenden bouc so stoet
hoe daris die coninc goet
met groter eren was begraven
ende alexander met groter haven
ghichte sine soudeniere
mildelike na sijn maniere
nu segghic u die redene voort
te ebractana in die poort
liet hi dien here permenioene
enen deghen fier ende coene
ende beval hem dlant van meden
bede lant ende steden
om dat hijt soude berechten
selve voer die here vechten
jeghen alt volc van yrcanie
met al siere companie
dare vant hi menech dier
so staerc ende so onghehier
dat hi jeghen die beesten vacht
langhe wile met groter cracht
eer hi quam dor die woestine
van yrcanien met groter pine
ende hi sochte harentare
narbesines dien moordenare
drie daghe vacht die edele man
eer hi die beesten verwan
die coninc hadde enen camerlinc
die al sijn hemelike dinc
wiste bat dan iemen el
narbesines hi wiste dat wel
entie ghone was sijn vrient
want hijs hadde verdient
hi was gheheten bogoa
narbesines hi sende hem na
boden alse hijs hadde stade
ende bat hem dat hine verbade
jeghen dien coninc sinen here
bogoa bads haerde sere
alexandere dor sine goede
dat hi van dien evelen moede
narbesines liete verdinghen
want hi in neghenen dinghen
darise en scade an sijn leven
ende hiere ooc toe waert verdreven
van bessuse dien fellen man
so dat hi was sijn taleman
ende bi borghe ende staden
woude setten in siere ghenaden
sonder slach ende sonder stoot
lietmenne quite van der doot
die vrient heeft het scijnt hem wel
al was alexander fel
sinen viant bogoa
lach hem so met bidden na
dat hi belovede den camerlinc
met dieren eden in waere dinc
dat hine den hoochsten soude maken
sekerlike in waren saken
die in al sijn here ware
dus wan hi dien moordenare
in sine ghewelt met cleenre pine
ende alle die ghesellen sine
alse macedo die vrie
was int lant van yrcanie
ghinc van hem die niemare
verre ende wide harentare
al tote in der maghede lant
doe begheerde al te hant
talrestis die coninghinne
hem te siene want die minne
hadde haren sin also bevaen
dat soe dien wech woude bestaen
tweehondert maechde van haren lieden
dede die vrouwe ontbieden
want soe dien woude souken
daer men vele af vint in bouken
selve was soe so scone een wijf
dat men tien tiden anders lijf
noit en sach hare ghelike
daertoe machtech ende rike
haer haer was kersp ende blont
ende onghevlochten talre stont
dat sat utermaten scone
daer up drouch soe ene crone
van finen goude wel ghemaect
van clederen was soe een deel naect
want het was haers lants sede
soe hadde wel ghemaecte lede
voorhooft breet wintbrauwen slecht
oghen blide nese recht
rode lier ende witte tande
langhe vinghere an hare hande
die aerme te maten grouf
alsten wapen was behouf
haer hals wit ende alomme
ront alse een colomme
ghemaect van witten maerberstene
hare mont te maten clene
entie lippen bloetroot
van anderen leden was soe groot
ende ridderlike ghewrocht
ic bem dies haerde wel bedocht
dat blancefloer die vrouwe van spanien
no blancefloer die in baertanien
met tilenrise was ontfaren
no blancefloer van beauraparen
van scoonheden haer niet en gheleken
ooc so dar ic wale spreken
dat ysaude van yrlant
no die metter witter hant
no melioer van ciefdore
no daer amadis was dore
so dul wel langhe wile
no die gone die haere ghile
met waleweine hilt ghereet
doe men hem sijn ors ontreet
no die scone ampholie
no ooc lanceloots amie
deanira no phillis
dido europa no briseis
die achilles was ghenomen
no octaviana van romen
no absalons suster thamar
daer ic wel af segghen dar
die utermaten scone was
no vrouwe daer ic noit af las
sonder die vrouwe die noit en dede
sonde no ooc dorperhede
haere en was enghene ghelike
ende dat was recht sekerlike
dattie hoochste vele te voren
die tien tiden was gheboren
vander scoonster was ghemint
die in dien tiden was bekint
alt volc was in haer bedwanc
dat caucasus die berch lanc
an die noortoostside heeft bevaen
al toter flumen sonder waen
die phacis gheheten es
hoort ic make u dies ghewes
hoe die vrouwe was ghecleet
soe spranc vanden oorsse ghereet
teerst dat soe den coninc sach
ende haeste hare al dat soe mach
in hare rechter hant soe drouch
twee spiete waren scaerp ghenouch
an hare luchter side hinc
een horenboge dats ware dinc
ende een coker al vol strale
dat sat haer utermaten wale
een bliaut hadsoe ane
ghescepen na minen wane
wonderlike na haers lants sede
dien luchteren aerm ende scoudere mede
onghecleet ende naect
also was dat cleet ghemaect
ooc so eist haers lants sede
alse daer in eneghe stede
gheboren weert een maechdekijn
dat pleecht die hevemoeder sijn
dat soe hem ter selver tijt
die rechter mamme afsnijt
dat si te bat souden scieten
bede met boghen ende met spieten
die luchter mamme laet men bliven
ocht gheviele oec dien wiven
dat si kinder winnen wouden
dat si se gheneren souden
talrestis besach dien here
hare wonderets haerde sere
hoe dat so clene een lichame
hebben mochte so groten name
soe peinsde waer die grote doghet
entie cracht van siere joghet
ligghen mochte in sine lede
so simpel was hare sede
dat soe peinsde in haren raet
dat niemen en dede grote daet
ende niemen en ware wel gheraect
sonder dien die nature maect
van lichame groot hoghe ende scone
maer die nature gheeft te lone
dien clenen minsce groten moet
die leleken maect soe vroet
want het was menich lelec mensce
die van wijsheiden hadde wensce
alsoe dien coninc dus besach
vraechde hi wat hare wach
of soe eneghe grote bede
hebben woude up hovescede
doe seidsoe dat soe comen ware
toten coninc ende hare scare
om dat soene hadde ghemint
ende te draghene bi hem een kint
ooc seidsoe dat soes weerdech ware
dattie coninc wonne an hare
ware dat een knapelijn ware
so sceent recht al openbare
dat ware here van sinen rike
ghesciet ooc sekerlike
dat ware een maechdekijn
so sout coninghinne sijn
van haren lande in waren sinne
dit bat soe up gherechte minne
doe dede alexander vraghen
of soe wapen woude draghen
ende siere orloghen pleghen
doe antwoorde soe daerjeghen
dat hare lant ware onberecht
doe antwoorde alexander echt
dat hijt haerde gheerne dade
up hovesceit dat soe hem bade
aldus hadsoe hare bede
ende soe keerde te haerre stede
ende te haren conincrike
met haren maechden blidelike
bindien dat alexander dwanc
yrcanie al over lanc
ende talrestis die coninghinne
loon hadde van haerre minne
spien bessus crone in bacterenlant
ende hi gheboot al te hant
dat menne coninc heten soude
ooc gheboot hi alstie boude
herevaert al sinen lieden
die siten dedi ooc ontbieden
dat si met hem souden striden
dit verhoorde in corten tiden
alexander ende mettier vaert
hiet hi porren darewaert
maer dat volc was so gheladen
met goede sien constent bestaden
ende cume porren vander stede
nu hoort wat die coninc dede
die edele here entie milde
peinsde dat hi verbernen wilde
al dat goet groot ende clene
sonder die wapine allene
hi hiet te gader bringhen tgoet
daer menech sturte om sijn bloet
eer hijt uptie viande wan
die diere cleder die wilen span
dat behendeghe volc van seren
die hem met sidenwerke gheneren
ende daertoe meneghe dierhede
al segghic dattie coninc dede
up enen pleine te gader draghen
daer die heren toe ghesaghen
doe hiet hijt verbernen al
diere ende ondiere groot ende smal
daer al tfolc toe sach met oghen
het stont hem so si moestent doghen
al hadden siere dicke te voren
meneghen vrient om verloren
ende meneghen brant om ontfaen
ende meneghe wonde sonder waen
nochtan en dorsten sijt niet claghen
wat si vor hare oghen saghen
sconincs goet verberndemen mede
dat waest dat hem verdraghen dede
ghemene plaghe ghedoocht men wel
sident dat also ghevel
van den goede dat daer bedaerf
seiden die heren menechwaerf
dat si bi des conincs rade
al docht hem wesen scade
van groten soorghen quite waren
dus moestsi idel danen varen
doe reet alexander mettier vaert
met grooter haest te bacteren waert
die noit ontsach wijch no strijt
nochtan was hi ter selver tijt
van sinen volke wel na doot
daer ghesciede jammer groot
want daer een van sconincs vriende
ende die hem langhe diende
die dies conincs raet al was
permenioens sone philotas
die grote moort drie daghe hal
alse ic u voort vertellen sal
philoten sciltknecht een hiet dimus
ende een hiet nicomacus
stoeden ende spraken onderlinghe
omme menegherande dinghe
mettien versuchte dimus sere
nicomacus vraechde dien here
wat hem te versuchtene ware
doe seide hijt hem openbare
hoe hi ende demetrius
ende een ander hiet lecolaus
hadden ghesworen sonder waen
dat si dien coninc souden verslaen
mettien bleef dese sprake
nicomacus seide dese sake
sinen neve cebaline
cebalijn seide stillekine
dese moordaet al philoten
dat dimus met siere roten
alexandere soude verslaen
philotas dade het voort verstaen
maer drie daghe sweech hijs stille
dat dede hi dor dimus wille
doe cebalijn dat ghesach
dede hijs metroene ghewach
metroen seit alexandere voort
doe die coninc wiste die moort
hiet hi die verraders vaen
alse dat dimus hadde verstaen
trac hi uut sijns selves swaert
ende dode hem selven mettier vaert
philotas waert ooc ghevaen
want men teech hem sonder waen
dat hijt algader beriet
want hijt wiste ende seides niet
bedi verbant men hem die oghen
het stont hem so hi moestet doghen
die hande uptien rugghe ghebonden
dus ledemene vor die orconden
die coninc dede te hant ghebieden
die ghemeente van sinen lieden
met wapen in sijn pauwelioen
hem wonderde wat si souden doen
dat si dare ontboden waren
si vraechden om die niemaren
mettien brochtemen dimus voort
die coninc sprac dese woort
wel na was ic u ghenomen
ghi heren nu eist hier toe comen
dat ic leven mach een ure
dies halp mi die aventure
alse die coninc dit ghesprac
was daer van roupen groot ghecrac
woudemen hem die verraders gheven
si souden hem nemen dleven
doe seide die coninc wat wildi
ic secht u gheerne wie hi si
het was mijns vaders grote vrient
ende die mi langhe heeft ghedient
mijn grote vrient permenioen
dien ic boven mine baroen
oit hief ende boven sine ghenote
ende sijn sone die here philote
si rieden eerst om dit doen
ende met hem demetrioen
lecolaus ende dimus mede
die hier doot lecht ter stede
dit waren si diet al berieden
doe riep daer menech van den lieden
dat men torconde brochte voort
metroen sprac daer sine woort
nicomacus ende cebalijn
elc sprac die orconde sijn
dat ic u seide hier te voren
do seide die coninc ghi moghet horen
hoe ghetrouwelike ende hoe sere
dat hi minde sinen here
na dien dat hi die waerheit wiste
of hise daertoe niet en tiste
hoe soude hi sulken heelre sijn
teerst dat wiste cebalijn
hine heeldet niet ene wile
permenioens sone hilt sijn ghile
hine achtes min no mere
te waerne sinen rechten here
om dat sijn vader es so rike
om dat ic hem dat conincrike
van meden hebbe bevolen
woudi mijn leven hebben ghestolen
hi waende na dat leven mijn
here vander werelt sijn
ic wane philotas bedi
dat ic sonder kinder si
ende sonder vader ende sonder maghe
corten wille mine daghe
twaren hi es bedroghen
ic sie hier vor mine oghen
so meneghen griec nu te tiden
staende neven miere siden
onder meerre ende minder
ic en bem niet sonder kinder
wattan al swighet dimus stille
al es dat philotas wille
te min en es hi sculdech niet
van allen dat hier es ghesciet
die cnapen sijn van haren here
dicke bedwonghen also sere
dat si selven hem bedraghen
sine dorren van hem niet ghewaghen
dicke was permenioens sone
met mi te spottene ghewone
ende gheerne was hiere bi
daer men spotte met mi
hi seide dat hijs blide ware
dat jupiter seide openbare
dat hi mijn rechte vader was
maer keitiven mochte vernoien das
dat ic so onghemate ware
want hi seide ic hadde ommare
menschlijcheit ende nature
ic sweech nochtan wistict ter cure
om dat ic ere hem te voren
hadde ghedaen ende uutvercoren
en wildickene niet onwaert maken
maer nu verkeert hi dese saken
ende hi toocht na siere macht
die quaetheit die hi heeft ghedacht
wien mach ic mijn lijf betrouwen
ic maecte enen dat mach mi rouwen
here boven al den minen
nu willi om mijn leven pinen
mi ware beter waeric bleven
in enen strijt dan mijn leven
mine ghesellen nemen souden
die mi souden dlijf behouden
lieve vriende dit claghic nu
up ghenade so biedic mi u
want ic en wille noch en mach
niet gheleven enen dach
dit sprac hi met grammen moede
al daert hoorde menech vroede
ende hi ghinc enweghe uten rade
ende hi hiet bringhen voort met stade
philoten ende hi talen soude
voor hem allen of hi woude
hi doet om dat mens hier achter
spreken en soude ghenen lachter
dat hi sonder scepentale
hadde verdaen uut siere sale
also enen edelen man
philotas stoet ende hadde an
een quaet cleet te desen stonden
die hande waren hem ghebonden
alse men dien moordenaren plach
hoe drouveleke dat hi sach
onghelijc was hi dien here
die wilen met groter ere
maerscalc was van al dien here
entie met scilde ende met spere
alre naeste dien coninc was
ende daermen hier tevoren af las
die dat here so dicke scaerde
ende vor die viande verwaerde
sconincs manne twifelden sere
si peinsden om dien groten here
dien edelen permenioen
ende om des goets philotas doen
want permenioen hadde verloren
twee edele kinder daer te voren
voor tyren dien jonghen hector
daer men vellede meneghen tor
ende nichanor dien edelen deghen
dien dyrcanoise hebben versleghen
ende daertoe so was hi nu
int lant van meden ghemaect baliu
ende hi ooc daer niet en was
ooc ghedochtsi mede das
dat hi was sijn enech kint
dattie vader sere mint
ende ooc mede was haer waen
dat hi tonrechte was ghevaen
in vreemden lande wel verre
dus twifeldsi al waersi erre
dit versach die baliu amictas
dattie gramscap ghesonken was
ende hi sprac om philotas leven
so dat hi weder up heeft gheheven
der liede moet met sulker tale
alse hi conde segghen wale
doe was philotas sere in vare
doghen en keerdi hare no dare
no hine hief up sijn hooft
hi deet bedi dies ghelooft
dat hi hem kende sculdich das
ofte dat hi in vare was
ende in vresen vander doot
doe quam hem een wederstoot
dat hi verloos al sine cracht
ende hi viel neder in onmacht
up dien ghonen diene helt
doe quam hem weder sine ghewelt
mettien cleede dat hi hadde ane
droochde hi af sine trane
ende hi seide dese tale
ghestadelike ende wale
een man die onsculdich es
vindet saen dies sijt ghewes
hoe hi ontladen mach sijn lijf
maer dat en doet niet die keytijf
die hem selven sculdich weet
maer mine herte weet haer ghereet
onsculdich van deser daet
ende daventure es mi quaet
ende fel an dander side
aldus stae ic onblide
ende en weet mi waerwaert keren
want mine herte lieve heren
troostet mi wel ter cure
die wint vander aventure
en laet mi niet sijn verloost
an dene side bem ic ghetroost
an dander side bem ic doot
dus hebbe ic die vrese groot
bedi moetic over mi spreken
als die coninc es wech ghestreken
diet te rechte horen soude
mine onscout of hi woude
domen mi na mine tale
want hi mach allene wale
mi quite laten ende domen
ende ic en mach niet henen comen
hien liete mi selve gaen
die here die mi dede vaen
al eist dat ic ooc ghebonden
voor u sta in desen stonden
ghelijc dat ics sculdich ware
ende ic wel weet al openbare
dat ic niet en mach ontbreken
nochtan willic mine tale spreken
ende ontladen minen hals
dat men niet en segghe als ende als
na mine jammerlike doot
philotas hi hads scande groot
dat hi hem verdelen liet
hine hadder jeghen ghetalet iet
ghi heren hoe suldi gheven
enech vonnesse jeghen mijn leven
want niemen mi betijet das
dat ic vanden ghenen was
die jeghen sconincs leven rieden
cebalijn met sinen lieden
diet van nicomacuse verhoorde
ende wroeghet mi niet van enen woorde
nicomacus liet mi wel quite
die coninc seit nochtan met vlite
dat ic hier af sculdich bem
ende dimus hi dode hem
een die sijns selfs lijfs niene vermeet
wie es so vroet dan diet weet
dat hi mijns vermiden soude
ende hi hem selven doden woude
of die coninc mi ooc tijet
dat dimus des heeft ghelijet
dat ic daer af sculdich was
ic wille mi onsculdeghen das
wi lesen in die troiaensce geeste
doe achilles dalre meeste
die alre beste int griexe here
doot was bleven sonder were
doene paris haerde onsoete
hadde ghescoten onder die voete
met enen ghevenijnden spere
doe was in dat griexe here
om die wapine vele talen
ulixes die dien here halp halen
in sconincx licomedes sale
ende die dinghen conste wale
heescede die wapen over recht
aiax wildese hebben echt
want sijn vader telamoen
ende achilles vader pelioen
dese waren ghebroeder bede
alset wisten die grieken gherede
ende om dat hi die staercste was
woudi hem vermeten das
dat hi die wapen hebben woude
ulixes antwoorde alstie boude
daert hoorden achilles vrient
dat hi die wapen hadde verdient
aiax hi verweetem mede
dat hi noit coenheit en dede
ende dat ooc en ware verholen
hine hadde bi nacht ghestolen
binnen troien pallas beelde
ulixes antwoorde voor die heelde
men daerf mi verwiten niet
al es mi die dinc ghesciet
want beter man dan ic si
dyomedes was met mi
ende ic was daer af sijn cnecht
doe verweet hem aiax echt
ende seide dese tale
her ulixes men weet dat wale
doe men voer up troien striden
ghi waert vervaert so tien tiden
dat ghi u selven maket verwoet
ende wanet hebben behoet
dat ghi niet waert comen te stride
palamedes wist betide
alse ghi eriedet up die see
settedi u kint min no mee
vore uwe paerde in die vore
want hi wiste wel ter core
haddi verloren uwen sin
dat ghijt vermeet meer no min
maer doe ghijt niet woudet doden
waerdi bracht in desen noden
ende ghevoert in desen strijt
daer ghi af ontaen sijt
ulixes hi andwoorde weder
her aiax lecht die tale neder
want men sals mi ghenen lachter
met rechte spreken hier achter
dat mi die dinc es ghesciet
achilles en scames hem niet
hi en was ghevloen dat weetmen wale
in sconinx licomedes sale
die grote here dedele man
ende hadde wijfs cleder an
dien lachter draghic wel ghemene
met hem want ic bem haerde clene
jeghen achillese van crachte
ende van goede ende van gheslachte
dus ontsculdechde hem sprac philote
ulixes voor die griexe rote
met beteren mannen dan hi was
ooc dar ic mi vermeten das
dat dimus mi die moort teech an
om dat ic was een beter man
merct ghi heren die wet ende recht
hebt bekent nu ende echt
bi wat rechte men sal verdoen
enen edelen man enen baroen
die onghewroucht es van orconden
bede nu ende tallen stonden
ende onbemaert ende onbeseit
van alre moordadecheit
entie selve niet en lijet
ic bem sere vermaledijet
men en hadde mi de moort beteghen
daer ic mede bem bedreghen
maer dat mi die mare brochte
cebalijn diet al besochte
want mine name niemen en wrouchde
maer dat mi noit en ghenouchde
oorscalke no niemare
moet ic becopen sware
wat soudic gheloven enen cnecht
of sine claghe ooc was recht
al seit een aerm mensche waer
sine tale en acht men niet een haer
dus sijn dies aerms menschen woort
al sijn si goet luttel ghehoort
of ic dimus gheselle ware
hoe so soudic openbare
laten werden dese moort
ic hadde tstucken eer ghescoort
sonder wanconst cebaline
openbaer of stillekine
eer hijt dien coninc hadde gheseit
nochtan sident god weit
dat mi dese moort was ontect
quam ic met swaerde uutghetrect
in dies conincs kemenade
tenen hemeliken rade
want het es die derde dach
dat ics eerst hoorde ghewach
twaren woudickene hebben gheslaen
ic hadt doe wale moghen bestaen
hoe so soudic hebben ghevorst
en soudic niet hebben ghedorst
sonder dimus hulpe doen
was ic dan sijn garsoen
soudic met dimuse dat bestaen
ende minen gherechten here slaen
om dat ic coninc wesen soude
wien so hebbic met goude
ofte met enegher dinc ghemiet
dat secht ende en swighets niet
mi tijet die coninc met ghewelt
dat ic met hem mijn sceren helt
om dat hi hem beromde das
dat jupiter sijn vader was
maer aermen lieden mochte vernoien
die hem tallen tiden moien
dor sine hoveerdecheit
te waren mine ghetrouwecheit
entie vrientscap entie minne
entie vroetscap van minen sinne
die some liede sere beniden
ende dat ic ooc tallen tiden
dien coninc seide dat hem messat
dat maecte mi met hem ghehat
dies lije ic wale dat ic seide
dan dedic dor gheen nidecheide
want mi des wale ghedachte
dat hi si van der gode gheslachte
maer ic hadde dien coninc lief
ende dat hi hem so verhief
ontsaghic mi dats hem vererren
die herren mochten van den sterren
ende dats die princen mochten beniden
die altoos sijn neven siere siden
wat vromet mi coninc here
dat ic hebbe dor dine ere
versleghen die liede mine
wat mach mi vromen mine pine
ic hebbe twee broeders uutvercoren
dore sconincs wille verloren
mijn vader en es ooc hier niet
no hine weet niet ons verdriet
no inne dar ontbieden niet
twi tijetmen hem dat hi verriet
den coninc en es niet ghenouch
dat hi hevet groot onghevouch
van tween kinderen die hi verloos
hine werde al kindeloos
ende verliese dien derden mede
hi sal met groter onsculdechede
dore minen wille mede sterven
o wach vader du moets bederven
dor mine scout ende met mi
mijn leven es mi comen van di
ende van mi coomt di de doot
met onscoude haerde groot
ic corte di dijn oude lijf
twi wonstu noit dien keytijf
die nemen sal di dijn leven
met rechte souts dune hebben vergheven
ochte versleghen hier te voren
so en waerstu noit dor mi verloren
ic was di een quaet ghewin
in can ghemerken in minen sin
welc onser heeft meer onghevals
of mine joghet als ende als
of dine oude lieve vader
mine cracht wast algader
ende aldus moet ic sterven
mijns vader oude moet bederven
mochtwi noch een stucke duren
onthier ende wi bi naturen
die doot souden anegaen
wi souden meneghen prijs ontfaen
dit sprac hi entie coninc quam
sere ontsteken ende gram
met ere scare ghewapent wale
alse hi sprac dese tale
doe quam hem die vaer so groot
door die vrese vander doot
dat hi verloos al sine cracht
ende seech neder in ommacht
selc was daer die spreken woude
dat menne leven laten soude
maer dat was al onghehoort
andere heren brachten voort
dat men philoten stenen soude
selc was die visieren woude
dat menne met gheselen soude slaen
doe dede die coninc maken saen
tormente voor philotas oghen
het stont hem so hi moest ghedoghen
mettien sprac hi stillekine
woudemen corten sine pine
al die waerheit vander moort
woude hi gheerne bringhen voort
men seide jaet doe sprac philote
hi hadde ghemaect ene rote
dat men dien coninc soude slaen
doe ghinghen die cnechte saen
philoten stenen dien keytijf
maer doemen niewer an al sijn lijf
niet sien en mochte dan al wonden
lijedi in corter stonden
bede teinde ende tbeghin
van der moort meer no min
maer die bouc en lijet niet das
dat hi dier daet sculdich was
maer hi twifelet harde sere
of hijs lijede dedele here
om te cortene sine pine
daer hem in stont te sine
o wach aerme daventure
hoe quaet hoe scalc ende hoe sure
es soe dien steerfliken lieden
hoe luttel hare helpen dieden
dien soe hoghe climmen doet
hoe sciere gheeft soe hem onspoet
ende werpten van den eren neder
in groten aermoeden weder
nu was hi ghemaket here
philotas vader met groter ere
over tlantscap van meden
ende met groter werdecheden
here boven sine ghesellen
permenioens sone daer ghi af tellen
hoort so meneghe grote daet
nu es hi sonder enech toeverlaet
ghevallen alsi waende cliven
ende verdeelt mettien keytiven
in ellende ende ghesteent
die menichwerven es beweent
al die liede woorpen steene
up dien edelen man ghemene
die tevoren al den lieden
menechwerf dede ghebieden
ses daghe na philotas doot
dat was jammer haerde groot
porrede alexander mettier vaert
jeghen bessuse te bacteren waert
hi brochte tfolc in bacteren lant
in sulker vresen al te hant
dat si die grieken sonder waen
niet en dorsten bestaen
ende bessus vlo in enen casteel
die staerc was ende gheheel
daer vinghene sijn selves vrient
om dat hijs wale hadde verdient
ende sendene alexandere ghevaen
die hande ghebonden sonder waen
al moedernaect haerde onsoete
om dien hals ende om die voete
ghespannen utermaten vaste
doe sprac hi ten leden gaste
dien hi felliken anesach
sech wat verwoetheiden lach
in dinen sin verwoet man
of wat dulheiden brochter di an
dattu dien coninc die di dede
also meneghe hoveschede
souts dorren binden ende vaen
ende daertoe doorperlike slaen
om dattu draghen wouts crone
di comter af groot leet te lone
mettien riep hi exateuse
dien broeder van dariuse
ende gaf hem bessuse ghevaen
so dedi mede sonder waen
narbesines dien fellen man
hi sprac inne hebbe daeran
niet tebroken minen eet
want het was in mijn beheet
dat ickene soude den hoochsten maken
van den minen in waren saken
nu hankene an die hoochste galghe
daer hinc hi die twee valsce balghe
daris broeder exateus
ende wrac sinen broeder dus
aldus nam bessus conincrike
cort einde doorperlike
alexander hadde menech jaer
ere begheert dat es waer
te winne dier siten lant
bedi voer hi al te hant
darewaert met sinen scaren
ende quam up een riviere ghevaren
die es gheheten tanais
die int besceden gheleghen is
tusscen bacteren ende siten lant
dat es in bouken wel becant
dat soe met crachte comt ghelopen
tusscen asien ende europen
ende sceet dese lande ontwee
daer soe vallet in die see
enghene huse en hebben die siten
si sijn ghedaen alse of si biten
souden die liede die si sien
men seghet ooc dat si plien
te wone in die haghedochten
ende si ander goet en sochten
dan hem nature woude gheven
broot dare si bi leven
no sine willen selver no gout
no anders hebben in hare ghewout
up die riviere slouch alexander
sine tenten ende menich ander
hi dede scepe maken te waren
daer hi mede soude over varen
ende doen die griexe swaerde biten
up dat wreede volc van siten
mettien quamen tweewaerf tiene
groter manne ende onsiene
in dat griexe here te waren
up eislike paerde ghevaren
doe hi dien coninc sach so clene
waerstu also groot allene
van lichame alse van ghierecheden
of waerstu also groot van leden
alse du groot van moede sijs
die werelt ware in alre wijs
al te clene te dinen behouf
want du wesen souts so grouf
dat dijn ene hant soude slaen
daer wi sien die sonne up gaen
dander hant dat es groot wonder
daer die sonne gaet onder
nochtan en sout di ghenoughen niet
so wat dinghe so ghesciet
dat soutstu willen besien
waer soude de drouve sonne vlien
du en soutster here af willen wesen
bedi meerkic wale in desen
dattu vele dinghe begheers
die du dijns ondanx ontbeers
alstu die werelt heves verwonnen
soutstu dorvechten ende dorronnen
beesten beerghe stene wout
ja die snee die es so cout
ende leit in die diepe valleien
soutstu met dinen swaerde heien
die wondere die in woude luuscen
soutstu met dinen volke uut buuscen
diere oorsse macht ende diere ghesellen
sal noch die elemente quellen
neemstu daer an enghenen goom
hoe hooch ghewassen es een boom
hoe staerc ende hoe out van jaren
up ene corte wile te waren
weert hi uter aerden ghehouwen
die up dien sconen appel scouwen
die staet up den hoghen boom
ende die dan niet en nemen goom
hoe hem met ghemake winnen
ic wane si luttel wijsheit kinnen
maerc alstu wout dien appel plocken
dattu mettien droghen stocken
te dier eerden niet en vals
al es die leuwe staerc ende ghemals
ende coninc boven alle beesten
men vint noch lesende in geesten
dattene die clene vlieghen aten
waerbi so laet di ghematen
iser ende stael es haerde hart
ene rostevlecke clene ende swart
bedeervet al es soe cranc
ens niemen onder dien hemels ganc
hine mach dien cranken ontsien
wie sijn si die der werelt plien
of so rike of so groot
sine moghen ontsien die doot
wat hebben wi metti ghemene
wi en mesdeden groot no clene
jeghen dijn lant no jeghen di
wie so dijn gheslachte si
of twi du hare best ghesent
of wie du best dats onbekent
al dien siten ende verholen
want hets volc dat woont in holen
si vlien wapine ende liede
ende wonen daert es onghediede
oit waren die siten vri
ende ic sal di segghen twi
want sine begheren anders niet
dan die nature ghebiet
daeraf en moghen si sonder waen
enghenen man te dienste staen
no sine willen nemmermere
van eneghen volke wesen here
drie dinghe maken salech den man
die lijf ende goet bescermen can
ende mettien sinen hem bedraghet
ende om andere goet niet en jaghet
dit sijn die dinghe die ons salech maken
woutu iet boven desen saken
so woutu meer dan salichede
wachti hierbi van quader sede
ic wille dattu kinnes mede
een deel van der siten sede
sine hebben anders niet dan beesten
ende ploeghe daer si dlant met dweesten
si hebben ghescotte ende speren
daer si dlant mede verweren
dien vrienden die wi hebben vercoren
delen wi mede onse coren
wal lande sal di beste voughen
ofte wat goede sal di ghenoughen
cappadocien ende lidia
surien percen ende media
bacteren es di onderdaen
nu woutu inden winnen saen
scaemdi hets scande groot
wat soudi onse quekenoot
vrec man wat sullen di onse beesten
so wat die werelt mach gheleesten
dat es algader dijn
nochtan duncstu di arem sijn
wat sal di tgoet dat emmer doet
becommert wesen dinen moet
so du meer heves in dijn ghewout
so du mee begheers dat gout
aldus comt di ghebrec van den goede
en meercstu niet in dinen moede
hoe langhe du waers in bacteren lant
alse du dwinghs na diere hant
deen lant so comt di dander jeghen
aldus comt van orloghe seghe
ende vanden seghe so comt strijt
nu woutu varen in corter tijt
over die tanais om viande
ende wout dwinghen tiere hande
sitenlant dat noit man en dwanc
maer onse aermoede gode danc
maect ons dapper ende snel
maer dijn volc dat weetmen wel
dats so drachtich van groten goede
dat segghic di met waren moede
sine sullen ons ghevolghen niet
wat so hem daerna ghesciet
wine hebben niet wi wesen snel
dus moghen wi vlien ende volghen wel
als du souts wanen dat wi sijn
verre van den volke dijn
sullen wi sijn onder dijn here
alse du souts wanen staen ter were
ende ons vaen ende slaen
sullen wi ontlopen saen
die siten en achten niet up goet
noit en quam in haren moet
enegherande ghiericheide
sine hebben borghe no chiteide
no casteel maer in woestinen
gheneren si hem met groter pinen
bedi pijndi te houdene vaste
daventure die hare gaste
utermaten sere hoont
want soe nieman en verscoont
en si haer lief en es gheen man
diese met hem behouden can
hier omme volghe nutten rade
die wile dat soe es ghestade
mac een einde an dijn striden
dattu in corten tiden
niet en verlies al dine pine
en meercstu niet int herte dine
hoemen daventure bescrivet
met enen rade daer soe drivet
dien enen up dien anderen neder
daeromme kere te lande weder
ende of soe di de hande biet
houtse vaste dat soe niet
alsoe wille di ne ontvlieghet
want soe gheerne dien man bedrieghet
bestu god so saltu dan
ghenade doen den steerfliken man
ende hem sijn noottorft gheven
du en salt niet corten hare leven
no nemen hare goet
bestu mensce set dinen moet
te peinsene wattu sijs
het es doorheit in alre wijs
dattu dijns selves heves vergheten
dine vrient sijn wiltuut weten
daer du niet up en heves ghestreden
el gheen volc en leeft met vreden
dan die sonder hoverde sijn
het seghet mi die herte mijn
dat si di spade sullen gheonnen
die du in stride heves verwonnen
want eer sal aerde sterren draghen
entie leidesterre entie waghen
sullen eer te hove gaen
dat segghic di al sonder waen
eer sullen vissche water vlien
ere dat mach ghescien
tusscen di ende die du heves verwonnen
eist dat wijt ghemeerken connen
en mach ghene minne sijn
al toghen si di scone anscijn
binnen draghen si dien nijt
buten tooghsi di in allen tijt
alse of si di hadden lief
binnen haetsi di alse enen dief
dus sprac die site in siere tale
voor dien coninc in die sale
alexander sweech al stille
ende liet hem segghen sinen wille
die siten saten up hare paerde
ende voeren haerre vaerde
over dien tanais in haer lant
alexander gherede hem te hant
ende dede ten wapinen vaen
die sine ende te scepe gaen
sijn here deelde hi in drien
de voorste scare woude hi besien
daer was met hem eufetio
ende armolaus die node vlo
ende nicanor van traci
ende simacus die deghen vri
glaucus ende polidamas
ende aristoen die coene was
pencestes ende lavernaet
ende cymeus die meneghe daet
van groten prise van groter namen
die nieuwinghe uut grieken quamen
tholomeus was in dander here
ende ander ridders van groter were
perdiccas ende antigonus
clitus ende emenidus
meleager ende tauroen
cenus amictas ende matroen
de percen waren in de derde scare
daer af was een ridder mare
daris broeder ghemaket here
exateus met groter ere
ende die ghetrouwe artabatus
ende die rike mascus
ende pasarges diene eerst bekende
doe die coninc met ghenende
tote daris tafele sat
ende met hem uter scotelen at
dus voer die coninc over die riviere
ende met hem menech heelt fiere
bede ridders ende seriant
die mi sijn bi namen onbecant
doe si quamen an dander lant
sloughen si die tenten al te hant
die siten quamen daer ter were
ghegaen met enen groten here
ghespeert of het ware een wout
daer was menech heelt bout
bede te paerde ente voet
dies wies alexanders moet
voor die siten quam ghevaren
een deghen niet out van jaren
dien de siten hadden verheven
coninc om sijn coene leven
eude was gheheten baradach
teerst dattene alexander sach
keerdi darewaert sijn paert
baradach was onvervaert
hi slouch sijn paert met ere swepe
een spere nam hi in sinen grepe
dat bede staerc was ende groot
sijn scilt was ghevaerwet root
elc stac up anderen met nide
die coninc stakene up die side
dat hem dat spere dede wee
ende het spranc in stucken twee
ende een trensoen hem int rechter oghe
baradach sat haerde hoghe
hi stac dien coninc up den scilt
dien hi voor die joeste hilt
dat sconincs sadelstelle brac
sijn spere dede enen groten crac
ende si vinghen bede ten swaerde
baradach hi slouch so haerde
up alexanders scilt dat hi met allen
ter eerden neder quam ghevallen
doe sprac die coninc te hant
vrient du heefs mijns enen pant
dien sal ic losen tinen scanden
doe cloofdi hem thovet toten tanden
ende baradach bleef ghinder doot
die strijt was staerc ende groot
maer wie dat van den siten sach
dat versleghen was baradach
hi vlo weder danen hi quam
doe die coninc dat vernam
volchdi na met groter porsse
daer bleven doot man ende orsse
bede siten ende grieken
die nemmermeer daerna ne wieken
eufecio slouch daer hem tween
neven die knien af die been
armolaus verloos sijn paert
ende vacht te voet als een liebaert
nicanor ende simacus
saghene te voet staen aldus
si gaven hem een staerke paert
si doden meneghen an die vaert
pencestes ende lavernaet
deden meneghe grote daet
ende cymeus ende aristoen
ende glaucus die node vloen
ende polidamas die deghen
hebben haerre so vele versleghen
dattie siten vluchtich waren
doe quamen die twee andere scaren
tholomeus metter siere
ende exateus die fiere
si beringhden met haren here
die siten die daer stoeden ter were
so dattier luttel mochte ontgaen
maer die coninc sonder waen
was beringht van hem tienen
die hem van groten slaghen dienen
ne ware clitus diet versach
die coninc ware up dien dach
van den siten daer versleghen
want clitus boot dien scilt derjeghen
doene diere een soude slaen
dat sweert ghinc in sonder waen
over die helt van den scilde
wilde die site of en wilde
hi liet ghinder sinen brant
doe slouch hi metter bloter hant
uptien coninc sulken slach
dat hi en hoorde no en sach
maer clitus wrac dies conincs smerte
hi stac hem tswaert in toter herte
dattie site viel ter neder
si dorredense voort ende weder
daer en was niemen dan si tween
si en sloughen hem af hande ende been
bindien vacht tholomeus sere
ende exateus die here
met haren volc uptie siten
si deden hare scilde spliten
nochtan verloren si vele liede
si dwonghense al sonder miede
die mochten dat si hem ontvloen
doe was daer een hiet dromoen
die snelste vander siten lant
hi maecte met siere hant
ene plaetse haerde breet
want hi was staerc ende wreet
tauroen ende simacus si staken
doe hem niemen en dorste ghenaken
van verren up hem metten spere
nicanor sette hem ter were
ende slouchene dat hijt tsweert verloos
dromoen vlo ende vercoos
emeniduse onder die porsse
ende hi liepene van den orsse
so dat hi quam uten ringhe
hem volchden die jonghelinghe
maer en mochtene achterriden
alexander quam tien tiden
ende clitus die coene deghen
van daer siere tiene hebben versleghen
ende dromoen liep up dien coninc
ic segghe u in waerre dinc
hi waendene lopen ter neder
die coninc sette hem daerweder
want hi stakene dor die kele
al waerre der siten vele
si vloen al sonder keren
dus wonnent die griekeheren
ende dandere die hem waren ontgaen
woorden hem al onderdaen
te voren hadden de siten verwonnen
menech lant onder der sonnen
assirien percen ende meden
ende affrike met allen steden
nu sijn si dien grieken onderdaen
sint dat die mare was verstaen
in die lande diere bi laghen
begonste hem dat volc versaghen
al toten oostende van eertrike
want si wisten sekerlike
dat noit volc die siten en dwanc
sonder die grieken des hebben danc
sine waenden niet dat iemen ware
so staerc alse alexanders scare
dus waert dien grieken onderdaen
menich coninc sonder waen
dor sconincx goedertierheit mede
want het was alexanders sede
alsi verwan een volc met crachte
hi was hem mede ooc so sachte
dat hise met dogheden verwan
dies plach altoos die edele man
hine ontdwanc niet hare goet
ooc was hi so wel ghemoet
alsi liede hadde ghevaen
bat mens hem hi lietse gaen
daerbi mochtemen merken mede
dat hem vrecheit niet en dede
dat hi eerst orloghe bestoet
maer sijn onvervaerde moet
hi was van groten ghenende
die achte bouc neemt hier ende
dus sijn die siten al bedwonghen
met alexandere dien jonghen
ende hi sette sine vaert
ten lande van indien waert
daer waert hi up clituse gram
hi verhoorde ende vernam
dat hi hem beromde das
dat bi siere hulpen was
die coninc der doot ontgaen
daerbi slouch hi hem dat was mesdaen
ende dode armelause mede
ende ooc ter selver stede
dien vroeden calistonese
met onrechte slouch hi dese
het berou hem so sere
dat hi en at min no mere
binnen drien daghen daernaer
bedi secht men ons over waer
elc man sie om sijn bederve
conincs hulde en es gheen erve
nu salic tellen van endi
die sonne rijst den lande bi
hoghe berghe hebbent bevaen
an die oostside sonder waen
ende ane de suutside mede
an de noortside hout sijn stede
een berch es caucasus ghenomt
daer menich water ute comt
in die middel eist slecht lant
hets na een flume ghenant
heet indus leit in die suutside
hoghe berghe delent wale wide
daer in sijn vijfdusent steden
ende menich dusent liede mede
sijn onghehoont in elke stat
overwaer segghic u dat
dat ganges die ooc phisoen heet
dor dat lant van inden gheet
daer soe alre naust es
es soe wijt des sijt ghewes
vierdusent voete dat es waer
daer soe wijtst es daer naer
hondert dusent ende aldus
scrivet junius solinus
hare water es haerde soete
ende soe es diep hondert voete
si vallen in die rode see
ganghes ende indus dese twee
sij sijn die meeste rivieren twaren
die dor al die werelt varen
si vellen bome si storen tlant
waer so iet an haren cant
acesis valt in ganges
dat een grote riviere es
si maken haerde groot baraet
daer hare stroom te gader gaet
in die riviere vintmen ghemene
gout ghimmen ende diere stene
ende weerder sijn bi onsen tiden
dan si oit waren siden
dat adam ghescapen was
dese rijcheit sijt seker das
vintmen int lant van india
alse alexander quam bat na
ende cont waert int conincrike
dattie ghesele van erderike
met haesten quame darewaert
woorden die princen al vervaert
ende gaven hem grote ghichten
diere stene die sere lichten
bede borghe ende steden
vul van lieden ende rijcheden
maer porus sonder waen
woudene allene wederstaen
teerst dat verhoort macedo
was hi der orloghen vro
want hi hoopte om dien seghe
des was hi seker alle weghe
ende porus seinde hem jeghen
boden die hebben ghedreghen
letteren die aldus spraken
tote alexandere in waren saken
porus die here van endi
alexander die ontbiedet di
om dattu sijn lant vervaers
peins wat hoocheiden du begaers
jane bestu een steerflijc man
twi strides du jeghen die gode dan
ic wille du ooc weets wie ic si
ic bem porus jeghen mi
en mach niemen ghestaen
bedi ghebiedic di sonder waen
kere te grieken met onneren
haddic mi willen daertoe keren
ic hadt ghewonnen wilen eer
maer daer en es min no meer
vander rijcheit niet een twint
die men in mijn rike vint
bedi eist dat ic niene begare
grieken ende ic hebt ommare
die coninc bat sinen lieden
dat si hem niet en ontrieden
dat porus sprake dusdane woort
want hi dicke hadde ghehoort
van darise dies ghelike
doe screef hi dit coninc rike
here porus ghi waent ons vervaren
met woorden neen ghi niet te waren
ghi secht dat grieken van rijcheden
niet en ghelijct uwen steden
bedi mach ons bat hoghen
u lant te winne want wi moghen
hopen omt goet dat men vint daer
want ics wel lije ende hets waer
men en vint in grieken alsulc goet
als men in u lantscap doet
ende om dat wi dat wale kinnen
wilwi di dijn goet afwinnen
doe porus hoorde dit saluut
voer hi met sinen lieden uut
ende alexander quam hem jeghen
up een riviere sijn si ghesleghen
die ydaspes was ghenant
die liep dore porus lant
an deen side lach alexander
an dander porus ende menech ander
porus here was wel bewaert
met oliphanten al om ghescaert
daer hoghe torre up waren ghestaen
maer die hoochste sonder waen
was daer die coninc selve up sat
over waer segghic u dat
dat hi was vijf ellen lanc
sine wapene waren ghemanc
bede van selvere ende van goude
hi was ten besten van siere oude
ende also vele alse hi meerre was
was hi coenre sijt seker das
dat int lant van india
noch niewer verre ofte na
en was gheen man siere ghelike
van grote ende cracht sekerlike
nochtan was sijn outste broeder
taxillis dies was hi vroeder
alexandere onderdaen
ende hadde sijn lant van hem ontfaen
die grieken ontsaghen niet allene
poruse maer ooc ghemene
tgrote water datter liep
het was utermaten diep
ende tvierendeel breet van ere milen
wouden die grieken tere wilen
jeghen poruse varen striden
si moesten met scepen over liden
maer die viande waren
an dander side met haerre scaren
diese met crachte weren mochten
wel lichte of sise sochten
in die riviere laghen eylande
daer quamen dicke die viande
entie grieken omme striden
ende prijs ontfaen an beden siden
somwile min somwile mee
nu waren met alexandere si twee
die waren van ere ghedane
ooc waren si na minen wane
up enen dach bede gheboren
elc hadde anderen vercoren
waest in scaden waest in vromen
waer so si te stride waren comen
elc was neven anders side
ende si en scieden te ghenen tide
nicanor hiet deen dander simacus
van buten toochden si aldus
wat hare herte binnen drouch
simacus sprac ende louch
nicanor en siestu niet
hoe nauwen water dat verbiet
den ouverwonnen macedo
die noit dor ghenen man en vlo
dat hi niet en dar over varen
wi willen doch wat doen te waren
weten varen in dit eylant
daer in es menech viant
wi moghen daer ghewinnen ere
bliven wi doot emmermere
salmen tellen van onsen doene
nicanor sprac alstie coene
te waren ic peinset ooc aldus
nu varewi sprac simacus
met lichten wapen up die viande
ende si voeren te gonen eylande
ende met hem si vijftiene
ende andromacus die siene
des conincs sone van agriane
dus voeren die heren dane
ende quamen in dat eylant
daer si vonden meneghen viant
teerst dat die inden vernamen
dattie grieken ghinder quamen
waert daer een groot gheluut
si traken hare sweerde uut
simacus was over eer
hi maecte meneghen thovet seer
ende nicanor sijn gheselle
sende meneghen ter helle
so dede andromacus die deghen
si hebber so vele versleghen
dat si waren doot alle
die van inden bi ghevalle
die daer waren int eylant
nu mochtsi keren altehant
met groter eren ende verhoocht
maer die dulheit soe toocht
dat soe hare niet en wille laten
met ghere redene ghematen
doe sijt hadden al versleghen
quam daer noch menich meer jeghen
dan siere te voren hadden verdreven
dat moester gaen an hare leven
want daer en pijnde niemen te vliene
daer bleef andromacus die siene
ende met hem si vijftiene
staerke ridders ende siene
dat grieken langhe hevet gheclaghet
nu staen die andere twee versaghet
ende vochten jeghen meneghe rote
die sere ghewont sijn met ghescote
ende sine weten wat best doen
want si haerde node vloen
want hare speren waren ontwee
ende si en hadden quarele mee
no ander wapen danne swaert
si liepen ten vianden waert
ende ghinghen houwen ende slaen
maer si waren sonder waen
met quarelen so ghewont
sine mochten te gherre stont
met swaerden ghenen lof verwerven
si saghen dat si moesten sterven
elc bat anderen laet mi teerst gaen
ic wille vor di die doot ontfaen
simacus sprac in does niet
nicanor sprac wats mi ghesciet
ic sal sterven vor di
want nemmermeer en mochte mi
leder ghescien in ghenen daghe
dan of ic di sterven saghe
elc woude anderen decken
doe scoot een van den coenen recken
een groot gygant ene pike
ende gheraecte ghenendelike
so dat hise bede dorescoot
dus bleven si te samen doot
elkerlijc in anders aerme
dat was grote ontfaerme
dit was int upgaen vander sonnen
dattie grieke waren verwonnen
ende porus haddes groot delijt
wat hi sach ter selver tijt
ende verhief sere sinen sin
ende hine hoopte niet te min
alexander om den seghe
daerom peinst hi alle weghe
hoe hi tander lant ghewint
nu es daer eens conincs kint
hiet ettel ende was also
ghedaen alse macedo
van linghen ende van ghedane
alexander dede hem doen ane
sine wapine in diere ghebare
alse of hijt selve ware
of porus om hem dade spien
dat menne ghinder mochte sien
ende hiet dat hi dien ouver hilde
alse of hi recht niet en wilde
poghen omme overvaren
selve voer hi wech te waren
ende nam in siere were
die staercste vanden here
omdat hi recht alstie boude
poruse bedrieghen woude
met ere cleenre gheselscepe
verre en wech stoeden sine scepe
ic wane dat hem god was mede
want hi ter selver wilen dede
doe si tscepe wouden gaen
die lucht verdonkeren saen
met enen so donkeren miste
cume was iemen die wiste
wie hem sat alre naest
si voeren enwech met groter haest
dese mist soude te waren
ander volc sere vervaren
waersi daert hem oncont ware
maer die coninc van dier scare
hi peinsede daeromme al
dattet ware sijn gheval
ende hi voer voren ent ander here
volchde hem niet groten ghere
teerst dat si quamen an dander lant
slouchsi die paerde al te hant
ende alexander hi voer voren
hem volchden ridders uutvercoren
tholomeus ende aristoen
polidamas ende tauroen
clitus craterus ende amictas
exateus ende perdicas
peusestes ende meleager mede
ende lavernaet die wonder dede
dit waersi die daer over waren
mettien quam een met ere maren
ende telde dat al over ware
alexander ende ware dare
ende dat weder waert al blide
porus sach an dander side
ettel staen in die ghebare
alse oft alexander ware
doe waende hi dat men hem loghe
hi sach van enen berghe hoghe
blikende comen al te hant
alexandere sinen viant
stappans satte hi ter were
vierdusent ridders vore there
ende hondert waghene ghebattalgiert
met houte wale ghevisiert
daer menich scutter in lach
maer alst quam uptien dach
waest van dien miste luttel nat
die maecte die weghe glat
dat si cume porren mochten
nu hoort hoe se die grieken sochten
alexander quam ghesleghen
haerde lichtelike daerjeghen
al en was sijn scare niet groot
men vant niewer haers ghenoot
men riep daer helpe in menegher tale
dare was ten selven male
van businen groot ghescal
men sloech daer meneghen int dal
deerste diere was versleghen
die quam alexandere jeghen
dat was wilcon een gygant
ende hi sat up enen olifant
dies conincs enacus sone
alexander was die gone
die noit joeste en vercoos
hi maecte wilcoen liveloos
ende stac die beeste dor de kele
vore hem hilden ridders vele
die hi alle dorereet
die grieken volchden hem ghereet
hi sochte porus sonder waen
dien hi sach van verren staen
up enen dien meesten oliphant
diemen noit in inden vant
ghelijc oft ene borch ware
doe sprac hi al openbare
ic sie nu dat si met goede
een dinc ghelijc minen moede
nu moetic vechten jeghen die diere
ende ooc jeghen die ridders fiere
mettien quam hem ene mare
dat sijn volc beringhet ware
van poruse ende van den sinen
doe reet hi darewaert met pinen
hem volchde polidamas
ende aristoen die coene was
aristoen slouch rubicoene
mettien swaerde alstie coene
ende hi maecte daerde root
candaceus waende enen stoot
doen jeghen polidamase
glaucus stackene jeghen de blase
met enen wel staerken spere
dus bleven de inden sonder were
entie grieken hebben dorvaren
teerste here met haerre scaren
so dat hem twivelen begonde
porus hiet ter selver stonde
die olifante mettien torren
jeghen dat griexe here porren
maer dat sijn traghe diere
sine moghen in gere maniere
vlien no volghen also wel
alse een peert die sijn so snel
die grieken wachten hem daerjeghen
alsi de inden hadden gheslegen
ontreden si haren slaghen
dus ghinghen de grieken jaghen
die inden scoten grote scichte
ende worpen grote stene gedichte
maer die grieken dies ghelooft
hilden targen over thooft
so dat sijs bleven sonder scade
die inden woordens te rade
om dat si waren in vare
dat si braken hare scare
want sine wisten wat doen
die grieken volchden ende si vloen
nochtan versamese porus echt
ende ghebiet dat men vecht
ht sette dolifante voren
met wreden oghen met langhen oren
so dat die grieken waren versaghet
ende hare briescen hevet ghejaghet
der grieken peerde dat si vlien
nochtan dat si niet en sien
dan si hoorden dat ghescal
dus vloen die grieken welna al
dit hevet alexander versien
ende riep wat duvele doet u vlien
sidi moede nu van slane
waer sidi van agriane
ende ghi heren van tracia
ghi percen comt bat na
en saechdi dusdaen dier noit eer
gaet maect hem die been so seer
dat si ter eerden neder vallen
die grieken keerden weder met allen
ende vergaten alle de doot
ic wane men daer meneghen scoot
si wonden beesten ende man
so eernstelike ghinghen si an
datse die beesten traden doot
doe was die strijt staerc ende groot
twivel was daer menichfoude
wie dien seghe hebben soude
dier inden bleven vele doot
dier grieken scade ooc es groot
si riepen om aexen ende baerden
ende si spronghen vanden paerden
ende si ginghen dolifante houwen
in hare been doe mochtmen scouwen
die ridderen deghenlike slaen
met rechte moghen sijs prijs ontfaen
dus woorden si ghewont met spieten
ende met bilen si en constens ghenieten
hen vel al man ende olifant
tander volc vlo al te hant
die van wonden mochten ontvlien
ende lieten haren here mettien
allene recht in diere ghebare
alse oft een scip in dier see ware
hi stont up enen tor allene
ende hi waerp vele stene
men scoot na hem al omtrent
so dat hi bloede als een rent
hi hadde neghen doregaende wonden
sijn menre sach ten selven stonden
sere ghewont sinen here
hi slouch den olifant so sere
dattie beeste sere vlo
doe dat versach macedo
volchde hi hem met groter haest
doe hi poruse was naest
scoot porus up hem enen spiet
daer af quam hem groot verdriet
want hi gheraecte sijn bucifal
het was weert die werelt al
ende scoot dore mettier vaert
doe sterven soude dedele paert
boghet sine knien met groter weerde
ende sette dien coninc uptie eerde
om dattene quetsen niet en soude
dat paert was weert boven allen goude
entie beste dinc die ie ghewan
alexander dedele man
die coninc dede maken waerde
dor die ere van sinen paerde
daerna ene stat van groten prise
ende dedese heten bucifallise
daer dede hi sijn oors begraven
eerlike met groter haven
want en woude in sinen tiden
noit anderen man laten riden
sonder allene dien coninc
doe ghesciede dese dinc
volchde poruse in tander here
taxilles mede na met gere
die coninc was ende porus broeder
sijns vader kint ende siere moeder
ende riep broeder gif up dijn rike
dien edelsten van eertrike
al was porus sere ghewont
nochtan kendi ter selver stont
sijns broeder stemme ende seide
bestu taxilles met leide
du heves mijn lant ende mi ooc doot
dattu sonder wederstoot
dijn goet up gaves ende dijn lant
ende hi hilt in sine hant
enen spiet staerc ende groot
ende scoot sinen broeder doot
ende hi vlo enwech al te hant
ne ware sijn olifant
was so menichfout ghewont
dat hi viel in corter stont
ende waerp sinen here te voet
doe waerp hi met groter spoet
sijn tekijn af ende vlo
sine herte waes onvro
doe hadde die coninc een ander paert
ende quam ghevloen mettier vaert
ende porus was ontfaren
doe waert hi te rade te waren
dat men twintich daghe vrede
houden soude up sekerhede
ende men daerbinnen graven soude
die doot waren of men woude
ende men gansde die ghewonde
dit sweren si bede terre stonde
hierbinnen peinsde alexander
dat hi allene ende gheen ander
tenen campe beroupen soude
dien coninc poruse alstie boude
here stout edel man porus
dit sprac hi in sine letteren dus
di ontbiet alexander
dat hi allene ende gheen ander
jeghen hem enen camp vechten wilde
bede met spere ende met scilde
want wat prise of wat eren
moghen princen ende heren
in eneghen stride belopen
daert die aerme liede becopen
welc onser dat daer blivet doot
ic wille dat sonder wederstoot
sijn volc blive anderen onderdaen
dit woude porus gheerne bestaen
want hi meercte wel das
dat hi twee ellen langher was
dan alexander ende hi waes blide
ende si sworen dit in elke side
in dien tiden dede porus spien
want hi gheerne hadde ghesien
alexandere dien here
bedi so dedijs meerken sere
so dat alexander wiste
doe ghinc hi maken hem met liste
tote poruse dien edelen man
ende dede andere cleder an
hi ghinc in dier inden scare
alse of hi een wijncoper ware
ende porus hi meercte das
hi sach wel dat een wijncoper was
doe groete porus dien coninc
ende hi seide dese dinc
waer es dijn here wat doet hi
of van wat ouden dat hi si
doe antwoordi in corter stont
dat willic u doen cont
die coninc sit na sine maniere
in siere tenten bi enen viere
alse de oude liede plien
porus antwoorde mettien
want hi was blide derre tale
twi en merket hi dan wale
mine joghet ende sine oude
hoe wanet hi met ghewoude
mine slaghe wederstaen
here ic seggu sonder waen
dat sijn doen mi es oncont
porus seide ter selver stont
woutu draghen dinen here
dit saluut ic sal di ere
daeromme haerde vele doen
doe swoer die edele baroen
dat alexander soude sien
wat so hem daerna soude ghescien
mettien heefti orlof ghenomen
ende es te sinen lieden comen
hierbinnen es die dach comen
daer die camp up es ghenomen
wat tekine alexander drouch
ander wapen haddi ghenouch
halsberch curie cousen van stale
ende al dat coninc sit wale
ende een sweert van goeder snede
ooc hadde die here mede
enen spiet die hem up minne
talrestis gaf die coninghinne
ende enen knijf van andene
ander wapen en woudi enghene
porus die grote staerke man
hi hadde drie halsberghe an
ende een curie van metale
ende twee paer cousen van stale
ende van yvore enen witten scilt
daer stont in van sabel een wilt
dier ende heet een olifant
hi hadde in sine rechter hant
ene colve van latoene
een swaert hadde die deghen coene
dat was wel sesse voete lanc
ende enen knijf die was ghemanc
van goude te samen ende van stale
si quamen ghewaerneret wale
ter stat dare sijt bespraken
te vechtene om die hoghe saken
up oorsse van prise ghereden
teerst dat si quamen tiere steden
beten die heren te voet
want in dien ghebode stoet
van ercules dien wigant
die alre eerst dien strijt vant
dat men te voete vochte int crijt
nu gaet hier up enen strijt
alexander trac sijn swaert
ende ghinc te poruse waert
si sloughen coninclike slaghe
ic segghe u dat al sonder saghe
dat alexander hem gheliet
alse of hi scermen en conde niet
want hi gheerne ondervonde
wat porus an scermen conde
dies hi selve meester was
die coninc porus mercte das
dat hi niet en decte thooft
hi wanet hem hebben gheclooft
een adamant diere ende goet
up alexanders helm stoet
daer up gaf porus enen slach
die steen die daer up lach
dede tswaert breken ontwee
doch was dien coninc so wee
dat hi booch up sine knien
alse die grieken dat versien
waren si in soorghen groot
si waenden dat hi ware doot
ende porus liet ligghen tswaert
ende vinc ter colven waert
alexander waert vergraemt
want dies slaghes hi hem scaemt
ende slouch poruse alse hi wilde
den enen oort van sinen scilde
ende sine twee halsberghe dore
ende maecte ene wide score
maer die derde bleef gheheel
porus versaechde hem een deel
alse hi dien slach besief
alexander hi verhief
anderwerven sinen brant
ende slouch met willegher hant
ter selver stede alstie vrie
dor den halsberch entie curie
dat hem trode bloet uut ran
daer twifelde menich man
an dies conincs porus side
ooc was daer menich griec blide
ende alse porus sach sijn bloet
quam hem weder saen sijn moet
alstien coenen lieden pliet
hi dede bughen alse een riet
alexander vor sine hande
hi slouch up dies scildes rande
die ghemaect was van ebene
ens houts maniere el neghene
die ghedoghen mochte die slaghe
die porus slouch in dien daghe
het en ware ghespleten tsticken
hi dreef alexandere dicken
om dien rinc in ghenen daghe
hi ruste onder ghone slaghe
want hi slouch node hi en waenden wonden
doe verscaemdi hem tien stonden
hi waenden wonden in dien voet
daer porus vore hem stoet
hi slouch up enen steen tehant
so dat hem sijn swaert ontwant
ende verloost bi onghevalle
doe twifelden die grieken alle
porus vinc te alexanders sweerde
ende tart ontwee in die eerde
hi sprac vrient nu bestu doot
nochtan dine doocht es so groot
wiltu ic sal di leven laten
ende kere weder diere straten
met dinen lieden te lande
hi antwoorde het ware scande
groot wigant es dat dijn waen
dat ic can wesen onderdaen
iemene die noit was gheboren
wat bestu boven mi te voren
in gheve om dijn dreghen niet
mettien trac hi enen spiet
die binnen stac in sinen scilde
porus was siere slaghe milde
ende alexander was ghestade
doe sprac porus dit es scade
dat hier bliven sal upt gras
die miltste coninc die noit was
doe songhen die indenheren
porus soude hem ommekeren
ende sach al omtrent
ende hoorde na hare parlement
mettien verhief alexander den spiet
ende en liets om sijn dreghen niet
hi en scoot poruse int fondament
hi sturte neder als een rent
doe porus ghevellet was
waren die inden drouve das
si wouden alexandere slaen
doe ghinc macedo hoghe staen
ende bat datmenne hoorde
hi seide tote hem dese woorde
waerbi vochtwi desen camp
dan bedi wie dien ramp
van ons twee daer in ghecreghe
sijn volc soude alleweghe
dien anderen sijn onderdaen
dit was om uwe ghesonde ghedaen
begheerdi ooc terre tijt
jeghen mi te hebbene strijt
gheliker wijs dat ic verwan
poruse dien groten man
bi avonturen ende bi ghevalle
so weerdi verwonnen alle
dit seide hi ende also saen
woorden si hem onderdaen
ghelijc haren gherechten here
swoersi hem trouwe emmermere
nu waende alexander des
dat porus versceden es
doe sach hi hem die oghen ontoen
sciere verghinc dien edelen baroen
al die gramscap ende nijt
doe sprac hi ter selver tijt
hoe waerstu oit so verwoet
porus dattu dinen moet
dorstes verheven jeghen mi
sint dat die mare quam te di
van minen conincliken daden
porus antwoorde met staden
ic sal antwoorden hier of
eist dattu mi gheves orlof
vor desen strijt vor desen scamp
so ne ontsach ic niemens camp
ic waende niemen in eertrike
gheweest en hadde mine ghelike
doe ic was staerc ende ghesont
ende dijn gheluc mi was oncont
nu weetic dattu staerker sijs
maer na di hebbic den prijs
boven alle die nu leven
bedi en wille di niet verheven
al hebbic verloren vele
ic bem di gheset tenen bispele
al was ic staerc staerker ic vant
hoe mochti salech sijn becant
die heeft dat hem te staden staet
hine hebbe daerup hi hem verlaet
dat hem niet en mach ontgaen
ooc es beter sonder waen
niet clemmen danne vallen van hoghen
vrecke liede die ghedoghen
van verliesene meer aermoede
dan si ghenoechte hebben van goede
ghemate di bi minen rade
daventure es onghestade
macedo hadde wonder das
na dien dat porus verwonnen was
dat hi alse een verwinre sprac
hi dede hem doen groot ghemac
ende gansen sine wonden
hi gaf hem weder tiere stonde
al dat lant dat sijn was eer
ende daertoe vele meer
gaf hi hem van hem te lene
bede borghe ende stene
ende hi waert alexanders man
doe porus merken began
dat alexander so hovesch was
was hi sere verhoghet das
hi gaf hem den verborghen scat
dien sine voorders hadden ghehat
ende maecte al dat here rike
dus waert hi vrient ghestadelike
al die coninghe van orienten
quamen in dier grieken tenten
si gaven borghe ende lant
alexandere in die hant
in dien dat hi was in indi
was een coninghinne daerbi
in etyopen hiet candacis
daer menech swart moor in is
die sinde up minne ende up houde
van utermaten finen goude
alexandere hondert sticke
voets lanc ende voets dicke
ende enen halven voet breet
ooc sinde soe hem ghereet
vijfhondert more sonder baert
ooc sinde soe an derre vaert
amons crone die beter was
dan noit enghene daer ic af las
ende tiene malen vol van stenen
dat men en vant beter enghene
ende vierdalfhondert elpendiere
ende ses paerduse beesten fiere
van den paerduse ende den liebaert
es ghewonnen die lupaert
soe seinde hem tachtich espentine
ende daertoe dor den wille sine
seinde soe hem panteren viere
ende daertoe van wreder maniere
haerde groot twintich honde
ooc seinde soe hem tiere stonde
vijftien hondert edelre roeden
die an ebeensche bome stoeden
dese ghichten ontfinc die here
ende dankes hare met groter ere
nu es alexander blide
dat hi binnen so corten tide
porus conincrike wan
hi maecte hem enweghe al dat hi can
om te besiene cortelike
dat oosteinde van eertrike
maer die stede van subdraken
woude hare ter were maken
ende alexander hi beleide
die stat al omme uptie fosseide
die grieken laghen an dene side
an dandere porus goet te stride
exateus lach an die derde
men ghinc ghinder striden herde
binnen was abysari
een edel coninc ende een vri
alexander woudese winnen met crachte
men deder meneghen hort onsachte
nochtan wassoe vast ter cure
hi hiet lederen draghen ten mure
ende was die eerste diere up clam
sere verbolghen ende gram
ghinc hi up dien mure staen
die hoghe was sonder waen
men scoot up hem menech quareel
men waerp daer meneghen steen gheheel
van den toren nederwaert
maer niemen volchde an die vaert
doe hadsijs alle scande groot
want hi na ghevaen was ofte doot
ende liepen al ten mure
daer ghevel quade aventure
want die lederen braken ontwee
daer hadde menech prince wee
die van hoghen neder vel
dit was dien coninc een quaet spel
die allene stoet uptien mure
daer hem sijn leven waert te sure
hi was ghescoten so met stenen
ende met quarele menech enen
dat hi vermoeit was van slaghen
doe dat sine liede saghen
riepsi here sprinct achter saen
wi sullen u sachte ontfaen
hi seide en mach ghescien
soudic minen viant vlien
doe hi hadde gheseit dat woort
spranc hi neder in die poort
onder al sine viande
hi hadde liever doot dan scande
dit was een wonderlike daet
eer hem enech toeverlaet
ofte soccours mochte comen
mochti wesen up ghenomen
ofte ghesleghen al te sticken
maer daventure die hem dicken
hadde ghedaen menech ere
die halp hem nu ter wilen mere
want soe nam sijns goeden goom
daer stont een groot lauwerboom
ghelijc ocht ware dore sinen wille
daerane ghinc hi staen al stille
men mochten niet van achter slaen
mettien scilde heefti ontfaen
meneghen slach ende meneghen steen
daer en was so coene engheen
die sinen swaerde ghenaken dorste
daer vacht over dien edelen vorste
sijn hoghe name ende daventure
sijn scilt waert ghescoten dure
ende sijn helm ghescoort te sticken
over sine knien booch hi dicke
want hi ghequetst was van dien spronghe
die edele coninc entie jonghe
mochte qualike ghestaen
alsene iemen woude slaen
die jeghen hem strijts begheerde
dien slouch hi so mettien sweerde
dat hi vor sine voete lach
aldus blever uptien dach
die staercste twee van al subdraken
niemen en woude hem meer ghenaken
die ghene dinc saghen ghescien
hi weerde hem up sine knien
ende slouch harentare
ghelijc oft een tyger ware
mettien scoot een groot gygant
up hem een spere al te hant
dat voer in sine rechter side
ende maecte ene wonde wide
daer bloets so vele ute ran
dattie coninc cranken began
hi waende wale tspere uutwinnen
maer dat yser blever binnen
hi rustem onder dien lauwerboom
dies nam die man goeden goom
diene metten spere scoot
hi waende dat hi ware doot
want sijn swaert daer bi hem lach
hi waende hebben groot bejach
an sconincs diere ghewaden
die coninc sprac met staden
teerst dat hine tasten besief
vlie enweghe onreine dief
en kinstu alexandere niet
dit sprac hi ende mettien hi tiet
sijn sweert ende stac tien tiden
dien gygant dor sine siden
so dat hi vel up die aerde
die coninc sprac vare diere vaerde
ter hellen wes mijn bode daer
dat icker come vechten hier naer
eer ic sterve doe hi dit sprac
woude hi staen maer hem stac
dat yser so dat hi mettien
neder seech up sine knien
ende vraechde of ieman ware
die vechten woude quame dare
bindien dattie coninc vacht
hadde tebroken met siere cracht
die here peucestes een wiket
ic wane dat hi niene let
hine liep met baren swaerde
tote daer die coninc lach up daerde
teerst dattene die coninc sach
seech hi neder in onmacht
in sinen scilt sere ghewont
timeus quam ooc ter stont
ende aristoen ende lavernaet
dit waren ridders van hogher daet
si wederstonden meneghen inde
ic wane noit man en kinde
so lettel liede die so sere
vochten over haren here
tote dat timeus waert ghevelt
peucestes waert ooc met ghewelt
int hooft ghewont ende lavernaet
die waren alexanders toeverlaet
nu ligghen si vor sine voete
aristoen doet vele ghemoete
maer hi was so sere ghewont
dat hi qualike teser stont
dien coninc bescermen mochte
want men hem te sere versochte
doe quam buten ene mare
dat alexander versleghen ware
die mare hadde ander volc vervaert
ende dit liep al ten mure waert
daer en ontsach niemen die doot
het liep al cleene ende groot
percen grieken porus here
si tebraken met groten ghere
bede met haken ende met barden
dien staerken mure entien harden
si maecten ene strate wijt
wat so si vonden terre tijt
waest man of wijf jonc of out
si sloughent al doot met ghewout
om te wrekene haren here
si ne spaerden min no mere
alse langhe alsi vonden te slane
abysari pijnde hem tontgane
die crone in subdraken drouch
die wile dat men tfolc al slouch
die ridderen namen alexandere thant
ende leidene up dies scildes rant
si droughene in sijn pauwelioen
doe was daer een sijn baroen
sijn ersatre cristobolus
hi sach sinen here ghewont aldus
met enen wederhaecten strale
ende dat ment niet en mochte wale
ute bringhen sonder sniden
ooc ontsach hi hem tien tiden
dat hi te vele soude bloeden
ende hijs hem niet en mochte hoeden
ghenase hi qualic sinen here
hi ne verlore lijf ende ere
dit mercte wale macedo
dat hi was int herte haerde onvro
alse of hi in twivel ware
hi sprac cristobole com hare
of ic niet en mach ontsneven
twi laetstu mi so lange leven
in die smerte van der wonde
en ontsiestu niet die sonde
du moghes corten doch mijn leet
cristobolus sprac ghereet
coninc here laetti houden
oftu dijn leven wilt behouden
want men moet dine wonde widen
verporrestu iet an dinen sniden
het mochte an dijn leven gaen
alexander antwoorde saen
cristobole tware recht onnere
dat men enen edelen here
een coninc sal sijn tallen stonden
quite ende vri ende onghebonden
doe dattu wilt ic swighe al stille
cristobolus dede sinen wille
noch hine wiscede noch en green
maer doe hi ghenesen sceen
ende dyser was ute ghewonnen
quam dat bloet so na gheronnen
dat die here viel in onmacht
doe riepen de heren met groter cracht
dat alexander ware doot
daer was rouwe ende jammer groot
niet eer en ende dat gheluut
vor dat cristobolus een cruut
ter wonden dede dat was goet
ende hi stelpte dat bloet
doe ruste de coninc ende sliep
mettien men in die tente riep
alexander es an die bate
tfolc was blide utermaten
ende ghinghen eten ende drinken
ende lieten haren rouwe sinken
ende die coninc hi ghenas
teerst dat hi ghenesen was
ende cume was beloken
die wonde so hevet hi ghesproken
te vaerne int inde van eertrike
want hi woude haestelike
dwinghen tfolc te sinen handen
dat wonet in dien eylanden
die ligghen bi den paradise
abisari gherede sine spise
doe hi versoent was jeghen hem
taxilles quam tote hem
die coninc van alabodine
die gherede hem die scepe sine
ende porus van endi
was hem tallen tiden bi
teerst dat die grieken vernamen
ghinghen si alle te samen
toten coninc in die sale
craterus sprac hore onse tale
hoochste coninc dijn overmoet
ende dine doghet al es soe goet
wat inde saller af comende sijn
al ware al die werelt dijn
nochtan ware soe di al te clene
du en weets mate enghene
al en achtstu up dijns selves leven
dine vriende sijn di beneven
peins om hare leven doch
dor dinen wille willen wi noch
jeghen al die werelt striden
dor dinen wille willen wi liden
over die vreselike see
ende alle diere dat es mee
willen wi dore di dorvaren
enghene vrese willen wi sparen
woutstu doch di selven wachten
wat gode sal ons bemachten
hoe langhe sullen wi sijn ghesont
daer wi souken talre stont
nieuwe vrese ende nieuwen anxt
alse daventure alre lanxt
met enen man ghewesen hevet
hoe saen dat soene beghevet
hoe mochstu ghedurech sijn
wie mach bescermen dleven dijn
in dese werelt want soe es loos
twi weerpstu di selven altoos
in grote vrese om clene ghewin
en mercstu niet in dinen sin
dat enen man sacht sijn moet
hevet hi na pine groot goet
wacht di selven entie dine
laet ons vor di doen die pine
scuwe vrese sonder ere
wat eren mach hebben een here
dat hi enen knecht verbit
hi es ries die sijn lijf verslit
sonder ere ende sonder prijs
craterus sprac in diere wijs
ende tholomeus ende al dandere
baden hier omme alexandere
craterus woort ende sine tale
bequamen alexandere wale
ende sprac danc hebbet dies
dat ghi meer vreest mijn verlies
dan uwes selfs lieve heren
ic weet u groten danc der eren
want sint dat ic eerst crone drouch
hebdi mi ghedient ghenouch
maer mi es anders dan u es
sijt des seker ende ghewes
dat ic orloghen niene begheve
also langhe alse ic leve
ende ic bem noch jonc van jaren
ic en beghere niet te waren
langhe lijf maer grote name
die es allene mi bequame
onedel volc set sinen moet
om langhe leven ende om goet
maer ic bem der werelt here
dies en achtics min no mere
ic telle de seghen ende niet de jare
entie ghichte die mi tote hare
daventure heeft ghegheven
tellic tgoet al van minen leven
so hebbic ghelevet langhe
europen es in minen bedwanghe
asien ic wan met ghenende
nu bem ic bi der werelt ende
ende soe es mi vele te clene
alsicse bedwonghen hebbe allene
dan sal ic u daerna toghen
een ander werelt vor uwe oghen
die staerke man maecht al verwinnen
antipodes suldi bekinnen
daer de sonne west up staet
ende oost ooc te hove gaet
alst hier es dach eest daer nacht
ontsechdi mi ooc uwe cracht
volcs en mach mi niet ghebreken
waer ic doe mijn tekijn up steken
alt volc sal mijn eghin sijn
onedel volc dul alse swijn
sal ic maken edel ende vroet
eist dat ghi minen wille doet
datti nature hevet verholen
ende bedect in nauwen holen
suldi sien sidi so coene
dit begheric te voldoene
ende in desen enden mijn leven
wilt mi daventure gheven
dus indi sine tale ter vaert
ende bat die heren te scepe waert
si seiden dat sijt gheerne daden
na dien dat hijt hem dorste raden
nu varen si ter see waert
porus gherede hem die vaert
al tote daert wilen dorevacht
ercules met siere cracht
ende liber baccus mede
alsi quamen terre stede
vondsi haerre tweer pale
van goude ghemaket wale
want elkerlijc van desen heelden
hadde ghegoten na hem twee beelden
die waren vijftien voete lanc
daer einde haerre beder bedwanc
derre tweer deghene vermeten
alexander hi woude weten
weder si waren hol of vul
datmenne en hilde over dul
dedise boren dore tien stonden
ende doe hise vul hadde vonden
dedi die gate vullen met goude
ende voer voort met ghewoude
om te soukene selsiene dinc
doe en vant die jonghelinc
el niet dan berghe bossce ende velde
ende olifante die met ghewelde
daer waren ende wrede serpente
die men vint in oriente
van danen voer hi ter oostersee
om te siene wonders mee
want hi hoort ghewagen des
dat noit liber baccus noch ercules
die see en prouveden aldaer
want soe so donker es vorwaer
aldus woude dedele vorste
doen dat noit man doen en dorste
teerst dattie wint was west
ent hem dochte wesen best
voeren de heren vanden lande
harentare souken viande
ende het was hem allen oncont
doch quamen si na der selver stont
bi drie weken an een lant
dat argere es ghenant
daer die berghe noch in sijn
allegader selverijn
daer vonden si volc heet lemnes
dat algader sonder hovet es
gheborstelt sijn si alse swijn
daer vant ooc voghele die deghen fijn
die achter alse leuwen waren
ende voren ghedaen alstie aren
derre sloughen si vele doot
daerna vant hi een eylant groot
dat crisa nu es ghenant
daer vondsi guldene berghe int lant
ende coatricen ende ooc draken
derre si meneghen dorstaken
si dwonghen de ichthiofagiten
liede die wel vessce verbiten
daerna quaemsi in een lant
daer die liede in sijn ghenant
in griexer tale gymnosofisten
die vele wijsheiden wisten
dats in dietsce nakede vroede
teerst dat se macedo die goede
sach sprac hi ghelijc den milden
dat si baden dat si wilden
ghef ons ewelec leven
hi seide hoe mochtic dat ghegheven
ic bem selve een steerflec man
dander sprac twi doestu dan
dus vele quaets du heves scande
wat jaghestu dus achter lande
van daer voer hi in tambrobane
dats een eylant na minen wane
talre beste van eertrike
daer was in een coninc rike
die alexandere gaf sijn lant
ghewillike in die hant
daerin sijn tiene edele stede
ende meneghe rijcheit mede
ende beesten die sere biten
diere stene margariten
carbonkele met crisoprassen
die in ghenen lande en wassen
doe si danen ghesceden waren
quamen die grieken ghevaren
in der macrobienen lant
daer vonden si meneghen gigant
want si sijn twalef ellen lanc
die hadde hi saen in sijn bedwanc
si waren so mesraect
dat si waenden tware ghemaect
tfolc van ysere ende van stale
dus waren si bedroghen wale
in dat lant es een fonteine
so claer es soe ende so reine
dattet scemert also clare
alse oft van olie ware
wat so men daer mede dwaet
nu es alexanders raet
en weghe te varene al te hant
om te soukene ander lant
nu sijn die grieken up die see
om te soukene lants mee
si voeren ende si en wisten waer
want si quamen dicke daer
daer grote deemsterheide was
ten jonxten gaf die aventure das
dat si van verren saghen staen
ghelijc alse ene borch ghedaen
die hem algader guldin dochte
na dien dat ict gheweten mochte
so waest dat eertsce paradijs
dat volmaect es in alre wijs
die vierine mure dochtem van goude
hi voer daerwaert alstie boude
alexander entie sine
die het winnen wouden met pine
nu sijn si an die roche comen
na dien dat sijt bebben vernomen
so dunket hem al sonder waen
tote boven up die wolken slaen
alexander hilt stille ene stonde
ghinder met sinen dragmonde
hi peinsde wat hi beste dade
doe hi was in desen rade
riep een man van boven neder
alexander hi antwoorde weder
weetmen daer boven iet van mi
dat ic alexander si
wie es daer wes es dit lant
dander seide al te hant
dit lant es des selves heren
die di met so groter eren
al die werelt heeft ghegheven
in sijn ghewout es ooc dijn leven
entien du wilen comen saghes
up dijn bedde daer du laghes
doe hi di gaf in dijn bedwanc
al dier werelt ommeganc
alexander antwoorde weder
wat wildi mi werpen neder
tenen lijteken dat ic hier was
so machmen mi gheloven das
hi seinde hem hare enen steen
men vint siere ghelike en gheen
in algader eerderike
dit es dijn tseins sekerlike
van den eertscen paradise
nu doe wale alstie wise
ende lech al dijn souken neder
ende vare ten ghemenen lande weder
daer saltu ondervinden saen
hoe dijn leven sal vergaen
doe trac hi thovet bindien mure
recht na dese aventure
keerde alexander te lande
ende hi hadde in sine hande
ghonen wonderliken steen
die clare alstie sonne sceen
hi wouch meer alse ic hore segghen
dan alt ghewichte datmen legghen
mochte daerjeghen in ene scale
nochtan verwouchene wale
also groot eerden als een siere
dit was een vremde maniere
hoe sine voorme was ghedaen
dat willic u doen verstaen
hi was ghevoormet alse eens menscen oghe
ecclesiastes cant wel toghen
dat hi die rijcheit neder wouch
wat so menre jeghen drouch
ende also luttel eerden alse een siere
dit was een wonderlike maniere
hem neder wouch dat es bedi
also langhe alse alexander si
an den vleesce ende leven moet
so en es die rijcheit niet so goet
also god wille dat ghesciet
entie aventure ghebiet
dattie mensce steerven moet
een clene stucke eerden es so goet
alse die mensce ende beter vele
niemen en versta dit in spele
dit was betekekent bi den stene
dit en was loghene enghene
eer dese tijt quam hier te voren
so en was noit man gheboren
die die oosteylande dorste besouken
hier es deinde vanden neghenden bouke
alexander heeft ghesproken
overdaet die onghewroken
altoos niet en mach wesen
want hi hem vermat van desen
dat hi sal eist dat hi levet
dattie nature verholen hevet
sinen lieden openbaren
ooc so seidi mede te waren
dat hem ware al eerderike
te clene tenen conincrike
hier om was die nature gram
alsoe die overdaet vernam
soe liet alrehande werc
end nam up hare een gheswerc
soe maecte hare ter hellen waert
waer so soe quam an die vaert
alle dinc waren hare onderdaen
die elemente hebse ontfaen
elkerlijc want soese sciep
die lucht eerst jeghen hare liep
ende groetese met soeten winde
teerst datse die aerde kinde
groete soese mettien blomen
twater es mettien visscen comen
ende tfier metten planeten
alrande figuren beten
ende eren hare sceppersse
ende bidden dat soe niet en persse
met honghere hare creaturen
dit was die tale der naturen
danc hebt dat ghi mi doet ere
nu en souct min no mere
die dinc die ic hebbe verholen
ic vare enweghe ter helscer scolen
dor uwen wille ende dor den minen
dat sal alexandere scinen
want het sal sijn hooft becopen
dit sprac soe ende dede open
die aerde ende ghinc ter hellen
nu hoort ic sal u hier af tellen
soe sach vor der helle dure
rechte onder die helsce mure
seven vrouwen in seven borghen
dier elc man wel mach sorghen
die een was moeder van den sonden
vrecheit die daer was tien stonden
soe huudde dien groten scat
over waer segghic u dat
dat soe ghesmoutens gouts so vele
goot in dier vrecker kele
dat soeser mede hevet verladen
al en conde soes hare niet ghesaden
hoverdechede die coninghinne
sat daerna met erren sinne
in ene borch groot ende rike
ende bespotte hare ghelike
luxurie dats onsuverhede
lach dare up hare stede
in bernender modre versmoort
want soe suverheit testoort
gulsecheit sat up hare stede
ende verteerde hare lede
soe liet weder dor den hals gaen
dat soe te vele hadde in ghedaen
gramscap sat daer verbolghen
soe doet die ghone die haer volghen
in allen tiden sijn verwoet
want soe de liede maect onvroet
ghierecheit sat daer allene
beloken in haren stene
hare hande onder hare liere
ende bernende in dien swarten viere
nidecheit ende hare kinder
hadden hare sale ghinder
verradenesse ende loosheit
al en moghen si niet ghereit
bedecken der liede weldade
si verkerense met haren rade
met desen seven hovetvrouwen
woonde mede ooc en trouwen
ypocrisie die haer can maken
buten goet in allen saken
ende smekinge was ooc mede
die nu hevet hare stede
met hoghen lieden in die sale
want soe can met scoonre tale
hoghen lieden doen verstaen
saken die quaet sijn ghedaen
so grote cracht hevet die miede
ende smekinghe onder hoghe liede
dat si bejaghen haren wille
waer so si sijn lude ende stille
dese sonden hevet besien
die nature ende mettien
ghinc soe bindien helscen muren
daer sach soe die sielen gheduren
int vier dat bernet sonder lecht
elke siele na hare recht
ic segghe u de stat vander hellen
na dien dat ons die bouke tellen
soe staet midden in die aerde
ende bernet altoos even haerde
boven inghe ende binnen wijt
daer pinet vier in elken tijt
sielen die hebben mesdaen
al sijn si in een vier bevaen
nochtan hebsi niet even groot
die pine van dier langher doot
want dat vier es so gherecht
dat het den here ende den knecht
also met pinen hevet bevaen
na dien dat si hebben mesdaen
some meer some min
daer sijn ooc vele sielen in
welna al sonder mesquame
sonder dat si van adame
sijn besmet ende el niete
dese weten lettel van verdriete
bi redenen prouvict u al
te somere alse berch ende dal
es verciert metter sonnen
men siet hem tween te gadere ronnen
die een loopt met cleenre pine
die ander es vander sonnen scine
so verhit dat hi versmacht
ende verliest al sine cracht
in die middel van dier vlamme
so stoet die felle druut die gramme
lucifer leviathan
die bedrooch dien eersten man
teerst dat hi die nature sach
liet hie tfier daer hi in lach
ende ghinc te hare waert
om dat soe niet en ware vervaert
liet hi sijn duvelike ghedane
ende snelde hem te ontfane
die grote sconhede weder
die hi hadde eer hi neder
van den hemele was verscroven
doe hi inghel was hier boven
ende dor sine hoverdechede
was gheworpen vander stede
doene die nature sach
begonste soe hare gheclach
vader ende wreker vanden sonden
wilen in dier eerster stonden
waerstu clare alstier sonnen scijn
maer dor die hovaerde dijn
so verloorstu hemelrike
ic bidde di hulpe drouffelike
het es recht du gheves loon
want alstu verloors dien troon
waerstu sonder stede bleven
en haddic di niet ghegheven
ene sonderlinghe stede
in dese grote demsterhede
ic bringhe ene niemare ghedragen
alle creaturen claghen
over alexanders overmoet
hi dwanc enen coninc goet
coninc clause van atervaen
tracien es hem onderdaen
hi slouch pausaniase doot
hi brac teben al was soe groot
hi dwanc athenen ende matone
hi drouch ooc roomsce crone
hi dwanc luken ende pise
hi slouch ridderen van prise
mennoene entie met hem waren
hi dorreet ooc te waren
daris lant dat hem verstaerf
ende verwan dien here driewaerf
hi verdreef dien here apolonise
ende brac tyren de stat van prise
hi wan egypten ende dorreet
libien dat es so heet
babylone heeftene ontfaen
die siten sijn hem onderdaen
hi heeft die israelsce roten
binnen caspi besloten
dus heeft hi asien bevaen
ende porus es hem onderdaen
subdraken heeft hi ghevelt
abisari staet in siere ghewelt
taxilles es ooc sijn man
ende dat es meer hem en can
ghenoughen al dese ere
hi sochte deylande dats mere
die sijn in die donker see
heeft hi ghelucke goet voort mee
hi sal sien wanen nilus comt
want hi hem al nu beromt
dat hi sal winnen tparadijs
du en wachtsti in alre wijs
hi sal di de helle af winnen
daertoe willi ooc bekinnen
die werelt die hier onder es
ende dwinghen antipodes
hi wille de sonne sien west upstaen
ende oost te hove gaen
nu wrec ons over dit verlies
wat eren soutstu hebben dies
of wat lone of wat prise
dattu uten paradyse
adame dreves int drouve dal
of di alexander winnen sal
soe waende wech varen na dese woort
lucifer sprac vrouwe hoort
ic sals uwen wille doen sonder waen
ende ic en sals niet ave staen
eer ickene hebbe in der hellen
met anderen sinen ghesellen
stappans so riep hi te rade
in dier hellen alle die quade
up een plein quamen die keitive
daeromme lopen rivieren vive
die rivieren heten aldus
lete ende avernus
cocitus ende flegeton
ende die wrede acheron
dese bernen ende stinken
en mach niemen ghedinken
dat hiere nie sonne sach
ofte eneghen wint die helpen mach
daer ligghen die drouve sielen
mettien duvelen die vielen
ende doghen onghehoorde doot
want dat es hare meeste noot
dat si sterven sonder blijf
die hier leiden sondich lijf
ende altoos om sonden werven
die moeten altoos ghinder sterven
si moghen de deemsterhede tasten
die drouve sielen die altoos vasten
nu hebben si heet ende nu cout
daer es rouwe menechfout
ende hi moet sonder ende sterven
dien de helle doet bederven
doe thelsce volc versament was
die oude viant sathanas
wispelde drie waerf ende al die ween
wart ghestilt daer ne was gheen
die roupen dorste doe hijt hoorde
doe sprac hi der naturen woorde
ende hi seide meer daertoe
secht mine ghesellen hoe
sullen wi ghedoghen dese overdaet
van desen man diet al verslaet
ende die alle dinc ontsien
laetmen sinen wille ghescien
hi sal al die werelt breken
dats al niet maer hi sal steken
dor die dicke aerde een gat
ende maken tote ons enen pat
daertoe sal hi onse sielen vaen
dus moeten wi hem sijn onderdaen
ooc so segghen die propheten
dat god der werelt hevet beheten
menech jaer hier te voren
dat een man soude sijn gheboren
met mieraclen in weet wie
met sinen houte so sal hie
breken onse vaste prisoen
ende onse sielen daerute doen
nu siet ghi heren vander doot
helpt ons gheraden terre noot
die wile dat men ons mach helpen
laet ons dies mans daet stelpen
dat hi niet die ghone en si
die de helle sal hebben vri
cume hadde hi dit gheseit
dat verranesse sprac ghereit
die was dier nidecheiden dochter
lucifer laet wesen sochter
vorwaert meer dine maniere
ic salt di volbringhen sciere
want het es mi clene pine
ic hebbe een cracht van venine
men vint gheen van dierre naturen
en mach in gheen vat gheduren
no in ysere no in stale
no in goude no in metale
dan in een coeclauwe allene
dat salmen gheven hem ghemene
mettien claren wine ghemanc
hi sal sterven eer iet lanc
want antypater mijn vrient
die alexandere heeft ghedient
ende over grieken es baliu
dien hebbic dat segghic u
vander wieghen up gheleert
dat hi van buten enen eert
ende int herte draghet de moort
nu es hi ghedaghet voort
na dat hi hevet gheregniert dat lant
willene de coninc al te hant
met hem hebben in sijn here
dat hi sine oude vertere
bi des mans helpe sal ic saen
alexandere verslaen
verranesse sprac dese tale
dat drouve volc priset wale
dat soe so sciere hadde vonden
goeden raet in corten stonden
stappans voer soe uter helle
tote antypater haren gheselle
die een quaet verrader was
ende haerde sere in soorghen das
hoe hi behouden sal sijn ere
jeghen den coninc sinen here
doe riet soe der herten sijn
te makene dat staerke venijn
ende doe hijs wale was gheleert
was soe saen ter hellen ghekeert
ende soe comt noch dicke uut
te radene dusdaen saluut
nu es comen uter see
alexander ende heeft mee
wonders vonden dies hi sach
dan ic u wel besceden mach
nu wille hi besien de woestine
van endi met groter pine
ende daerna so willi scone
varen tote babylone
ende besetten asienlant
daerna wille hi te hant
affriken winnen al
ende daerna heeft hijs gheval
spanien winnen ende in dien
ercules colummen sien
ent westeinde van eertrike winnen
ende daerna willi doen bekinnen
sine cracht in vrancrike
ende gallen dwinghen ghemenelike
ende aquitaengen ende bertanien
germaengen ende allemanien
dan willi moniu overliden
ende lombaerdien doreriden
ende dor rome in grieken varen
bedi ontboot hi te waren
dien van surien in waren saken
dat si scepe daertoe maken
alsi besocht heeft dlant van inden
willi hem dies onderwinden
dit heeft hi met porus bestaen
die hem raet gaf sonder waen
dat hi inden bescouwe
om dat men hem niet en wantrouwe
dat hi hadde enech lant
en ware den grieken al becant
si quamen bi groten brouken
daer souden si passage souken
mettien rees daer een dier
vreselijc ende onghehier
sijn rugghe was scaerp alse een saghe
twee hovede hadt up sinen craghe
deen was ghescepen alstie mane
sine huut diet hadde ane
was ghelijc enen seepaerde
doe dander hovet openbaerde
gheleect eens cocodrilles hooft
ende verbeet ooc dies ghelooft
met enen bete ridders twee
sine mochtent nemmermee
met ghenen spere doresteken
doe ghincsi sine been breken
ende met groten hameren slaen
doe ghinghen si naerre staen
hem wonderes dat dier was so groot
dat daer lach ghesleghen doot
daerna quaemsi tenen woude
daer sloughen si tenten met ghewoude
ses milen lanc ses milen breet
bi enen watere dat buemer heet
si wouden bliven daer dien nacht
doe waren met groter cracht
die voorste cnapen sere versaghet
dat si ten tenten waren gejaghet
ende si riepen wapent u
hier comen olifante nu
si sullen dit here storen
alexander hi riep voren
die ridders van tesalia
varet voren ic come na
drivet voren swijn ende soghen
doetse gorren ghi sult moghen
die olifante so vervaren
selve quam hi na te waren
met poruse dien edelen deghen
die olifante quamen hem jeghen
some swart some bont
porus makede hem cont
dat si goet te stride waren
si wanese vaen ende vervaren
men soude de soghe so doen gorren
sine souden hem niet weren dorren
doe woorden die beesten versaghet
some vanden swinen verjaghet
some van ludene van businen
alexander volghede met pinen
daer slouchen siere neghenhondert doot
ende tachtich dat was wonder groot
de tande naemsi tharen doene
ende keerden in die pauwelioene
die coninc hiet sciltwachte sciere
bi nachte doen jeghen die diere
des ander daghes quam hi te waren
ane een jeghenode ghevaren
ane enen meersch up een riviere
daer sach hi volc naect als die diere
si waren lanc neghen voete
si drinken water eist sout eist soete
buten water ende daer onder
moghen si duren dat es wonder
alsi wouden tote hem tiden
dukeden si in de riviere besiden
ebigmaris heet die riviere
daer si wonen dese diere
doe quamen si in een foreest
daer vonden si alre meest
die men heet cynokephaline
si sijn ghehovet als hondekine
si quamen jeghen hem ghelopen
te samen met groten hopen
si scoten ende vloen mettien
si quamen al daer si sien
woestinen utermaten breet
alexander hoort ende versteet
dat daer en was wonders nemee
tote datmen quame ter oostersee
ende si voeren weder west
doe dochte den coninc wesen best
om dat dlant was waterloos
dat si niet en scieden altoos
vanden watere dan twalef milen
daer dedi tenten slaen tier wilen
die tenten sijn daer saen ghesleghen
ende hout daertoe ghedregen
ende daer ghemaect groot vier
doe waert die wint so onghehier
die up hen van oosten quam
dat sijs alle woorden gram
hi stac die tenten al ter neder
dat vier vlooch voort ende weder
ende verbernde man ende paerde
dat was een weder dat vervaerde
dat volc want et was bi nachte
ende in dien heerfst dat waeit onsachte
doet dach was bonden si te samen
hare haernasch ende quamen
daert was ghelie in enen dal
dies avonts ghinghen si over al
in die pauwelioene eten
want die stoorm was gheseten
des avonts waert daer coude groot
doe quam hem up een ander noot
die snee viel up hem in den dale
also breet dat lesemen wale
alse haddent ghewesen vliese
doe ontsach hem van verliese
alexander die milde die boude
hi waende dat al versmoren soude
hi en wiste ander boete
sonder dat hi onder de voete
dien snee dien volke treden dede
maer een reghen quam daermede
die smelten dede al dien snee
te hans quam daer wonders mee
een gheswerc quam daerna ghegaen
vreselec so waest ghedaen
swart oft die helle ware
ende bedecte alle die scare
daer si laghen in dien dale
doe saghen si ten selven male
groot vier vallen uter lucht
daeraf hadsi grote vrucht
want dat velt waert al ontsteken
dat volc begonde doe spreken
ende seiden het ware ons heren wrake
dat een man begonde de sake
die van gode verholen es
ende no liber bacus no hercules
so verre dlant en dorsten souken
doe hiet die coninc oude douken
die te stucken ghescoert laghen
dien ridders jeghen tfier draghen
want het wasser jeghen goet
die coninc sprac god die doet
met alre dinc dat hi ghebiet
dien biddic dat hi ons besiet
dat wi niet en sterven hier
stappans bleef staen dat vier
ende die nacht verscoonde al
ende die coninc gheboot in t dal
dat men groot vier ontsteken soude
ende dat hi ate wie dat woude
drie daghe waren si achter een
dat nie sonne up hem en sceen
want swarte gheswerc hadse bedect
eer alexander wech ghetrect
dedi vijftich ridderen graven
eerlike met groter haven
die in dien snee waren versmoort
ende daerna voersi voort
cortelike quamen si te waren
bi der groter see ghevaren
daer si saghen oostetyopen
ende die montanien open
die hennos heten in dat lant
daerwaert voer hi al te hant
si vonden thol daer in ghevoet
liber bacus was die deghen goet
die al dlant verwan met wiven
dus hoort men solinus scriven
ooc scrivet hi al over waer
dat liber bacus was vierhondert jaer
ende sesse eer alexander quam
doe alexander thol vernam
seidemen wiere in ghinghe
dat hi soude cortelinghe
sterven bindien derden daghe
dit hielt die coninc al over saghe
doe sinde hiere in someghen keytijf
die verbuert hadde dlijf
si bleven doot bin drien daghen
hi hads rouwe hooric ghewaghen
an liber bacus dedi sine bede
ende bat dat hi ende sijn volc mede
te lande weder moeste keren
te siere moeder met groter eren
dat bat hi al omme niet
alsi vraechde ofmen iet
wonders meer vonde int lant
men seide neent hi hiet te hant
al sijn here varen hene
in een poort heet fasiatene
si voeren bi siere baniere
doe quamen hem tontmoete sciere
twee oude man doe sprac die coninc
secht mi heren ene dinc
weti iet wonders in dit lant
die een seide al te hant
here eist dat ghijt beghaert
henen over tien dachvaert
moochdi wonder groot bescouwen
maer ic segghe u bi trouwen
dat hier tusscen luttel waters si
daeromme segghic di bedi
nem metti viertich dusent man
ende bewisse di van water dan
want die rochen nouwe sijn
daer liden moet dat here dijn
daer moechdi vele beesten sien
alexander was blide van dien
eer ghi mi enweghe leet
secht wat dat ghi mi beheet
te toghene dat selc wonder es
die een sprac wes seker des
ende merc des wale ende gome
wi sullen toghen di twee bome
deen es der manen dander der sonnen
die griex ende intsch spreken connen
waer af dattu ooc wilt horen
sullen si di bringhen te voren
hieromme waert alexander erre
ende hi sprac ben ic so verre
van westen tote oosten ghereden
dat ghi mi sout bespotten heden
te waren dat weert ut te scanden
dae sworen si bede te hande
hets waer ende ghi moecht weten saen
of wi u valsch doen verstaen
die ridders baden hem utermaten
dat hijt niet en soude laten
hine voere dat wonder besien
daer coos hi uutten here mettien
viertech dusent die best waren
dander hiet hi henen varen
ridders ende ooc olifante
knapen ooc ende seriante
met poruse te fasiatene
ende hi voer metten ouden hene
int droghe lant sonder water
vant hi vele ommater
serpente ende menegherande diere
van so misseliker maniere
gheheten na die intsce tale
dat niemen can ghedietscen wale
tote dat si quamen dien bomen bi
man ende wijf vonden si
in dat lant dat si begheren
ghecleet met huden van panteren
van tygren ende van anderen dieren
de coninc vrachde van wat manieren
ofte wat liede so sidi
si seiden inden so sijn wi
in dat lantscap so wies ooc
edele balseme ende wirooc
want de bome balseme draghen
ende die liede die si daer saghen
si leveder bi al te waren
mettien so quam hi ghevaren
al daer die mamerie stoet
die pape hi quam ute te voet
die pape van dien bomen was
alexander mercte das
dat hi was langher dan tien voete
van ghedane haerde onsoete
swart ghetant als een hont
hi stont ghelijc ter selver stont
alse of hine soude verbiten
an sijn oren hinghen margariten
hi groete dien coninc ende vraghede
wat hi woude ende wat hi jaghede
hi seide ic quam hier in dien
dat ic die bome woude sien
die der sonnen enter manen
heilech sijn na minen wane
die pape sprac bestu rene
van wive ende van manvolc ghemene
du moghes gaen in die heleghe stede
daer stonden alexanders ridderen mede
vierhondert luttel meer of min
die pape seide wildi hier in
ghi sijt clene liedekine
so doet af die vingherline
ende uwe cleder ende uwe scoen
het es sede ghi moetet doen
der sonnen boom sal spreken saen
alse die sonne sal onder gaen
want hets sijn recht ende sijn sede
ende alse de sonne riset mede
dier manen boom spreect also saen
alse die mane sal up staen
ende alse soe te hove gaet
dit hilt al over baraet
alexander ende mettien
so ghinc hi die bome besien
die bede stonden in een paerc
in enen mure en bore staerc
ende een bosch stont bindien mure
dien ghinc die coninc selve dure
met anderen sinen ghesellen
si saghen uten bomen wellen
balseme diemen diere coopt
ghelijker wijs dat hars loopt
ende hanghet uten kerseboom
dies nam alexander goom
ende naems vele omdat wel rooc
so deden sine ridders ooc
in midden van den foreeste
stonden twee die alre meeste
bome die noit die coninc sach
dat waest daer het al an lach
si waren hoghe der voete hondert
hoe sere dat alexandere wondert
hi waende wale al over waer
dat vele te reghene pleghe daer
ende si so lanc waren daerbi
mettien so antwoorde hi
die pape ende seide dat noit rein
no beeste no voghel enghein
no ooc geenrehande serpent
waert ghesien al omtrent
ne ware die bome bede
waren ghewassen uter hede
ende ghewijt wilen ere
inder manen ende der sonnen ere
die grote inden settense daer
ende woonden hier menech jaer
ende si sijn lanc van helechede
doe woude die coninc daer ter stede
offeren doen die pape verboot
ende seide hier en mach niemen doot
beeste slaen no voghel ooc
no selve ontsteken wirooc
ende hiet hem allen na dien
dat si vielen up hare knien
ende cusseden dat hout
ende baden met ghewout
bede der manen ende der sonnen
dat sijs hem souden onnen
dat si die waerheit doen verstaen
hoet met hem soude vergaen
dat dede gheerne alexander
doe vraghede dien pape een ander
weder si spraken griex so intsch
die pape seide ic wilduut kins
der sonnen boom hi can wel bede
dier manen boom beghint gherede
in griex in intsch int hi di spraken
dit sijn waerlike saken
tien tiden dat dit ghesciede
sach die coninc ende sine liede
die sonne te hove gaen
ende dat sonnenscijn ooc slaen
boven an dier sonnen boom
die pape seide nemet goom
siet upwaert ende peinst te voren
waer af ghi wilt die waerheit horen
dan salmen u saen antwoorden
niemen en segghe het met woorden
de coninc ende sine liede saghen
onder die bome onder dier haghen
si wachten hem jeghen baraet
doe vernamen si gheen quaet
upwaert saghen si doe alle
hi peinsde hoe hi met ghevalle
ende met seghe ende met eren
te lande weder soude keren
moeder ende suster sien
die sonnenboom antwoorde mettien
onverwonnen met wighen
alexander du sout ghecrighen
dat heerscap van eertrike
maer du en comes sekerlike
te dinen lande nemmermere
dit sprac die boom toten here
met cleenre stemmen in intscer tale
die woort bequamen hem niet wale
alexandere het was hem leet
dat hiere so vele hadde gheleet
sijn volc begonde wenen
alexander dreechde dien enen
den anderen stilde hi met mieden
ende bat al sinen lieden
dat sijt niemenne en seiden
anderwerf so woude hi beiden
van dier manen boom te hoorne tale
die pape hi seide hem wale
dat te midnacht soude sijn
dier manen upganc bi een lictekijn
hier om woude alexander biden
ende nam neven siere siden
perdicas ende philotine
ende daertoe dien neve sine
die cortelinghe nut grieken quam
want hi vele wel vernam
dat niemen anderen slouch daerin
dies ontsach hi hem te min
al die andere hiet hi vlien
ende ghinc inwaert met hem drien
vore dien heleghen boom staen
ende anebedene saen
ende peinsde dat hi weten woude
die stat daer hi in steerven soude
ende doe die mane begonste risen
sprac die boom in griexer wisen
alexander deghen vri
dijn steerfdach es hierbi
ter neghender maent int naeste jaer
saltu sterven dat es waer
te babilonien in die stat
het sal di een doen dat
daer up du moedes min no mere
alexander weende sere
also deden dander drie
al nochtan so twifelde hie
ocht enech ware vanden drien
daert hem af mochte ghescien
ende dat berou hem haerde sere
dat hijs en peinsde min no mere
si ghinghen danen ende wouden eten
maer alexander woudijt weten
drouvede dat hi niet en at
sine vriende baden hem dat
dat hi hem selven niet en dode
hi at een deel al dede hijt node
ende daerna ghinc hi biden mure
dat hi daerna ter eerster ure
echt hore dier sonnen boom
der dagheraet so nam hi goom
hi wecte sine vriende saen
tote dien pape sijn si gegaen
die noch sliep ende was bedect
met dierhuden onverdect
een kouke was dies avonts bleven
van balseme lach hem beneven
up ene tafele die vor hem es
ende daerup een yvorijn mes
want daer en es yser no loot
maer gout hebben si te vullen groot
si eten balseme ende wirooc
claren boorne drinken si ooc
die daer springhet in een dal
ende die liede pleghen al
tetene sonder scolaken
si en hebben bedde no lilaken
van vellen maken si leitieren
ghecleet met huden vanden dieren
bina leven si tweehondert jaer
die pape ghinc met hem daer
vore der sonnen boom si ghien
alexander peinsde in dien
wie dattene doden soude
hi peinsde dat hijt weten woude
wat siere moeder olimpias
ende sinen susteren ghehouden was
doe sprac die boom in griexe woort
brochtic di den verrader voort
daer di de doot af sal comen
du haddes hem saen sijn lijf ghenomen
dus soutstu die dinc verdriven
die niet achter en moghen bliven
over neghen maent hier naer
saltu doot bliven dat es waer
te babylonien in die poort
du en weerts van ysere niet vermoort
no met selvere no met stale
no met goude no met metale
du salt sterven met venine
olimpias die moeder dine
sal doorperleke bliven doot
ombegraven ende bloot
salsoe ligghen vor de beesten
dine sustere selen sijn de meeste
ende twee die salechste langhe wile
die solen sijn bin menegher mile
al sal dijn leven niet sijn lanc
die werelt sal sijn in dijn bedwanc
en vraech ons en twint niet voort
rume onse borch ende vare ter poort
die faciatene heet
tote poruse ghereet
die pape sprac u hantgheslach
ende u wenen al dien dach
doet de bome belghen sere
rume die borch coninc here
nu twivelt meneghen man hier af
wie hem daer antwoorde gaf
dattie bome niet en spraken
weetmen wale in waren saken
some segghen sekerlike
dat dinghel was van hemelrike
ander liede waenden das
dat het van den duvele was
maer daertoe secht mi mijn waen
die duvel en mach niet verstaen
wat so enech mensce peinset
ofte segghen waer ongheveinset
sonder loghene daermede
maer dese stemme en dede
el niet dan waer verstaen
hierbi so seghet mi mijn waen
na dien dat soe gaf antwoorde
dien ghepeinse ende niet dien woorde
dat soe van goods halven was
dient waer dunct volghe mi das
alexander hiet te hant
sinen lieden rumen dlant
ende hietse varen hene
te poruse te faciatene
want het dochte hem wesen goet
hi saecht an dier liede moet
dat si in wanhope waren
hi sach wel dat hi moeste varen
danen en soudsi hem begheven
hi bat dien drien die daer beneven
waren daer men die antwoorde gaf
dat siere niet en seiden af
aldus sijn si enwech ghevaren
die balseme ende wirooc te waren
roken so langhe stont
doe dat dien inden waert cont
die woonden bi der groter see
seiden si dat nemmermee
alexander sterven en mochte
om dat hi dat lant besochte
daer noit vremde man en quam
doe dat alexander vernam
wiste hijs hem danc ende dochte
dat het loghene wesen mochte
die hem die bome hadden gheseit
ende hi voer te poruse ghereit
daerna quam hi in een dal
hiet jordia over al
daer sijn serpente menech een
an haren hals hebben si dien steen
die smaragdus es ghenant
noit en was man becant
die liden mochte dor dat dal
die serpente leven al
met witten peper dat wast int lant
dat es dien inden wel becant
si hebben daer ghemaect forneise
daer si up ligghen met peise
dertich voete vander eerden
daer met jaghen si haerre veerden
die serpente met viere
dus eist van bruunre maniere
die serpente die daer sijn
alse beghinnet die lentijn
so hebben si orloghe groot
ende dan blijfter vele doot
hieraf hadde meneghen steen
alexander dat wonder sceen
daerna quamen si te hant
varende in der bragmannen lant
dats heilechste volc van eerderike
si delen haer goet ghemeenlike
ende si en hebben gheen afgode
si en doen niet buten goods ghebode
daer sijt weten nemmermee
in dien lande noch in dier see
en souken si neringhe enghene
si ontfinghen wel ghemene
alexandere ende ooc die sine
die daer quam met groter pine
ende dyndimus die daer was here
ontfinkene met groter ere
van danen voer hi tote ceres
dat alre gherechteste volc es
dat men weet in eerderike
tusscen dese twee conincrike
loopt een riviere die axis heet
dats een lant daer men niet en weet
van hoerdom no van valscen ede
daer en was noit so groot onvrede
en kent men daer clene no groot
si en eten anders niet dan broot
ende daertoe somech coukelkijn
si drinken borne ende dit sijn
die behendechste van sijtwerke
si maecten een ghelede sterke
ende leden dien coninc uptie vaert
ten coninghe poruse waert
al toten berghen van caspi
ende daer so scieden si
voort quam alexander die fiere
daer hi vant erehande diere
voren rechte tusscen haer oren
stont ghewassen een groot horen
alst ware een selfwassen been
dat ghelijc enen swaerde sceen
ende ghetant ghelijc ere saghen
teerst dat si die liede saghen
quaemsi ghelijc verwoeden wilde
ende staken de ridders dor die scilde
daer hadden si enen staerken strijt
si slougher doot ter selver tijt
achtdusent ende vierdehalf hondert
hoe sere dies alexandere wondert
dat si so sere jeghen hem striden
doch dat sijt met pinen liden
ende quamen aldaer ghevaren
daer porus lach met siere scaren
na dien dat permenio
was versleghen rechte also
alse de achtende bouc vertelt
makede alexander met ghewelt
over percen ende over meden
ende alle die goede steden
baliu sinen neve aloene
ende gheboot hem te doene
dat hi soude in corter wile
vive guldine pile
maken doen te babilone
daerin hiet hi scriven scone
altenen gader sine geesten
die soudemen setten met groter feesten
int al einde van endi
voorder dan die deghen vri
liber bacus noit comen dorste
ofte ercules die edele vorste
si waren lanc vijfentwintech voete
daer an bescreven met grooter moete
sine geesten utermaten wale
tien voete hogher dan ercules pale
ende daertoe voorder oc gheset
want hi dlant besochte voorder bet
alexander vergat dies al
dat hem dat ghevallen sal
dat hem die bome hadden gheseit
maer hi haeste hem ghereit
te winne also menich lant
alse hier voren es ghenant
daer hi de scepe toe dede maken
einde of ooc waer waren die saken
die hem die bome seiden
so woude hi hem ghereiden
te stervene met groter ere
god here wel lieve here
wat inde sal hier ave wesen
al waert al sijn daer wi af lesen
ende al dat dat sonnescijn besiet
nochtan soudt hem al dunken niet
ens niemen rike die nu levet
hem en ghenoughet te dien dat hi hevet
hoe saen sal hi sijn bedroghen
nu wille hi sine macht toghen
al dien lieden die nu sijn
te waren dat sal een venijn
hem benemen haerde saen
hi waent die werelt al verslaen
ende al tfolc verwinnen moghen
hi sal verliesen met ere toghen
want die verrader antipater
die hem dies ghenenden der
ende sulc sijn gheselle
dien die vrouwe van der helle
leerde maken dat venijn
dat niewer in en mochte sijn
sonder in een coeclauwe allene
die sijn comen al ghemene
te babilonien in die poort
ende visieren om die moort
men leest in een ander stede
dat alexanders suster dede
met haren rade den broeder vergheven
want soe waende na sijn leven
enen hoghen man nemen daerna
aldus seghet scolastica
god here hoe valsch es die aventure
nu hevet soe te menegher ure
desen man behouden dleven
och sal soe hem laten vergheven
en mach soen nu niet doen ontflien
of dat die saken niet en ghescien
en mach soe niet openbaren
die ghone die dat doen begaren
ende doene anders sins doch bliven
waert met sweerden of met kniven
want daermet heeft hi meest ghedaen
maer nu seghet mi mijn waen
dat hi was so seghevri
dat niemen in die werelt en si
diene mochte met wapen winnen
willemen dan die waerheit kinnen
so waest hem dan meerre ere
dat menne mochte nemmermere
doden dan met venine
dus quam hem ere vander pine
nochtan dat de aventure sach
dat hem naecte die steerfdach
wille soene prince maken allene
over de werelt al ghemene
soe maecte cont dien coninc
also verre als die werelt ghinc
also sere waert tfolc vervaert
doe dat openbare waert
dat hi bedwonghen hadde asien lant
ende hi woude al te hant
dwinghen dlant van affrike
ende al de werelt ghemenelike
hoe verre dat si van hem waren
dat si niet en waenden ontfaren
gheen eylant en was so vast
en ontsach dien wreden gast
al die lande van eertrike
ghereden hem ghemenelike
alexandere te gane in hant
ende up te ghevene al hare lant
om te sachtene sinen moet
si quamen ter see waert metter spoet
ende snelden hare vaert
cartago waert so vervaert
eude algader affrike
dat si meenden ghemeenlike
si wouden hem sijn onderdaen
spanien dat hadde ontfaen
daer te voren meneghen seghe
screef dat hem wilde alleweghe
dienen alse sinen here
gallen seinde hem dat es ere
een fine guldine crone
almanien quam hem scone
ende germanien te ghenaden
lombardien es beraden
ende italen alghemene
al sijn si mettien staerken stene
van moniu ghevest ende metter see
sine waenden nemmermee
alexandere wederstaen
sardanien waert hem onderdaen
ende ooc die vaste cecile
ende cypre dan was ghene ghile
maer ic maect u te lanc
wat so die aerde in hare bedwanc
hevet dat waert hem onderdaen
ende quamen te babilone saen
so menech bode quam al daer
scepe geladen dat was waer
met so menegher dierhede
ende daertoe van so menegher stede
dats cume ieman gheloven mochte
hoe men daer die mare brochte
teerst dat macedo vernam
dat eertrike al gader quam
te babilonen hem te ghenaden
waert hi haerde saen beraden
ende hadde dien wille groot
te varene te siere doot
ende snelde hem sere utermaten
hi quam in dier eufraten
nederwaert met siere scaren
al bi dien watere ghevaren
ende doe hi quam dier stat bi
ontsceepte die deghen vri
ende voer toors metter vaert
doet in die stat cont waert
dat alexander quame aldaer
dat segghic u al over waer
dat men al die stat verchierde
elc man pijnde ende visierde
hoe hi hem scoonste maken mochte
ic segghu dat in waren ghedochte
dat si maecten meerre feeste
bede die minste entie meeste
dan si ghedaen hadden te voren
doe si hem coninc vercoren
ende alexander quam ghevaren
moghentlike met drien scaren
die poorters quamen jeghen hem uut
daer was van feesten groot gheluut
aldus quamen si in die stede
daermen hem groot ere dede
teerst dat hi was ghebeet
was hem een sitten ghereet
van yvore ende van goude
selve was hi alse hi woude
versiert met ere conincscrone
daer besiden so sat scone
die grote coninc porus
an dander side exateus
die dies conincs daris broeder was
ic dar mi wel vermeten das
dat siere ghenote engheen
scoonre man ghinder en sceen
sijn haer was kersp ende blont
blosende lier ooc talre stont
in die oghen was hi goedertieren
hi hiet in laten sciere
die boden die daer waren comen
die ic bi namen u sal nomen
teerst quam die bode van gallen
ende brachte vor hem allen
enen scilt ghesmeet van gouden
versiert met stenen menechfoude
want daer es van ridderscap die blome
cartago met groten rome
die van affrike es hovetstede
brochte enen helm van goude mede
want men daer die beste maect
almanien brochte al naect
te prosente een swaert van stale
dat men daer can smeden wale
van goude die appel ende scoe
spanien seinde dien coninc doe
een oors van prise appelgrau
ghereide ende breidel van siden blau
ende die steghereep van goude
italien seinde dor sine houde
van siden een groot pauwelioen
cecilien seinde na sijn doen
halsberch ende cousen een paer
ende een coverture van selvere claer
noorweghen ende denemaerke
seinden teldende peerde staerke
want het was tien tiden een
inghelant dat wonder sceen
seinde enen cop vol diere stene
het was scollant doe ghemene
yrlant seinde een scip vul scachte
baertanien seinde daer met crachte
enen boom die ganse drouch
nochtan en waest niet ghenouch
elc conincrike seinde scone
van goude ene diere crone
ende daertoe purper ende scarlaken
ende alrehande diere saken
selver gout ende bliaude
ende meneghe diere miraude
ende wat die mensce gheerne siet
dat ic u nome dats al niet
maer ic segghe u cortelike
al dat goet van eerderike
was hem gheseint daer te samen
dus sprac hi ten ghonen diere quamen
danc hebbes god ende daventure
al eist mi worden te sure
dat mi ghesciet al dese ere
dat ic bem een enech here
van eertrike nu tier tijt
dat ghi die hier nu comen sijt
ende van verren sijt ghesent
over here mi bekent
sonder slach ende sonder stoot
danc ooc moetijs hebben groot
hadde daris aldus ghedaen
ende over here mi ontfaen
hi hadde weder ontfaen sijn lant
dus waert woorden hem becant
dat mi te dienne es groot ere
porus die rike here
mach dat weten haerde wel
dat ic sachte bem ende niet fel
al verwan ickene met stride
dan mi te dienne in allen tide
want ic wille dat mijn vrient
ende wat menscen dat mi dient
dat hi wese also vri
ende eighendomes quite si
dat men segghe in elke stede
dat el niet dan vrihede
en es mi te wesene onderdaen
up dat si willen te paise staen
dit hevet hi ten boden gheseit
mettien so keerde hi hem ghereit
te sinen ridderen ende sprac
ghi die groot onghemac
ende menech lant hebt dorronnen
eer die werelt wi verwonnen
met wier cracht ic hebbe ghecreghen
dat mi die werelt heeft gheneghen
uwe loen en sal niet wesen clene
want ghi weerdich sijt allene
mi te hebbene tenen here
ende ic bem weerdech wel der ere
dat ic ooc u coninc si
want u die coude niet van mi
en verdreef in siten lant
die grote hitte ende tgrote sant
van libien ende van persi
en versciet u niet van mi
dat wonder van der intscer see
dat swarte gheswerc die grote snee
die leuwe van yrcani
ende dat wonder van endi
die serpente ende die olifante
ende ooc die leleke gygante
al hebdijt met mi dorronnen
darise hebdi tweewerf verwonnen
ende mennoene hebdi doot
porus weec al was hi groot
taxillis ende abysari
dese coninghe verwonnedi
nu en wetic hier ter tijt
in die werelt enghenen strijt
maer om dat ic niet en wille
dat onse wapen ligghen stille
laet ons een ander werelt souken
men vindet lesende in bouken
dat een ander werelt es
daer tfolc heet antypodes
laet ons dat winnen mede
dat gheen lant no ghene stede
en si si en sijn algader mijn
so en mach gheen sake sijn
die ghebreect an uwer ere
dus salmen van ons emmermere
bede singhen ende lesen
hier af sal ic u leetsman wesen
die staerke maecht al besouken
ja en segghen onser voorders bouken
dat mee werelde sijn dan ene
mine bliscap soe es clene
dat ic dene niene hebbe bedwonghen
het weten doude metten jonghen
dat mi rome hier te voren
tenen here hadde vercoren
ende si mi seinden haerde scone
bi emulium ene crone
nu wilsi dit belof mi breken
dat willic talre eerste wreken
ende rome neven daerde slechten
so dat si nemmermeer en vechten
dit sprac hi ende daerna saen
begonste de sonne sinken gaen
stappans ghinc de sonne te hove
entie coninc van groten love
dien eertrike was onderdaen
at ende ghinc slapen saen
ende die lucht waert onghedaen
sterren ende mane woorden bevaen
met enen swarten gheswerke in dien
datse niemen en mochte sien
waer so die scepeliede waren
die bider see souden varen
si en consten bi sake neghene
no bi naelden no bi stene
die leidesterre niet ghevinden
om dat si hem niet en bekinden
bi sterren no bi steens cracht
bleven si al dien nacht
drivende al clene ende groot
beweende alexanders doot
god here wel lieve here
waerbi verloos hi emmermere
tgheluc dat hem mede was
maer ic bem in wane das
hadde hi hem laten ghenoughen
met redene ende met ghevoughe
hadde hi so ootmoedelike
gheluc ghedraghen als hi was rike
alse hi sijn aermoede dede
hi ware ontfaren terre stede
dat hi niet en ware bleven
van den venine dat hem was ghegheven
nu eest comen ter dagheraet
so dattie dou te vallene en bestaet
die voghele en songhen niet
dat haerde selden es ghesciet
na dien tijt van haren eersten sanghe
de nachtegale sweech van bedwanghe
ende van rouwe die nakende was
vele liede mercten das
dat de daghesterre eerst verscoot
ende dandere lichten noch al bloot
doe die dagheraet up stoet
soe snelde haer met groter spoet
voor den daghe te hove waert
ghelijc of soe ware vervaert
die dagheraet was haerde lanc
die sonne rees aen haren danc
teerst dat soe was up ghestaen
woude soe wederkeren saen
maer goods ghebot wasser weder
ay god here doe keren weder
die sonne of een wile staen
want soe sal bederven saen
die sonne van der werelt al
maer weet god dat ongheval
ende die wile soe was bi
dat die edele deghen vri
dat venijn moeste ontfaen
dies hi niet en mochte ontgaen
die sonne sceen hoge up den dach
ter cameren daer hi in lach
haerde sachte ende sliep
menech man snelde ende liep
te comene in dies conincs sale
die coninc achemeerde hem wale
ende quam sitten uptier sele
daer was feeste overvele
selve gaf hi grote ghichten
meer dan ic u can berichten
mettien so brochtemen dien wijn
daertoe snelden de ridders fijn
senberis ende antypater
dier ic cume ghewaghen der
brochten ghemanc in dien wijn
dat onverwinleke venijn
ende dien god dies onste
dat hem noit man verwinnen en conste
hem quam coude ende grote pine
dat hi vel ende beswalt onder de sine
doch halpmen hem te bedde waert
sine vriende bleven beswaert
ende weenden haerde sere
maer daer en dorste vor dien here
niemen wenen openbare
si waenden der aventuren ware
sonde hem te staden staen
alsoe dicke hadde ghedaen
maer teerst dat dat venijn
quam binnen dien aderen sijn
ende hem die puls dede verstaen
dat hi niet en mochte ontgaen
dede hi maken in die sale
sijn bedde scone ende wale
daer quamen al sine baroene
ende menich seriant coene
wenende ende waren onvro
teerst dat dit sach macedo
dat menech sine cleder scoorde
sprac hi dusdaneghe woorde
wie sal na mi werdech wesen
dat hi here si van desen
ende coninc van diere scare
teerst dat ic uter werelt vare
langhe ghenouch hebbic ghehadt
die werelt al ic benre sat
mi es ghenouch ooc aventure
in stride vergaen wel ter cure
minen leden vernoiet des
dat dese siele daerinne es
ic hebbe verteert lijf ende stonde
in dier werelt met menegher sonde
ic hebbe ghenouch tote nu
die werelt berecht dat segghic u
ic moet berechten nu dien troon
men roupt mi te meerren loon
want die hemel wille mi halen
om dat ic daer soude betalen
dat rike dat gherechte algader
met jupiter minen hemelscen vader
daer moetict berechten al
van eerderike dat gheval
ende al dat doen van hemelrike
in weet ooc niet sekerlike
oftie gygante sijn verresen
daer wi vele ave lesen
astreus ende tifous
egeon ende enceladus
ende si dien hemel willen winnen
si willen weten ende bekinnen
dat jupiter van groter ouden
dien hemel niet en can behouden
om dat si niet en dorren striden
hebben si nu te desen tiden
boden al na mi ghesant
dat ic mijn comen niet en make lanc
ende jupiter hevet gheseit
ic moet dare al eest mi leit
aldus inde hi sine woort
sine ridders vraechden hem voort
met naten oghen wien hi wilde
dat eertrike na hem behilde
hi sprac het sal die beste sijn
coninc na dat leven mijn
entie es dies riken werdich wale
mettien ontvel hem die tale
ende hi en constene niet ghenomen
maer in dien es hi becomen
dat hi nam een vingherlijn
van den luchter vingher sijn
ende gaeft perdicas an die hant
die heren peinsden al te hant
dat hi woude dat na sijn leven
perdicas hare here bleve
scolastica seit dese dinc
doe hem sine tale ontghinc
dat hem sine memorie bleef
ende alle sine dine bescreef
ende dat hi twalef jaer drouch crone
ooc maecte hi twalef stede scone
alle hiet hise alexandrie
sonder ene stede vrie
die hiet hi bucifaline
ende some hiet hise alexandrine
hi bescreef in elke stede
enen coninc ende dede
elken ene crone draghen
van dien ridders in dien daghe
die met hem waren sine ghenoot
ne ware na sine doot
vochten die viere jeghen die achte
ende verwonnense met crachte
deen van den vieren was tholomeus
dander was anthiocus
emenidus ende perdicas
dus wanic datter viere was
dese viere behelden trike
na alexandere gheweldelike
doe alexander elken coninc
bescreven hadde sine dinc
drouch hem tfenijn ter herten saen
sine oghen ghinghen te stare staen
ende dat coude vander doot
brachte hem selken wederstoot
dattie siele sciet uten vate
ende voer enweghe haerre strate
daer soe verdiende ende god gheboot
doe waert van claghen gheluut so groot
alse ocht die donre ware
dat saghen si openbare
dat hem daventure niet en halp
dies maecten si groot ghestalp
o wi hoe salech ware die man
leide hi sinen sin daer an
hoe hi de salechede mochte erven
ende hi dan ontsaghe sterven
want es het aerm es het rike
al moet sterven ghemenelike
dats der sielen een groot vaer
daer men volcht den goede naer
dat dien aermen man bedrieghet
die werelt ere die gheerne lieghet
doet vergheten ons der doot
in dier see doochtmen vrese groot
ghelijc oft volc ware verwoet
ende al om dier werelt goet
clerke varen te rome waert
dat es een vreselike vaert
daer si ooc groot goet om verteren
want si willen impetreren
provende met groter eren
ghevalt dat si te lande keren
so comt een coorts ende nemet saen
al dat si hebben begaen
bi alexandere prouvent wi allene
dien de werelt was te clene
die geeste seghet ons daer af
hem was groot ghenouch een graf
van vijf voeten maerberijn
te waren dat dunct mi jammer sijn
dat so edel een lichame
ende een man van sulker name
so langhe in ondiere aerde lach
tote dat tholomeus sach
die ooc mede soter hiet
dien alexander egypten liet
dat was die gone die achers stichte
hi maecte seghet dat ghedichte
alexandere een diere graf
in die stat die hi hem gaf
dats in egypten alexandrie
daer was met groter sengerie
de here begraven ende met feesten
hier makic ende van der geesten
nu dankic gode die mi die cracht
gaf dat ic hebbe vulbracht
alexanders aventure
want hets worden mi te sure
god gheve haer ere ende prijs goet
die dede dat ict bestoet
want soe es edel ende bequame
die wille weten hare name
ic segghe hem waer hise mach souken
die eerste littere van ses bouken
segghen hare name min no mee
beghinnet hi ter eerster g
ic bidde ooc al dien ghonen mede
waer so si sijn in elke stede
die in desen bouke lesen
sien siere in iet bescreven wesen
daer iet an te beterne es
jacop bidt hem allen des
dat sijt beteren hets wel ghedaen
want diet wille maecht verstaen
datti materie es haerde swaer
ende ooc om een half jaer
was over dien bouc ghedicht
ware die materie licht
so waert te lachterene mere
haddicker in mesgrepen sere
nu biddic dier moeder ons heren
dat soe mi moete daertoe keren
dat ic hare dienen moete
al es mi die werelt soete
ic hope noch an haren troost
die meneghe siele heeft verloost
dat soe noch mijn leven al
tenen goeden inde bringhen sal
want soet noit manne en ontseide
die an hare sinen hope leide
met hare moetwi sijn vercoren
amen segghet alle diet horen
