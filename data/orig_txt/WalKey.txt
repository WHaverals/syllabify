die aventure doet ons cont
dattie coninc nu ter stont
hilt enen groten hof
om te meerren sinen lof
drie dusent ridders over waer
waren nu ten etene daer
ende drie hondert ridders tallen stonden
waren daer vander tavelronden
die altoes waren met arture
nu seget ons die aventure
dattie coninc waleweine beval
sijn lant te achterwaerne al
ende al dat hi dade dat ware gedaen
dit beneet keye saen
dat waleweine aldus scone staet
dat hi was des conincs raet
ende dlant algader an hem stoet
ende men dor hem also nine doet
want hi drossate was aldaer
dor dese dinc al oppenbaer
pijndi hem hoe hi mochte
waleweine verraden hord wat hi dochte
hi ginc saen aldaer hi vant
ende vergaderde xx ridders thant
die van sinen gesellen waren
ende seide hoe daer ware gevaren
dat walewein al ware here
ende wildi mi nu ter ere
hulpen ic saels verdinen wel
dese xx ridders waren fel
ende haetten waleweine om die dinc
dat hem dicke so wel verginc
ende her drossate uwen raet
willewi doe hoe soet gaet
ende secgen dat gi wilt ende lien
doe ginc keye met deser pertien
vorden coninc arture staen
ende seide here nu hevet gedaen
walewein u neve grote overmodecheit
hi hevet sulke dinc geseit
dies si hen alle mogen scamen
die inden hove sijn te samen
keye sprac artur die coninc
wat meindi met deser dinc
wat heeft walewein min neve geseit
her coninc ic segt u wel gereit
want al dese ridders horden dat
dat hi hem gisteren mergen vermat
wildi varen om aventuren
datter hem soude meer geburen
binnen enen jare opdat hi woude
dant algader den ridders soude
die dinen hove behoren toe
des was die coninc herde onvroe
ende sloecht thoeft ter eerden neder
over een stic hief hijt op weder
ende sprac keye es dit waer
here vrages den ridderen daer
oft sijt iet horden dat hijt seide
doe vrages die coninc sonder beide
seiden sijt allegader daer
dat hijt sprac al over waer
walewein ne wiste hier af niet
hi pensde lettel om dit verdriet
nochtan haddi verdriets genoech
want hi hadde groet ongevoech
des nachts gehad in enen droem
hord hier na ende nemet goem
hem dochte dat een leu quam
ende hem in sine middelt nam
ende metten clauwen stac int side
ende wilde hem therte breken tier tide
ende uttrecken also houde
ende alse hem walewein weren soude
ende hi metten leden wranc
also hi vanden slape ontspranc
viel hi vanden bedde onsochte
dat hem di lede breken dochten
ende sijn arm oec van desen
docht daer tebroken wesen
doe stont hi op harde saen
ende cleetde hem ende es gegaen
in ene kerke die stont aldaer
ende bat onsen here daernaer
oetmoedelike ende sere
dat hine moeste hedemere
bescermen ende alle dage daernaer
van dien drome die was so swaer
als hi sine bedinge heeft gedaen
es walewein te hovewaerd gegaen
ende vant den coninc sinen oem
die udewerd sach ende nam goem
om waleweine waer hi meert
walewein vant den coninc vereert
hi groettene herde hoveschlike
die coninc sprac doe haestelike
ende seide neve hoe es dit comen
ene dinc hebbic van u vernomen
dies gi waerd harde ongewone
want gine plages noit te done
keye seget die hier steet
dat gi u vermaet gereet
oec sijn hier sulke dies met hem gien
dat u souden meer gescien
in enen jare aventuren
dan alden genen nu ter uren
die behoren ten hove mijn
eest waer of saelt logene sijn
walewein seide here her coninc
van algader derre dinc
benic onsculdech ende oec der daet
die keye op mi seget die quaet
here ic bekinne dat herde wale
dat hier menech es in die zale
die beter es here dan ic ben
ende hoverscher oec in sinen sen
ende bat volcomen tallen spele
van ridderscepe herde vele
ic ben een onvolcomen man
wies soudec mi beromen dan
keye di wedersprakene daer
vorden coninc al oppenbaer
ende sprac gi seit al dese dinc
die u anetijt die coninc
ic horet u gisteren secgen tere stede
so daden dese ridders mede
die hier staen si hordent wel
ay keye quaet cleppere ende fel
dicke hebdi gestaen na min onnere
bi gode her coninc ende bi mire ere
des benic onsculdech secgic u
maer omdat gi bat gelovet nu
hem dan gi doet min onscoude
so willic rumen met gewoude
u hof ende scuwen vordane
sinen knape sprac hi ane
ende seide bringet mi altemale
mijn hernasch hier in die zale
ende min ors bringet mede
die knape ginc ende dede gerede
dat hem sijn here hiet aldaer
hi bracht algader ende daernaer
ginc hem wapenen walewein
doe ne was riddere negein
hine was drove om dese dinc
so was oec selve die coninc
ende bat hem dat hi bleve daer
die ridders badens alle daernaer
ende seiden laet sinken uwen moet
en donct ons niet wesen goet
dat gi dor ene logelike dinc
onsen here den coninc
begeven wilt ende ons daertoe
her walewein die antwerde doe
ende seide gi bid alle om niet
mijns gescie dat god gebiet
met trouwen ic u dat gelove
hier en comic meer te hove
in ben volcomen derre daet
die keye op mi seget die quaet
dus nam walewein orlof aldaer
daer ombe gedreven was mesbaer
die ridders seiden doe allegader
wi verlisen hier onsen vader
die ons gaf wapine talre stont
dat hevet gedaen keys mont
met sinen logene harde sere
dattene god onse here onnere
dat hi ons dien heeft benomen
daer ons al ere af soude comen
nu es dese clage ende dese toren
der coninginnen comen te voren
hoe dat keye die drossate
met sire tale met sire onmate
waleweine doet rumen thof
si werd so sere drove daer of
dat si cume conde gestaen
si ware in onmacht gevallen saen
si vloecte keyen utermaten
ende al die joncfrouwen die daer saten
vloectene mede harde sere
doe ginc die coninginne ten here
heren waleweine na dese dinc
metten armen sine bevinc
ende bat hem utermaten sere
ay soete walewein live here
blivet hier ende bedinct u
wi weten wel allegader nu
dat gi onsculdech sijt der word
die keye van u hier bringet vord
ay live walewein comet des af
walewein doe antwerde gaf
der coninginnen sire vrouwen
alles goeds ende alre trouwen
moet u vrowe nu lonen god
gerne doe ic u gebot
van allen sticken bi karitaten
maer dese dinge magic niet laten
ende geeft mi orlof live vrowe
si moest doen al had sijs rouwe
dus nam walewein daer orlof
ende ruemde also des conincs hof
dies si alle droefden gemene
sonder die quade keye allene
ende sine gesellen dies met hem waren
sine haddens negenen rouwe twaren
nu es walewein ter selver steden
met tween knapen van daer gesceden
ende alsi ene dachvard waren
dedise thuswaerd varen
ende dede hen groten der coninginnen
ende alle di daer waren binnen
sonder keyen ende sine gesellen
daer gi hier vore af horet tellen
die knapen moesten sceden gereet
van haren here al waest hen leet
ende daden die boetscap di hi beval
ende her walewein reet doe berch ende dal
so dat hi in enen woude quam
daer hijt utermatene scone vernam
maer het was daer harde woeste
nochtan hi daer bliven moeste
dien nacht tot des mergens vroe
doent dach was reet hi doe
vaste henen met snelre vart
ende quam gereden op enen aert
buten den woude in enen dale
daer hi sach gescepen wale
enen casteel rikelike
hi reet derward dapperlike
doe sach hi vort al sonder waen
ende sach vele hovede op staken staen
ende daer hi vorwerd soude liden
sach hi staende daer besiden
enen steinen borne claer
die harde dipe was vorwaer
ende daer in sat een scone wijf
die grote pine gedogede ant lijf
ende walewein die sprac tot hare
scone wat beligdi dare
mach enech man gehulpen u
bi gode here ic segt hier nu
mine can gehulpen geen man
die ter werelt ie lijf gewan
want die mi wilt in staden staen
die werd verslegen herde saen
doe sprac walewein op uwe trouwe
wi dede u hier in segt mi joncfrouwe
here ic segt wildijs sijn wijs
hier so dede mi min amijs
die here es over al dit lant
dattie swerte montanie es genant
hi ende ic quamen al hire
gereden ende hi vrachde mi scire
oftic kinde enegen man
ende oec soe scone mede daer an
ende oec so goeden riddere ware
alse hi ware al oppenbare
ic seide dat ic selken wiste
die betere ware in allen twiste
ende scoenre vele meer dan hi
daer so vragedi wie dat si
ic seide dat walewein ware
vele scoenre al oppenbare
ende betere riddere harde vele
want men vint in genen spele
die hem geliket iet een twint
om dit so werd hi so ontsint
dat hi mi inden borne stac
ende vord dese worde sprac
dat ic hier soude bliven doet
walewein ne verloeste mi vander noet
daer ic hier inne om ben geset
nu weetti here wat mi let
walewein sprac doe scone joncfrouwe
ic sal u hulpen ut desen rouwe
bi mire trouwe opdat ic can
neen sprac si edel man
ic rade u dat gi henen ridet
ende mins amijs niet ontbidet
hi es so fel ende so starc
dat hi twee ridders in een parc
dicke heeft bestaen gereet
ende beide doet sloech godweet
gine mocht vor hem gestaen niet
daer omme biddic u dat gi vliet
ende laet mi bliven in dese noet
ic wil niet dat gi blivet doet
om minen wille dat secgic u
dese staken die hier staen nu
om desen borne ende dese hoeft
die daer op staen des geloeft
die heeft hi alle gedoet daerbi
om dat si wilden verloessen mi
mijn her walewein seide joncfrouwe
uwen worden ic wel betrouwe
ende mins gescie dat god gebiet
in late u hier nu langer niet
ende hi hiefse ut ende sette
vor hem saen op gringalette
ende voer met hare henen saen
onlange daerna heeft hi verstaen
waer een riddere gereden quam
utermatene erre ende gram
part ende wapine was al wit
ende hi sprac te walewine dit
met groter stemmen herde sere
hordijt riddere sprect here
gi hebt gedaen grote dompheit
ic berope u van dorperheit
gi hebt mins oems ban tebroken
dit sal scire sijn gewroken
gi hebt ontfoert hier sijn amie
den vrede ic nu hier vertie
done die joncfrouwe comen sach
ay mi seitsi owi owach
wat saels nu edel riddere sijn
hier gaet nu ane dleven dijn
dese riddere es fel ende cone
ende es mins heren suster sone
ende es die witte riddere genant
nu set mi neder al te hant
ende vastelike di vlucht nu kiest
dat gi u leven nine verliest
doe sprac te hare walewein
ic sal u setten op dit plein
ende sal mi verweren oftic can
jegen desen vresseliken man
walewein sprac ten riddere saen
wat hebbic u te lede gedaen
hebbic iet gedaen dat qualijc steet
ic beent u te beterne gereet
die ander sprac en gere sone
noch vrede so nes hier te done
dune sals mi els niet geven
te beteringen dan dijn leven
doe keerde her walewein te hant
daer hi den witten riddere vant
ende stakene metten spere int lijf
ende warpene vor dat scone wijf
van sinen orsse doet ter neder
hi vinc dat ors ende kerde weder
ende settere die vrowe op daernaer
ende voretse wech saen van daer
maer eer si iet verre quamen
echt si een geruchte vernamen
van enen riddere done sach
die vrowe riep si owach
wat saels nu edel ridder wesen
nu ne mogedi niet genesen
dits die rode riddere sijt gewes
die des wits broder es
dese es tienwaerf also goet
ende also stout in sinen moet
als dien du heves doet gesteken
dat sal hi op di willen wreken
oft gi uwes lives wilt genesen
so keert nu wech ende laet mi wesen
walewein sprac wat mins gesciet
aldus en scedic henen niet
die rode riddere quam ongehire
ende sprac tote waleweine scire
die mord die du heves gedaen
die moet an dijn leven gaen
weert u oft gi sijt so cone
want gi hebbets wel te done
harre tweer tale was niet lanc
her walewein gringalette dwanc
ende dedene lopen metten sporen
ende stac den roden riddere voren
met sinen spere alte hant
dat hem dor sine herte want
ende hi viel vanden orsse neder
ter eerden doet walewein kerde weder
toten joncvrouwen harde saen
scire daerna heeft hi verstaen
enen riddere noch comen gereden
die doe riep met haestecheden
keert u vasseel gi blivet hier
al waerdi nu noch alse fier
acharme sprac doe die joncfrouwe
nu naket mi alre irst di rouwe
dits min here die starcste man
daer nieman jegen geduren can
gi blieft nu doet edel here
gine vliet met haesten harde sere
vliet ende laet mi hier nu
ic moet sterven over u
walewein seide en onsiet u niet
in vlie niet wat mins gesciet
in vloe nie dor genen man
mettien so quam morilagan
sijn hernasch was altesamen
pec swerd na sire namen
ende hi quam in dire gebare
oft algader sijn eygen ware
wat dat was in ertrike
hi sprac nu herde verbolgelike
bi gode her riddere na minen waen
so hebdi dompheit groet gedaen
gi hebt tebroken minen ban
dat ic gedogen nine can
ende ontvoerd oec min amie
met rechte ic u van morde betie
gi hebt vermort hier mine neven
dies suldi mi te soenen geven
u lijf ende el negenen scat
alse her waleweine hoerde dat
sprac hi her riddere ic set ane di
dat ic moeste verweren mi
ic moesse wederstaen ter noet
daer si mi wilden slaen te doet
swijch en onsculdech di niet
du moets hier bliven wats gesciet
dijn lijf moet sijn min pant
in namer niet vore al grikenlant
alse walewein dat vernam
scire hi jegen den swerten quam
ende die swerte jegen hem weder
elkerlijc stac anderen neder
ende die speren braken daer
in xx sticken wet vor waer
dat si niet lange daer ter stede
en lagen mar elc spranc op gerede
ende verhiven daer enen strijt
die geduerde langen tijt
en sach nie man so scone slage
alsi slogen in dien dage
vor die joncfrouwe inden pleine
die swerte riddere op waleweine
ende her walewein op hem weder
si drogen di swerde op ende neder
met slagen harde anxteliken
haer negeen wilde anderen wiken
die swerte riddere sere vacht
deus penst hi wat groter cracht
heeft dese riddere ic blive doet
god en bescerme mi uter noet
so motic die doet ember kisen
ende min amie oec verlisen
dits een die anxtelijcste man
die ter werelt ie lijf gewan
ende her walewein leet anxt oec groet
ende waende oec daer bliven doet
van des swerds ridders hant
hi scaemde hem sere ende nam thant
sijn swaerd ende sloech hem enen slach
datmen trode bloet comen sach
den roden riddere lopen neder
als hi sijn bloet sach sloech hi weder
so vresselijc sere op waleweine
dat hine achter dreef inden pleine
ende brachtene in so groter noet
dat walewein wel waende bliven doet
ende sprac dits die duvel niet een man
hoe benic dus comen hier an
ic vruchte dese riddere sal mi deren
in can mi met pinen verweren
mochtickene wel geraken nu
doe nam hi tswaerd dat secgic u
ende sloech dengenen ter selver stonde
ende geraectene in die selve wonde
daer hine te voren in hadde geslegen
doe viel neder die swerte degen
ende walewein viel op hem aldaer
ende trac hem af den helm daernaer
ende woudene doe slaen te doet
ende die swerte di hande boet
ende sprac ic wille mi opgeven
dor gode here laet mi leven
ic doe sprac walewein die here
maer gi moet mi geloven ere
dat gi met al uwer cracht selt varen
vore kardoel licgen sonder sparen
omtrent sente jans messe ende wacht
na mine comst viertien nacht
want ic sal daer comen tot u
ic doet gerne segt mi dan nu
here hoe u name nu es
vrient ic salt u doen gewes
walewein so benic genant
men kent mi in menech lant
artur die coninc es min oem
doe des die swerte riddere nam goem
sprac hi here des benic vroe
sint dat mi comen es alsoe
dat ic van u verwonnen bin
dies en achtic meer no min
sint gi min her walewein nu sijt
mine neven sculdic quite ter tijt
die gi mi beide hebt genomen
ic wille herde gerne comen
te kardole rechte vor di stat
in trouwen so sekeric u dat
aldaer so willic uwes onbeiden
van danen sone willic niet sceiden
tote datmen herde wale siet
oft gi sult comen ofte niet
dus nam walewein sine sekerheide
ende si scieden daer alle beide
die joncfrouwe voer met waleweine
ende liet haren amijs opten pleine
nu latic vanden swerten bliven
ende sal van waleweine vord scriven
nu seget vord die aventure
dat walewein reet ter selver ure
metter joncfrouwen daer
tote biden avonde wet vorwaer
doe vonden si ene borch staen
scone ende vast ende wel gedaen
in ene herde scone stat
die here die op die borch sat
was een scone gedaechde man
ende walewein die al dien dan
gereden quam met sire joncfrouwen
ende gerne den casteel soude scouwen
om te hebbene herberge daer
reet in die porte saen daernaer
daer hi wel ontfaen nu was
die ward sprac te hem na das
here mi donct an u in scine
dat gi gehad hebt grote pine
want het scient uwen wapinen wel
doe riep hi twee knapen snel
dine ontwapenen souden daer
doe dede di waerd bringen daernaer
een herde wel gemaect sorcoet
datmen walewein ane doet
doe was gereet daer dat eten
die waerd ende waleweine sijn geseten
ende oec die joncfrouwe mede
men plaech haers wale daer ter stede
ende alse dat eten was gedaen
esmen daer scire slapen gegaen
men vrachde waleweine oft hi woude
dattie joncfrouwe met hem slapen soude
oft wiltmense allene lecgen nu
walewein seide jaet dat secgic u
hi wilde dat si allene lage
dus slipen si al toten dage
des margens stont op die waerd
ende ginc hem vermargen udewaerd
doe hordi ropen lude ende sere
hulpe wacharme live here
wat wondere es nu hier gesciet
die here vraechde mescomt di iet
dat tu dus roeps nu ter stont
ay mi here het es gewont
u broder sere ic segt u bloet
ende u twee neven die sijn doet
ende hem es ontfort sine amie
hier omme eest dat ic scrie
dit heeft gedaen al een man
dien ic u niet genomen can
alse die here des ward geware
ende hi vernam dat doet waren
sine neven ende sijn broder gewont
doe pensdi daer ter selver stont
dat sijn gast hevet gedaen
hi dreichdene doet te slane saen
ic moet minen broder wreken
hi ginc sine manne spreken
om dese jamberlike daet
doe horde die joncfrouwe den raet
die met waleweine daer quam
ende doen si den raet vernam
ginc si aldaer her walewein lach
staet op here het es dach
ic hebbe also hier vernomen
dat gi hier sijt qualijc comen
men wilt u hier te doet slaen
doe stont hi op harde saen
ende cleetdem ende quam vord
alsene die waerd hevet gehord
ginc hi waleweine saen beneven
ende sprac du heefs doet mine neven
ende minen broder sere gewont
dies moetstu kisen nu ter stont
die doet van minen handen hier
al waerdi nu noch alse fier
ic salse wreken harde saen
op u mine bedrige min waen
gine selt u thus niet beromen
dat gi hen hebt dlijf genomen
walewein sprac neen edel here
dat ware u ene cleine ere
dat gi mi sloget in deser wise
ic hebbe noch binnen uwe spise
daer ombe spaert mi nu ter tijt
die waerd sprac des seker sijt
in spaerde u els in gere manire
in soude u doden nu salic scire
ende sal u daer verhongeren in
knapen riep hi int begin
ende dede waleweine vaen aldaer
ende inden kerker lecgen daernaer
keye god moet u werden gram
gi bracht toe dat hi daer quam
met uwer valscher tongen quaet
alse waleweine ten kerkerewaerd gaet
besagen wel des waerds vrindinne
hi bequam haer so in haren sinne
dat si seide dies geloeft
here geeft mi des ridders hoeft
daermede so quijtti wel nu mi
die waerd sprac bi gode dat si
hi was blide harde sere
nu hord van derre joncfrouwen mere
si hadde hem lange gebeden te voren
ende hi haer oec gesworen
eer hi haers lichamen sculdech ware
dat hi eer soude bringen hare
waleweins hoeft ende om dat
was hi blide dat hi ter stat
daer quiten soude sijn belof
ende doe hi waleweine wilde slaen of
sijn hoeft sprac die joncfrouwe
here seit si bi mire trouwe
aldus en willic niet van u
gi motet op hem winnen nu
alse goet ridder sculdech es
in enen camp des sijt gewes
hi sprac dat willic gerne doen
si daden haer wapinen doen
die waerd ende walewein te gader
doe sprac der aventuren vader
wat mach mi dit gehulpen nu
al eest dat ic verwinne hier u
ic mach van hier niet ontgaen
want u man souden mi verslaen
dus magic niet hier sijn verloest
ende dat es mi een cranc troest
die ward seide bi mire trouwen
ic swerd u bi derre joncfrouwen
ende bi ridderscepe ende bi al
dat u nieman scaden ne sal
eest dat gi verwint hier mi
ic wille dat gi quite ende vri
scedet van hier in allen kere
dies was walewein blide sere
dus saten si op haer orsse daer
ende reden op een plein daernaer
buten der borch daert scone was
ende wel gewapent elc dor das
omdat si camp vechten wilden
beide met spere ende met scilden
deen quam daer opten anderen gereden
met harde groter nidecheden
so dat haer speren sticken braken
anderwerf si hen onderstaken
ende staken noch haer speren ontwee
ende derdewerven oec noch mee
staken si ontwe haer scachte
doe pensde her walewein ende dachte
dit es wel een riddere coene
dat ic mi were des es te done
wi hebben drie joesten gereden
ende hi heefse herde firlijc leden
bi gode ende bi mire wet
ic sal nu proven min gringalet
ic riden neder te derre steken
oft min part sal mi gebreken
dus namen si echt speren in hant
ende min her walewein quam gerant
ende geraecte sinen waerd so wel
dat hi neder ter eerden vel
ende gaf enen groten plat
ende her walewein beette nadat
ende sijn waerd es opgestaen
doe gingen si hen onderslaen
menegen slach swaer ende groet
daer hadde nu swaren wederstoet
walewein van sinen waerd godweet
si vochten toter nacht gereet
datmen bekinnen niet en conde
wie dbeste hadde optie stonde
alse walewein dat gesach
dat hem die nacht dus anelach
sinen waerd hi doe aneran
ende sloech den vresseliken man
op sijn hoeft metten swaerde
dat hi nederviel ter eerde
want die slach was so groet
hi ware daer seker bleven doet
haddi staende gebleven stief
tswaerd ginc dipe in sijn lief
ende walewein viel op hem aldaer
ende trac hem af den helm daernaer
ende wildem afslaen dat hoet
diegene doe di hande boet
ende bat oetmodelike genade
walewein sprac het es te spade
gi moet u hoeft verlisen saen
want gi haddet mi gedaen
haddi mi verwonnen nu
neen edel here ic bidde u
dat gi mins genadech sijt
her walewein seide en geen respijt
en mogedi hebben dat secgic di
ensi alsoe dat gi nu mi
geloven wilt ende sekeren mede
te kardoel te varne vor di stede
omtrent sint jansmesse vorwaer
ende viertien nacht te licgene daer
met al uwer macht verstaet mi nu
tot dat ic comen moge tot u
en comic niet daerenbinnen
geeft u gevaen der coninginnen
ay here en maget anders niet sijn
so latic eer dat leven mijn
die scande ware mi alte groet
bi mire trouwen ic sla u doet
en wildi des niet anegaen
mettien verhief hi tswaerd daer saen
doe riep die ander laet mi leven
ic wille u hier min sekerheit geven
maer lieve here riddere segt eer mi
hoe dat uwe name si
doe sprac hi ic hete walewein
in ward ni so dorper no vilain
dat ic mins namen lochende ie
ay mi here nu ne was nie
riddere so blide alsic ben nu
dat ic verwonnen ben van u
siet hier min trowe datic van al
dat begerende sijt doen sal
doe seide walewein op uwe trouwe
so bevelic u dese scone joncfrouwe
die hier met mi quam ter stede
dat gise vord te kardoel mede
ende segt der coninginnen dat sise begome
tote dat ic tot hare come
dus sijn si opgestaen
ende ter zalenward gegaen
daer leide di waerd waleweine te voren
hoe dat sine joncfrouwe hadde gesworen
dat si sijn hoeft hebben soude
in ene scrine met gewoude
die si daertoe hadde doen maken
eer ic hare meer mochte genaken
live here geraet mi hier toe
her walewein seide ten riddere doe
dit salic harde wel begaden
si quamen in di zale met staden
walewein ginc der joncfrouwen jegen
die sconincs dochter was van nortwegen
ende grotese ende seide joncfrouwe
ic ben walewein bi mire trouwe
ic wille doen mins waerds belof
gi hebt ene scrine in u hof
te minen hoefde verstaic an u
ic wilre min hoeft in lecgen nu
ende daer met sal nu quite wesen
mijn waerd doe sprac na desen
die joncfrouwe wat mins gesciet
uwe word en wedersecgic niet
doe stac hi sijn hoeft in di scrine
ende tract weder ut sonder pine
doe sprac walewein nu heeft hier saen
mijn waerd sijn gelof gedaen
dus was daer bliscap ende spel
men plach heren waleweine daer wel
dien nacht was hi wel tgemake
nu salic laten van hen di sprake
van dien daer in die zale bliven
ende sal van waleweine scriven
daventure doet gewach
dat walewein opten anderen dach
quam gereden in een wout
daert scone in was menechfout
daerin reet hi alden dach
ende den nacht di daer na gelach
doe vant hi ginder een scone plein
daer wilde hem resten her walewein
hi beette vanden orsse daer
ende dede hem tgreide af daernaer
ende liet weiden optie stat
ende sliep allettel selve na dat
doe quam daer een vorstere gegaen
ende wilde hemelike dors vaen
maer hine conde sijt seker das
doe jagede hijt in enen maras
daer waendijt hebben wel geweert
ende sinen here gepresenteert
hierenbinnen ward ontwake
her walewein ende ward sere tongemake
ende stont op ende alomme liep
ende met luder stemme hi doe riep
ay gringalet waer sidi nu
dit was ongetroweheit van u
ende felheit mede alte groet
dat gi mi in derre noet
aldus nu allene laet staen
motic dus te voet nu gaen
dat es mi selden vore gesciet
derre ontrouwen en plaechdi niet
dit heeft verhord nu gringalet
ende quam gelopen al ongelet
rechte te sinen here waert
die om heme was vervaert
doe hijt sach was hi blide
ende leide sijn gereide ter selver tide
ende op gringalette hi sat
ende keerde danen vander stat
ende reet toten avonde met gewelt
doe quam hi gereden an een velt
daer hi vant een woeste lant
dat algader was verbrant
menege scone stat hi sach
menege scone borch daer lach
verwost ende herde te vallen dan
des wonderde waleweine den edelen man
het was daer al so sere verbrant
dat hi niweren herberge vant
dus reet hi tot in die nacht
doe quam hi gereden an ene gracht
daer een clene casteelkin stoet
daer beette min her walewein te voet
ende bat die herberge aldaer
doe sprac die here te hem daernaer
here ic ben een arm man
maer mine herberge nochtan
alsulc alsi es lenic hier u
walewein seide danc hebt nu
in mach u niet bat gedoen
die gode man sloech hem een hoen
dat walewein soude eten daren
gerstenbroet ende borre twaren
moesti eten ende drinken
hine wiste hem wat els scinken
doe vraechde walewein daer te hant
twi dat lant so ware verbrant
ende wies dat lant oec ware
die man antwerde hem daernare
here dit was een conincrike
ende hier levede so weldelike
tfolc datter in was geseten
nu heves god al vergeten
ende hevet hier nu int lant
enen lintworm gesant
die es so utermatene groet
hi heeft vele des volcs doet
ende dit lant verwoestet sere
nu es gevloen die coninc onse here
in een ander lant hierbi
ende hevet doen crieren een gecri
wie den worm gedoden conde
hi wilde hem geven ter selver stonde
sine enege dochter tenen wive
ende sijn conincrike na sinen live
nochtan en dar dit nieman angaen
doe vraechde walewein den waerd saen
waer die worm gelegen ware
die waerd seit hem oppenbare
des ander dages smargens vroe
stont walewein op ende riep doe
den man ende seide du moets mi
leiden waer die lintworm si
doe ginc hi met hem ter selver wile
ende leiden wel onderhalve mile
tot an enen berch tere stat
daer hi lach in een groet gat
doe seide die man nu merket here
ginder leget hi min no mere
nu motic vlien wats gesciet
want ic dar hier bliven niet
dorden vresseliken worm
in dar oec niet ansien den storm
dien gi sult hebben hier ter stont
walewein seide nu gaet gesont
ic vare daer di worm nu si
doe her walewein daer quam bi
versagene die worm daer ter stede
ende quam ut sinen hole gerede
so lanc ende so utermaten groet
dat her walewein vrochte die doet
ic moet hier anxtelike vechten
daerom began hem oprechten
gelijc enen groten maste
ende quam op waleweine daer vaste
ende her walewein sijn spere stac
op hem dat te sticken brac
maer dit was een steke om niet
hine dede den worm geen verdriet
nochtan waest een groet gemoet
neder ginc hi vanden perde te voet
ende slogene metten swaerde daer
menegen slach wet vorwaer
maer en wilde niet dore gaen
die worm heeft waleweine bestaen
so vreesselike ende so sware
dat her waleweine geerne ware
gevloen haddi geweten waer
idoch moesti hem weren daer
oft hi moeste bliven doet
hi was nu in groter noet
want die worm met sinen clauwen
wat dat hi conde gelauwen
trac hi hem af groet ende smal
hi scorde waleweins wapine al
ende maecte hem daer menege wonde
doen quam echt di worm ter stonde
gapende vreselike sere
oft hi verbiten soude den here
ende walewein doe jegen hem ginc
ende metten swerde hine beginc
ende in die kele hine doe stac
so verre dat hem therte brac
doe viel daer neder die viant
daer bloet ende vier ute scoet thant
dat waleweine verbernde na das
al dat an sine live was
walewein viel neder an sinen danc
want hi mode was ende cranc
hi lach met blode overgoten
dat vanden worme quam gevloten
daer in lach die coene man
daer hi te doelne of sere began
hi was al van hem selven comen
dus was hem na dat lijf genomen
daer hi dus lach vor dien viande
des heren drossate vanden lande
die quam nu allene gereden
ute na sire ouder seden
te siene waer die worm was
doe werd hi saen geware das
dat gringalet na waleweine
sere neyede inden pleine
ende maecte groet mesbaer
hi verboudem doe ende ginc naer
ende vant waleweine licgende dare
gelijc oft hi doet ware
den worm sach hi bi hem doet
des haddi bliscap herde groet
ende rouwe haddi omden man
droeffelike sprac hi hem an
owi her riddere live here
mi deert utermatene sere
dat ic u doet licgene sie
en werd in eertrike nie
dine gelike nu geboren
dattu dijn lijf heves verloren
dat mote gode wesen leit
dit quam di van groter stoutheit
dattu dorstes hier bestaen
den worm dat es di vergaen
swaerlike ane den live dijn
nu mote di god genadech sijn
dus liet hine licgen daer hi lach
ende reet daer hi dat ors sach
hi naemt ende wildet wech leiden
maer danen en wildet niet sceiden
het setter hem jegen dattet mochte
den drossate het daer gerochte
metten voten ende ontrac
die drossate ginc af ende trac
enen stoc die daer doe lach
den orsse gaf hi enen slach
dattet neyde so harde sere
dattet horde die edel here
die daer lach alsoe gewont
ende hi sprac ter selver stont
wie es mi gevolget nu naer
die min gringalet nu nemet daer
ic bidde hem dat hijt late staen
in mach te voet niet henen gaen
dies was die drossate herde blide
ende liep ten riddere ter selver tide
al wenende ende sprac met sere
mogedi becomen edel here
jaic sprac hi dat seggic u
woudi mi geven drinken nu
die drossate sprac jaic here
doe liep hi ende haestem herde sere
ende brachte waleweine drinken na dat
die doe bequam ter selver stat
doe nam waleweine aldaer
ende settene op sijn paert daernaer
ende vordene met hem saen na das
ter stat daer die coninc in was
daer dedi beten heren waleweine
onder ene linde op enen pleine
ende seide dat hi daer raste name
tot hi daer weder quame
ic wil niet dat gi dus comt te hove
ic sal u met meerren love
doen halen sprac hi live vrient
want gi hebbes wel verdient
gi sijt volmaect in alre wijs
gi hebt vor alle ridderen den prijs
dat scient an uwen live nu
beit mins en lettel des biddic u
ic sal hier wedercomen te hant
dus es hi vaste henen gerant
ter stat waerd al dat hi mach
ende doe men so dapperlijc comen sach
gingen die liede alle vlien
ende seiden hi heeft den worm gesien
daer werd een loep doe herde groet
si waenden alle wesen doet
dus quam die drossate saen gerant
daer hi den coninc sittende vant
in een harde scone palas
daer menech riddere bi hem was
ende seide here drivet bliscap groet
want die lintworm die es doet
dese niemare bringic sonder waen
die coninc sprac hebdijt gedaen
nenic niet wie deet dan
het dede een riddere een edel man
die coenste die ie werd geboren
hi hadde welna dlijf verloren
levet hi oft es hi doet
hi levet here maer harde groet
es sijn ongemac nu ter stont
die worm heften sere gewont
waer es hi nu dat secget mi
here sprac hi hijs hier bi
nu secget mi waer icken vinde
buten der stat onder die linde
daer leget hi ende hevet raste
sijn ors bandic bi hem vaste
ende quam om u gereden here
dat gi den riddere doen sout ere
doen dede di coninc daer gebieden
sinen ridders ende sire maisniden
dat si met hem souden riden
hi wilt den riddere halen tien tiden
si voren metten coninc ter stonden
daer si heren waleweine vonden
licgende harde sere gewont
men namene op ter selver stont
ende vordene sachte ende wale
met bliscepen in des conincs zale
daer hi harde scire genas
want hi selve die vroetste was
van wonden die men tien tiden vant
doe hi genesen was quam thant
die coninc vor waleweine al daer
ende seide here hebt genen vaer
gi hebt verslegen nu ende doet
den lintworm die ons dede noet
ende daermede hebdi verdient hier nu
mire dochter te hebbene nu
tenen wive ende al min lant
na mine doet si becant
walewein sprac god lone u here
dat gi mi biet dese ere
des en mochtic verdinen niet
maer live here oft gijt gebiet
soe doet mi tirsten ene bede
dies biddic u op alle genede
dat willic doen al ongespaert
so biddic u here dat gi vart
met al uwer macht te kardeloet
ende den lintworm di ic sloech doet
vort met u ende mire joncfrouwen
ende beit mins daer in goder trouwen
tes ic come daer tote u
gerne segt mi uwen name nu
bi gode here gerne dat si
waleweine soe heet men mi
die conc seide edel wigant
ic sekere u met mire hant
met mire conincliker trouwen
den worm oec metter joncfrouwen
te bringene als gi hebt geseit
te kerdole met mire wetentheit
doe walewein al genesen was
bat hi den coninc saen nadas
dat hi hem wapine soude geven
want di sine waren bleven
vorden worm al verbrant
doe gaf die coninc waleweine te hant
die beste wapine vander stat
doe nam walewein orlof nadat
ane den coninc ende andie vrouwe
ende oec mede andie joncfrouwe
ende an alle die daer waren
dus es hi hoefscelijc henen gevaren
nu salic u swigen van desen
ic salre hier namaels els mer af lesen
maer ic moet hier vore nu spreken
van keyen metten quaden treken
daventure seget hier ter steden
doe walewein was vanden hove gesceden
dat keye doe quam gegaen
te sinen gesellen daer ic af dede verstaen
die met heme waleweine verriden
si spraken aldus onder henlieden
overmids theren keys raet
dat elc wilde proven hoe dat gaet
sine aventure oec een jaer
ende laet sien oft waleweine daernaer
alse menege aventure sal gescien
alse ons allen sal binnen dien
ende om dese sake sijn si daer
met keyen gevaren alle daernaer
om waleweine te doene tachter
ende te merre sinen lachter
dus sijn si hemelijc wech gevaren
tote hen twintich sonder sparen
ende daer was keye meester af
die hen allen goden troest gaf
hi seide laet ons te gadere varen
ende niemanne die wi vinden sparen
mettesen worden metteser tale
quamen si gereden in enen dale
doe si seven dage hadden gereden
daer ene borch stont beneden
die utermaten scone was
ende starc mede alsict las
ende om dese borch ginc een muer
die te starc was elken gebuer
ende een water mede so wijt
dat si niemanne ontsagen ter tijt
nu es keye comen met allen
met sinen ridders daer vore gevallen
het was den avonde herde naer
ende souden gerne herbergen daer
ende die valbrucge was opgetogen
datsi ter porten niet comen mogen
si ripen sere ter selver ure
doe quam daer een knape ten mure
die vrachde wat si behilden dare
doe seide her keye saen daer nare
vrient wi willen herbergen nu
uwer es te vele dat secgic u
sprac die knape te latene in
want waerdi valsch in uwen sin
gi mocht di borch winnen saen
op min here sonder waen
ende in weet niet wie gi sijt
maer wildi mi uwen name secgen ter tijt
gi moget sijn oec selc man
mijn here sal u inlaten dan
ende gi mocht oec selc sijn twaren
gine quaemter in binnen seven jaren
keye balh hem sere tier stont
ende seide quade besceten horstront
hoe sprecstu soe te mi ward
haddic di hier nu vor min pard
ic soudi anders te sprekene leren
die knape sprac also mote mi god eren
wardi allene te deser uren
ende woudi dan iet lange duren
daer buten ic soude daer comen tot u
ende soude besien wat gi mi nu
te vergeefs doen sout allene
ende willen dandere alle gemene
stille houden ic segs u mere
wi comen daer ut ic ende min here
ende selen jegen u josteren ter steden
welc dat gi wilt van ons beden
bi gode sprac keye dat soude mi
onward hebben nu van di
dat ic soude jegen enen knecht
speren breken over recht
maer doch hier comen dinen here
ic breke jegen hem een spere
dus es die knape neder gegaen
ende dede dit sinen here verstaen
die hem gereide saen daernaer
ende sijn knape mede wet vorwaer
dede hem wapenen wel van prise
rechte na eens ridders wise
ende bat sinen here dat hi aldare
seide dat hi ridder ware
ende oec here van daer binnen
ende hi hem late die joeste beginnen
jegen keyen nu ter stat
die riddere dede dat hi hem bat
doe quamen si saen gereden daer uut
ende keye quam vord al over luut
ende wilde daer die joeste beginnen
doe sprac die riddere van daer binnen
here gi hebt hier vele liede
ende ware dat sake dat u messciede
ende si ons wilden deren
sone condewi ons niet verweren
maer wildi gi twee jegen ons tween
hier jostiren al in een
tote dat wi verwonnen wesen
ofte gi twee dat si te desen
niet en selen doen godweet
ende si dit namen op haren eet
wi selen jostiren jegen u
keye seide dat sweric nu
ende alle dese ridders mede
dus sworen sijt daer alle ter stede
die knape die nu was comen hier
die int herte was cone ende fier
sine wapine scenen so overgoet
dat keye pensde in sinen moet
dat ware di here van daer binnen
hi sprac te keyen wildi beginnen
te josteerne jegen mi
so comets af laet sien wat si
het gaet sere ten avonde waert
keye begonde te roerre sijn paert
ende quam gereden opten knape
ende stakene met groten ongemake
so dat sijn spere te sticken brac
ende sinen scilt oec mede dorstac
ende die knape staken weder
dor scilt dor halsberch ende dor leder
rechte tuscen arm ende side
dat sijn spere ter selver tide
achter ut gewaden quam
het sceen dat hi op hem was gram
haddine alsoe opten buc geraect
hi hadde keyen ene wonde gemaect
soe groet dat wetic wel van desen
hine ware daeraf meer genesen
die knape liet tspere steken alsoe
ende trac sijn swaerd ende ginc doe
vresselike op keyen slaen
ende keye trac sijn swaerd oec saen
ende ginc hem manlike weren
maer die inden vanden speren
die utrageden achter ende voren
daden hem herde groten toren
want hem dat slaen sere benam
die knape met enen slage quam
ende sloech keyen oec na das
also als hi verwerret was
opten arm met nidecheden
dat hem sijn swaerd ontviel ter steden
doe werd keye tachter sere
ende binnen dien soe was die here
vander borch vergadert ende in porre
ane keys geselle lichaorre
si quamen te gadere metten speren
elc stac anderen inder weren
so dat beide haer speren braken
ic segt u dat si die swerde traken
ende gingen houwen ende geven
elc stont daer na sanders leven
int leste werd lichanor so mat
dat hi hem opgaf ter stat
doe quam een ander op hem gereden
ende binnen deser selver steden
was keye tachter soe gedaen
dat hi ne mochte niet gestaen
ende viel over sine knien ter neder
ende alsi op waende staen weder
slogene die knape metten swerde
dat hi weder viel ter eerde
doe quamen die andere daer toe gereden
ende bescudden keyen daer ter steden
ende voren den knape op alsoe
alse dat die knape sach hi vloe
in die porte ter selver stont
want si haddene sere gewont
ende hi sach wel ende heeft vernomen
dat sijn here was opgenomen
ende haddene gevaen wet vorwaer
ende sendene te conincs hove daernaer
om te secgene daer oppenbare
dat hi hare gevangen ware
ende doen die knape dit vernam
was hi utermatene gram
ende dede die porte vaste sluten
ende die ridders alle daer buten
die wel waenden sijt seker das
dat hi die here vanden torre was
si ripen doe inward ende seiden
dat si nembermer van daer sceiden
sine selen den tor winnen ere
keye die gequetst was sere
men hulp hem daer te rasten saen
die andere sijn te storme gegaen
ende besoeken in allen sinnen
hoe si den casteel mochten winnen
maer daer ne was geen winnen an
nu es gereden die goede man
die riddere die daer gevangen was
daer ic hier te voren af las
tote kardole ter selver ure
daer hi vant den coninc arture
ende vertelde vorden coninc al bloet
hone keye ende sijn conroet
gesent hevet aldaer gevaen
ende hoe sine alle hadden bestaen
niet een man allene wet mede
want icker twee onder dede
ende doe quamen si xv wale
op mi gesmeten altemale
ende vingen mi ende sinden mi nu
her coninc here aldus tot u
doe dit vernamen die grote heren
maecten sijs sere haer sceren
vord seide di riddere daer den heren
hoe sijn knape reet uter weren
jegen keyen en hine sloech soe
dat sine gesellen echt quamen toe
ende keyen bescudden aldaer
doe ontreet min knape daernaer
in minen casteel daer si voren
licgen ende hebben gesworen
dat sine winnen selen ter steden
eer si meer van daer sceden
nu siet here her coninc
wat wildi doen van derre dinc
wildi orlof geven mi nu
dies soudic gerne bidden u
want ic ben hier u gevaen
maer gaefdi mi orlof sonder waen
so waric quite van minen eede
ende so mochtic weder keren gerede
ende bescudden minen casteel
ende minen knape die een deel
in anxte es dat wetic wale
die coninc sprac na dese tale
her riddere bi mire kerstenhede
ic scelde u quite hier ter stede
ende oec so gevic mede orlof
es enech riddere in min hof
die u wille in staden staen
dat hi met u vare sonder waen
doen dit horde gariet
ende lyoneel ende hestor mede
ende acglavael si seiden daernare
her coninc opdat u lief ware
wi souden met desen riddere varen
ende dien knape ontsetten sonder sparen
die keyen also tonder dede
die coninc seide ic weets u mede
danc ende bids u sonder waen
mogedi keyen aldaer gevaen
ende sine gesellen daer ter stede
so geefse desen riddere gerede
ende sinen knape die keyen sloech
mede te done haer gevoech
maer oft gi cont so hoet u
dat si u niet en kinnen nu
ende oec so hoet u des biddic u mere
dat gise niet en quetst te sere
dit geloefden si daer den coninc
ende sciden en wech na dese dinc
metten riddere ongespaert
rechte te sinen castele waerd
nu selewi swigen van desen
ende van keyen ende sine gesellen lesen
daventure seget ter stont
dat keye die sere was gewont
hierenbinnen genesen was
ende oec es comen mede na das
vorden casteel met sinen gesellen
die knape daer hier vore af tellen
hadde met hem daer hen drien
die dedi wapenen oec mettien
ende dede elken nemen enen boge
die hem best daertoe doge
ende gingen aldus staen ten mure
ende scoten udewaerd harde sture
met scarpen quarelen met snelre vard
so dat si moesten achterwaerd
trecken an haren danc
doe dit geduert hadde lanc
ende hen quarele geborsten
ende si nemmer met arenborsten
en conden gescieten wetet dat
doe namen si gode slingeren ter stat
ende worpen met stenen udeward
ende binnen deser selver vard
soe es die riddere selve comen
met sinen gesellen ende heeft vernomen
keyen die noch lach aldaer
doe wilde die riddere ontbiden daernaer
sine vrint al sonder waen
dat si hem in staden staen
doe sprac gariet die here
gine ontbidet nembermere
hulpe jegen also vele liede
ic wilde niet dat ons gesciede
die lachter dat wi dese dinc daden
ic wilre vive allene begaden
datsi om te behoudene dleven
hem gerne op selen geven
doe seide saen her lyoneel
ic nemer oec vive in min deel
so doe ic oec sprac hestor
ic sal hen geven selken por
si selen wesen harde blide
dat si hen opgeven te tide
acglavael die seide doe
die andere vive horen mi toe
die salic oec bi mire trouwen
steken ende so sere blouwen
dat si blide selen wesen
dat si mogen der doet genesen
doe sprac die riddere daer si met quamen
dus sijn si alle bestaet te samen
ende waer jegen salic vechten dan
doe sprac hestor bi sente jan
altemet dat wise verwinnen
so seldise tuwen castele binnen
voren in gevancnessen secgic u
dit sal u ambacht wesen nu
bi mire trouwen dus moet wesen
seiden die andere ende binnen desen
sijn si keyen soe na comen
datse keye hevet vernomen
hi sach na haer teken ende spiet
maer hine kinde haer wapine niet
want si hadden alle daer
hem ontekent wet vorwaer
maer keye was cone dor das
om dat harre maer vive en was
ende doe si dus na sijn comen
sprac acglavael hier heeft genomen
elc van ons hen viven nu
onder te doene nu secgic u
dat goet ware dat wi ontbiden
dese niemare tot henlieden
dat elc hier van ons viren
hen viven wille doen falgiren
deen na dander wetet dat
ende elc vive houden in ene stat
oft si sijn soe coene na desen
dit donct ons allen goet wesen
datmen dit keyen doe verstaen
wie sal dese boetscap nu anegaen
si badens doe alle acglavale
want hi vonden hadde di tale
daerombe soudijt doen te bat
doe reet acglavael saen na dat
ende seide dit keyen no min no mere
dan hi geseit hadde nu ere
dit hadde keyen onwaerd tien tiden
ende seide wi iiij willen riden
jegen u viren op dat gi dorret
acglavael seide wi sijn also geporret
ende hebben oec gelovet dat
u xx te makene mat
dats elken v van ons viren
ende woudi u deilen in deser maniren
soe datter vive hadde elc
ende dorsti ende waerdi oec sele
dat gijt wout dus anegaen
wi dorstent herde wel bestaen
ende en wildi oec u deilen niet
nochtan so wat daerna gesciet
wi vire selen u sonder waen
stappans hier met wige bestaen
nu hoet u ic come saen hier weder
gi stect mi of ic u ter neder
dus reet acglavael tsinen gesellen
dese word van keyen tellen
doe seidi dat hi geloeft hadde daer
te ridene jegen keyen vorwaer
dus nam in hant elc sijn spere
ende keye die quam jegen ter were
hem vierder dat suldi weten
die wel op waren geseten
ende acglavael die reet op keyen
vore die borch in dire valeien
ende keye op acglavale doe stac
dat sijn spere te sticken brac
maer en deerde acglavale niet
ende acglavael hadde enen starken spiet
daer hi keyen met heeft gesteken
dat hem die herte dochte breken
ende hi vallen moeste ter eerde
harde onsote van sinen perde
doe hi dus ter neder lach
ende die riddere vanden castele sach
dat acglavael reit tenen anderen waerd
quam hi derward metter vard
ende nam keyen op wel saen
ende seide gi moet nu sijn gevaen
keye hadde so grote noet
dat hi ne sprac clein no groet
ende die riddere leidene doe
rechte toter porten toe
ende riep laet in harde sere
ic beent brandesion u here
ende doen keye dit hadde verstaen
wildi hem ter were setten saen
ende trac achter metter druest
doe nam brandesion die vuest
ende slogene inden nacke so sere
dat nederstorte keye die here
optie brucge daer met allen
soe dat hi welna was gevallen
in die gracht diep ende groet
die knape doe di porte ontsloet
want hi sinen here kinde saen
bi sire spraken sonder waen
ende doen die porte was ontaen
namen si beide doe keyen saen
ende drogene in enen kerker daer
ende gingen beide udewaerd daernaer
ende eer si comen conden opt velt
so waser daer noch drie gevelt
van lyoneel ende oec gariet
ende hestor dese drie dat wet
elc hadde daer enen afgesteken
brandesion quam vord gestreken
ende sijn knape mede dats waer
ende namen die drie aldaer
ende leidense bi keyen gevaen
ende quamen weder udewaerd saen
maer eer si daer conden comen
so hadde acglavael welna genomen
enen riddere daer sijn leven
eer hi hem op wilde geven
ende gariet reeter enen doet
ende hestor brachte in groter noet
enen anderen optie stede
so dat hi hem opgaf gerede
ende so dede oec lyoneel
hi gaf daer enen so sijn deel
dat hi hem scire genade bat
doe riep acglavael daer ter stat
brandesione ende seide hem nu
her riddere waromme en haesti u
niet seerre hier te desen tiden
nemt op dese ridders al sonder striden
mogedise leiden in u gewelt
haddire noch twee gi had die helt
haestu ende comt weder saen
ende brinct ons speren dats wel gedaen
des was brandesions knape vroe
ende bracht hen speren gedregen toe
daer si mede selen josteren
ende elc namer een vanden heren
ende si slogen die ors met sporen
ende elc heeft daer enen vercoren
dien hi stac ter eerden saen
ende alse die achte hebben verstaen
dat die xij dus sijn verwonnen
gingen si vlien wat si connen
ende die andere volgeden naer
ende verhaelden die vire daer
want elc verhaelde enen ter steden
ende die viere die ontreden
die wile dat hi dandere vingen
dese en wilden niet langer dingen
noch oec vechten daer ter stede
want si gaven hen op gerede
doe brachten sise alsoe gevaen
ende gavense brandesione saen
dise inden kerker leide
met keyen daer ic eer af seide
nu was die knape herde blide
dat hi sinen here tien tide
hadde aldus quite ende vri
ende die ridders gevaen daerbi
die sinen here onrecht daden
ende den casteel wilden verraden
daer was bliscap in die zale
die heren waren ontfaen wale
die de anderen hadden verwonnen
men soude u niet viseren connen
die grote vroide die daer was
doe bat lyoneel na das
brandesione dat hi na gevoech
den gevangenen geve gnoech
want si behoren ter tavelronde
tote dier tijt ende tot tier stonde
datse die coninc artur doet halen
men saelt herde wel betalen
brandesion gelovet daer doe
des ander dages harde vroe
soe reden en wech dese vier heren
ende willen weder tote arture keren
ende hem oec selen doen verstaen
hoe haer stucken sijn vergaen
ende doese die coninc hadde vernomen
dedise alle viere vor hem comen
ende bat hen dat si hem seiden das
hoe die dinc gescepen was
si liten den coninc doe verstaen
dat si alle waren gevaen
sonder viere die ontreden
was keye selve daer ter steden
jahi ende was oec die irste met
die int gevancnesse was geset
nu latic hieraf die tale bliven
ende sal u vanden viren scriven
haer aventure die si doen
die den heren daer ontfloen
nu gewaget die aventure
dat dese viere ter selver ure
doen si vander borch ontreden
quamen gereden tere steden
bi enen watere an een wout
daer een riddere woende die stout
harde cone hadde gewesen
maer hi was nu alse wijt lesen
so out dat hi nemmeer ne mach
nochtan alsi gode ridders sach
verblietde hem sijn herte talre stont
ende waer dat hem oec werd cont
enech riddere van aventuren
dien herbergede hi wel ter curen
ende dedene te gemake ter stat
ende dit dede hi algader omdat
des hi vernemen soude doch iet
wat hen van ridderscepe ware gesciet
nu hebben dese viere vernomen
desen casteel ende sijn comen
derwaerd gereden met haestecheden
om te herbergene daer ter steden
ende doe si vor die porte quamen
ende die knapen dat vernamen
seiden sijt haren here sciere
dat daer waren ridders vire
die gerne geherbeget souden wesen
ende hi hietse inlaten na desen
ende doe si in waren comen
hebben knapen haer paert genomen
ende te stallewaerd geleet
ende ander knapen ontwapendese gereet
ende dadense ten waerd comen saen
dise wel heeft ontfaen
hi vraechde hen oec wie si waren
ende wanen dat si comen gevaren
si seiden si waren van arturs maisniden
ende quamen gevaren onder henlieden
van enen castele sonder waen
daer si qualike waren ontfaen
want wat wi baden om lief om leet
die herberge was ons ongereet
ende men sloet die porte aldaer
ende toech op die valbrucge daernaer
sonder te secgene dit oft dat
dus moestewi trecken van dier stat
ende comen hier herbergen dor noet
bi gode dat heeft mi wonder groet
sprac die oude man na des
want hi een hovesch riddere es
ende een starc ende een coene
ende pleget gerne ere te doene
goden ridders dat wetic wale
doe vrachde daer een na derre tale
hoe hi hiete hi seit hen doen
dat hi hiete brandesioen
ende hi hadde enen knape fier
die ware geheten brandesier
die herde dapper es ende oec snel
maer ic weet des die waerheit wel
dat men u daer niet in ne liet
dat quam daerbi ende anders niet
omdat uwer te vele daer was
want hi es in veden sijt seker das
daeromme en dorsti u niet ontfaen
dat wetic wel al sonder waen
hier met liten si doe die tale
men ginc daer eten in die zale
ende naden etene gincmen slapen
beide die heren ende die knapen
tote des ander dages vroe
doe stonden op die viere alsoe
die geherberget waren daer
ende voren wech also daernaer
ene wile met droefheden
sine wisten wat beginnen ter steden
sine dorsten doe oec keren niet
die selve strate wats gesciet
maer si wilden alomme varen
te kardole waerd al sonder sparen
ende den coninc doen verstaen
hoet met keyen es vergaen
sine wisten niet dattie coninc
also wel wiste die dinc
ende hire raet toe hadde gegeven
dat si daertoe waren verdreven
ende alsi dus int keren quamen
sijn si comen daer si vernamen
enen casteel die scone was
die stont in enen starken maras
ende daert wel quaet wel toe es comen
daer hebben si ene strate vernomen
daermen derwaerd mochte varen
daerin sijn si gereden twaren
ende doe si quamen der borch so naer
datmense gesien mochte aldaer
doe quam daer een riddere uut
die sere riep over luut
keert gi heren dat radic u
oft gi moet josteren nu
oft gi moet mi secgen ter tijt
wanen gi comt ende wie gi sijt
wildi mi dat nu secgen met minnen
daermet mogedi min herberge winnen
ende wildijs mi oec secgen niet
sone mogedi hier wats gesciet
comen in mine herberge binnen
gine moetse tirst op mi winnen
doe seiden die ridders alle vire
here wi selen u berechten scire
wi sijn vander tavelronden
ende varen soeken nu ten stonden
aventuren harentare
doe die ridder werd geware
dat si waren van arturs lieden
ende si behorden tsire maisnieden
heeft hise daer wel ontfaen
ende voretse met hem harde saen
ten sinen castele in sine zale
daer si waren ontfaen wale
ende daer hen gnoech was gegeven
daer was niet achter bleven
dat men eten mochte ende drinken
die waerd dede den wijn scinken
daer was menegerhande sprake
doe seide die waerd na die sake
gi heren hier lagen in dese weke
viere ridders di waren wel te gereke
die van arturs hove waren
ende van enen castele quamen gevaren
daer brandesion here af es
ende si seiden mi sijt seker des
dat si keyen hem gaven gevaen
met ander ridderen sonder waen
brandesione te sinen wille
ende dat hise ne lite lude no stille
uter gevancnesse te gere ure
hine hadde boetscap van coninc arture
ende waert dattie coninc woude
dat hise dan ute laten soude
doe vrachdic twi si keyen vingen
ende si antwerden te desen dingen
die coninc sindese selve daer
ende bevaelt hen al oppenbaer
ende dat sise brandesione souden geven
behouden harre alre leven
ende altoes tes conincs wille
die vier ridders swegen herde stille
ende onthilden dese word
ende spraken doe om een ander vort
ende daerenbinnen alse wijt weten
so was daer gereet dat eten
ende men ginc daer eten also saen
ende na den etene esmen gegaen
daer slapen dat wetic wel
des ander dages en dadense niet el
die viere gesellen dan si gerede
opstaen ende namen orlof mede
ende keren weder achterward
si namen raet an hare vard
hoe sijt so mochten begaden
dat si keyen mochten ontladen
vander gevancnessen nu ter stede
ende alle haer gesellen mede
doe seide daer een hiet drauwedoen
wildi minen raet nu doen
wi selense wel hebben nu
onser een dat secgic u
die sal allene ginder varen
oft hi van arture quame gevaren
ende sal secge dat arture sint daer
om keyen ende sine gesellen vorwaer
want hi wiltse hebben nu
tesen tsinxenen dat secgic u
om sijn hof te houdene mede
ende dlicteken salmen secgen ter stede
dan hen bevolen was vorwaer
doe die ridders scieden van daer
die keyen ende die andere vingen
tesen lictekene heetse bringen
die coninc selve dat verstaet
dit dochte hen allen en goet raet
ende daertoe hi selve gecoren was
hi dede sine wapine ut na das
ende voer alse een messelgier
te done dese boetscap hier
ende alsi te brandesions es comen
ende men die boetscap heft vernomen
doe was hi daer wel ontfaen
want brandesion waende sonder waen
dattene die coninc hadde daer gesent
want hi dat licteken wel kent
dat hem lyoneel hadde geheten
doent hem die bode dede weten
hi seide dattie coninc milde
sine ridders hebben wilde
tesen tsinxenen te hove sijn
dus werd bedrogen bandelijn
ende liet die ridders sonder sparen
sanderdages metten genen varen
als si gesceden waren van daer
ende opten wech quamen daernaer
doe telde die gene keye saen
hoe hi met liste dit heeft gedaen
ende dattie coninc en weet oec niet
dattie dinc dus es gesciet
ende doe si quamen ten anderen drien
die int wout lagen mettien
ende hadden gedaen alden nacht
ende hadden hens daer gewacht
do sise vernamen te dien tide
waren si utermatene blide
doe seide keye nu vort mere
selewi hebben grote onnere
dat ons dit nu es gesciet
nu merct alle ende besiet
wat wi nu willen anegaen
het naect hier enen sinxen saen
dattie coninc sal houden hof
wat mogewi doen daerof
hets goet dat wi varen daerbi
ende laet ons vernemen oft wi
iet mogen comen te hove daer
is ons die coninc selve swaer
sone staet ons daer te comen twent
dus selewi riden daer omtrent
so dat wi vernemen wat daer sal wesen
dus reden si vort alle mettesen
ende quamen gereden op enen dach
in enen casteel die daer bi lach
in seven milen na cardeloet
daer lach keye met sire conroet
want hi was daer wel bekint
doe vernam hi daer omtrent
dattie coninc waleweins ongeval
keyen sal doen ontgelden al
want hijt keyen antijt godweet
dat hi hem es dus ongereet
dit vernam der keye nu siet
nochtan en wildi sceden niet
van daer hi lach nu ter stont
hi hoepte alst daer worde cont
der coninginnen dat sine sal
verbidden ende sine gesellen al
dit dedene bliven daer alsoe
ende sine gesellen embertoe
nu selewi swigen van desen
ende van waleweine vort lesen
daventure vertellet hier
doe walewein die ridder fier
daer hi vanden coninc sciet
daer ic hier vore die tale af liet
quam hi na sire ouder seden
in een groet wout gereden
lanc ende utermatene breet
twee dage hi daer in reet
ende enen langen nacht daertoe
des derdes margens quam hi vroe
gereden in een conincrike
dat was gehuset weldelike
met borgen ende met steden vast
derwaerd reet die vremde gast
tot dattie dach den nacht besloet
een regen starc ende groet
die vanden wolken nederran
die maecte den edelen man
mode ende utermatene nat
doe quam hi gereden tere stat
daer een coninc binnen was
ende groet volc sijt seker das
was in die stat lancs ende breet
ende walewein die allomme reet
van straten te straten wats gesciet
hine conste daer geherbergen niet
so vele vrems volx was daer
doe reet min her walewein daernaer
daer hi vant ene porte groet
daer hi onder scuelde ter noet
ende dit was vor eens graven hof
onlancs daerna so quam daerof
des graven sone met gewilt
ende sach waer walewein daer hilt
al gewapent op sijn part
wie hout daer sprac hi metter vart
ic beent een riddere sprac hi nadat
ende in can in al dese stat
herberge gecrigen niet
doe sprac die jongelinc wats gesciet
ic sal u herbergen desen nacht
dus heft hine in di zale bracht
ende ontwapende den riddere daer
ende bracht hem enen mantel daernaer
dien hi waleweine dragen dede
hierenbinnen quam uter stede
die grave van des conincs rade
met sinen gesinde savons spade
doe sprac die jongelinc waleweine an
staet seit hi edel man
mijn vader comt van hove saen
ic sal jegen hem nu gaen
doe ginc hi jegen den vader daer
ende vier knapen volhdem naer
ende als hi anden vader quam
saen hine metter hant daer nam
ende seide edel vader mijn
en belget u niet ende latet sijn
ic hebbe enen riddere nu
geherberget dat secgic u
die gene herberge vinden conde
ontfaet en wel op dese stonde
hi donct mi edel ende hovesch sere
dits mine mesdaet live here
die grave seide sone mijn
gebenedijt so moetti sijn
gine hebt nu niet mesdaen
ic willen gerne wel ontfaen
mettien trat hi in die dore
ende walewein gemoettene daer vore
haerlijc begonde anderen groten
met sconen worden ende met soeten
so daden oec die met hem quamen
metten handen si hen ondernamen
ende gingen sitten in dat palas
op een bedde dat scone was
die grave mercte den edelen man
hem dochter vele dogeden an
doe gincmen eten daerna saen
ende doe dat eten was gedaen
gincmen slapen wetet dat
ende die jongelinc nine vergat
hine hulp waleweine te bedde saen
ende heeft hem sine scoen utgedaen
ende keerde weder danen alsoe
des ander dages harde vroe
es die grave opgestaen
ende es te hove ten rade gegaen
ende sine ridders alle gemene
ende sijn sone bleef allene
met waleweine al sonder waen
die oec op nu es gestaen
doe quam vort die jongelinc
ende sprac te waleweine dese dinc
here wildi te messe gaen
ic sal u ter kerken leiden saen
jaic sprac hi doe gingen si
in ene kerke die stont daer bi
daer dusent ridders waren ende mere
ene stat coes walewein die here
daer hi allene buten stoet
ende met hem sijn jonchere goet
daer hijt niet en vant bedrongen
tote dat messe was gesongen
doe quam daer gedrongen vort
dor te sprekene sine wort
een hertoge een machtech man
ende daertoe was hi nochtan
die beste riddere oec becant
diemen vant ins conincs lant
hi was des conincs suster sone
dit plach hi alle jare te done
wanneer so die coninc hilt hof
gaf hi hem selven groten lof
hi sprac aldus ic ben gewes
dat hier nu nieman en es
no riddere die dar doen gewach
dat hi nie met ogen en sach
so goden riddere alsic ben
no so hoveschen in sinen sen
no so scone no so vromen
no so conen no so volcomen
alsic ben dat wetic wale
ende es hier ieman die dese tale
thant wederspreken wille
ic hore toe ende swige stille
daer ne was no jonc no out
no so behagel no so stout
die daer wederspreken dorste
die hertoge die hoge vorste
seide anderwaerf dese wort
die gi hier vore hebt gehort
ende derde waerven sprac hijt echt
her walewein quam doe vort gerecht
ende seide her riddere dine word
die du nu hier bringes vord
willic wedersecgen te hant
ic hebbe betere ridderen becant
ende also sconen ende also vroet
ende alse stout in sinen moet
dit willic waer maken vor di
soe hoe dat oec gedeilt si mi
die hertoge die werd harde gram
doe hi dese tale vernam
daer quam doe menech riddere toe
die daer over een drogen alsoe
dat walewein scoenre ware
ende bat staende al oppenbare
doe ginc die hertoge saen na dat
ende boet hem den hanscoe daer ter stat
dien her walewein daer ontfinc
ende hi gaf den sinen na die dinc
den hertoge weder harde saen
dus moeste di camp vorwaerd gaen
doe sprac die coninc toten heren
ic wille datmen verborge met eren
desen camp te vechtene hier
die hertoge sette borgen fier
alse vele alse hem doech
want hi vanter ginder gnoech
doe eiscemen waleweine also houde
dat hi borge setten soude
walewein seide doe altehant
ic ben hier here onbecant
ende in weet wien hier setten nu
maer mine trouwe gevic u
her riddere dan mach niet wesen
ic moet borge hebben van desen
oft gi moet hier sijn gevaen
doe quam des graven sone gegaen
ende seide her coninc ic bidde u sere
laet mi verborgen desen here
ic bringe u margen den ridder fijn
die coninc seide en mach niet sijn
en si dijns vader wille godweet
doe liep hi ten vaderwaerd gereet
ende bat hem dat hi soude verborgen
sinen gast al tote morgen
hi sal u quiten harde wale
sone dits eene kinsce tale
in weet wie u dese dinge riet
in werde hier sijn borge niet
want ic soude hebben van derre dinc
ondanc van min here den coninc
here en werdi sijn borge niet
ic segt u dat gi mi meer en siet
want ic sal nu hene varen
daer mi god moge bewaren
doe die grave dit verstoet
sone sprac hi al min goet
soudic eer verlisen nu
ic werde sijn borge secgic u
comt met mi ten coninc saen
dus heft hi borchtoch daer gedaen
ende sette daer ins conincs hande
al sijn lant tenen pande
dat hine sander dages bringen soude
dus sciet hi vanden coninc houde
met waleweine thusward
ende die coninc ontbiet ter vart
alle die heren ende die vrouwen
dat si den camp quamen scouwen
des sander dages herde vro
quam walewein gewapent doe
metten grave daer ten crite
walewein sprac here nu scelt quite
minen borge dat secgic u
want ic ben hier comen nu
den camp te vechtene sonder waen
die coninc scoutene al daer
nu es ten crite di hertoge comen
heren ende vrouwen di wilden gomen
genen camp daer onderlinge
waren gestaen daer tenen ringe
ende elc van desen heren brachte
twee utermatene grote scachte
elc heeft genomen den sinen
si quamen te gadere met selker pinen
dattie speren braken ontwee
in viertich sticken ofte mee
twee ander speren namense daernaer
ende elc reet noch op anderen daer
ende braken haer speren alse een riet
dit wondert den hertoge als hijt siet
dat walewein sire steke ontstoet
ende waleweine den riddere goet
wonderts ember alse sere daer
dat hi sire steke ontstont daer naer
keerden si weder ombe ter stat
die hertoge stac waleweine na dat
op sinen scilt dat hi brac
den halsberch mede oec dorstac
ende maecte waleweine ene wonde
dat hi bloetde ter selver stonde
maer walewein vergolt hem doe
op die stat ic segt u hoe
hi stakene in die kinnebacke
dor den helm al toten nacke
nochtan stoutelike hem doe werde
die hertoge daer al metten swerde
an sinen scilt stont een drake
daer eens groets viers blake
ute sire kelen vloech
dus stont hem sijn moet herde hoech
ende mijn her walewein die milde
hi voerde oec in sinen scilde
enen leu die was roet
doe quamen echt dese helden groet
te gadere met enen erren moede
walewein was wel op sine hoede
want die hertoge grote slage
sloech op waleweine in dien dage
ende hem tornetde harde sere
dat min her walewein die here
so lange daer jegen hem gestoet
hi nam sijn swaerd dat was goet
ende gaf waleweine daer enen slach
opt thovet dat hi al bugende lach
op sijn gereide ende oec ter stat
maecti hem een groet gat
in den helm metten swerde
walewein die dit sere derde
hi rechte hem weder ende ran
opten hertoge ende sprac hem an
bi gode ic gelde u desen slach
eer heden volindet dese dach
so dat uwe beromelike onwetenhede
daer mede selen inden ter stede
doe nam hi met beiden handen tswaerd
ende sloech den hertoge metter vard
dore den helm ende die cofie mede
dat hi viel ter eerden ter stede
in onmacht van sinen orsse daer
walewein beette te voet daernaer
ende trac hem af den helm ter stat
ende wilde hem thoeft afslaen nadat
doe quam die coninc daertoe gegaen
ende seide edel here laet staen
laetene leven des biddic u
wi selen u vor hem geven nu
selver lant ende gout
ende gode borge in u gewout
walewein seide van desen doene
alse van uwer gichten scone
dies en hebbic te done niet
ic hebbe alles gnoech maer siet
wildi nu behouden sijn lijf
so moetti varen sonder blijf
tote kardole al oppenbare
ende min gevangene bliven dare
met al sire macht ende gi mede
met uwer macht ende daer ter stede
her coninc te blivene veertien dage
na sente jans messe sonder sage
tote dat ic te u come nu besiet
anders en mach hi leven niet
die hertoge doe antwerde gaf
eer litic mi thoeft slaen af
eric desen lachter anega
doe hief walewein tswaerd daerna
ende seide du blives doet ter stat
die hertoge doe waleweine bat
sech mi doch den name dijn
oftic sal dijn gevangen sijn
dat ic mach secgen sonder waen
wie mi dus tonder heeft gedaen
doe antwerde her walewein altehant
here ic ben walewein genant
doe was die hertoge harde blide
ende sprac daer ten selven tide
her walewein dat men mi verwonnen siet
sint dat mi es van u gesciet
dies en scamic mi niet godweet
siet hier nu mine trouwe gereet
dat ic te kardole varen sal
met al mire macht groet ende smal
ende die coninc oec mijn here
salre varen dor uwe ere
dus sekerent sijt beide daernaer
daer ward bliscap groet ende oppenbaer
om dat dese dinge dus waren comen
men heeft den hertoge opgenomen
ende mijn her waleweine oec mede
ende voretse met vrouden in die stede
men pijnde sere om sinen lof
daer was gehouden groet hof
beide van ridders ende van knapen
naden etene gincmen slapen
tote des anders margens vroe
ende mijn her walewein stont op doe
ende nam orlof scone ende wale
ane alle die waren in die zale
ende keerde metten grave neder
in sine irste herberge weder
ende reste hem daerna enen dach
daermen sijns herde wel plach
doe nam orlof saen die here
ende dancte saen den jonchere
der eren die hi hem hadde gedaen
hi bat den grave daerna saen
ende sinen sone den jongelinc
dat hi vare metten coninc
alse hi te kardolewaerd soude varen
si geloefdent hem al sonder sparen
dus es walewein henen gereden
nu latic bliven hier ter steden
vanden heren al mine word
ende spreke van waleweine vord
nu seget hier die aventure
die jongelinc ter selver ure
met waleweine reet ene mile
doe bat hem walewein tier wile
dat hi weder thusward kere
hi seide scone jongelinc embermere
waer dat gijs hebt te doene
so willic dat gi te mi sijt coene
ware dat gi ontbodet mi
ic souder comen  waer dat si
mettien custine an sinen mont
ende seide vrient nu vart gesont
dus keerde walewein vanden kinde
ende reet en wech sonder gesinde
drie dage al dorenture
sonder te vindene aventure
des virdes dages quam hi gereden
in een wout daer hi beneden
enen starken casteel sach
derwaerd reet hi al dat hi mach
doe quam hem een knape daer naer
te gemote die hem vrachde daer
ware hi henen trecken wilde
doe antwerde hem walewein die milde
in genen casteel varic hier bi
herbergen ay here neen vart met mi
ic sal u gode herberge doen
wisti wat men daer heeft geploen
gi sout die borch scuwen mede
die here hevet daer enen sede
daer hi hem sere mede onteert
wat ridderen die ter borch kert
ende herbergen wilt daer binnen
hi moetse met stride daer winnen
es oec dat hi den wijch bestaet
enten stride alsoe vergaet
ende min here sijns machtech werde
hi slaet hem thoeft af metten swerde
dus heeft hi menegen gedaen
hoe heet hi sech mi knape saen
here hi hetet guerleman
walewein seide ic vare daer dan
hoe overmodech dat hi oec si
doe voer walewein der porten bi
ende wilde daerin gevaren sijn
die portenare sprac beit en lettelkin
gine moget niet in dat secgic u
gi moet eer vechten wetet nu
jegen minen here di scire sal comen
mettien heeft hine daer vernomen
ende brachte een spere in di hant
ter porten quam hi ute gerant
ende seide riddere wats u gere
dor wat sidi comen here
wildi nu herbergen met mi
so kiset wat u liver si
dat gi daer omme jegen mi stridet
oft dat gi weder henen ridet
walewein seide ic wille eer striden
in wille dus niet henen riden
doe kerden si omme beide daer
ende vergaderden saen daernaer
ende quamen so te gadere gerant
dattie speren braken toter hant
elc vinc tsinen swerde saen
ende gingen vrochtelijc slage slaen
ende vochten toter nacht mettien
datsi niet en conden gesien
doe sprac daer her goerlemant
gi hebt gewonnen metter hant
mine herberge met groten eren
wi moten vanden velde keren
ic sal u ontfaen harde wale
doe vorense te gadere in di zale
daer si waren wel ontfaen
guerleman beval daer daen
sire suster ere joncfrouwen
dat si waleweins plage met trouwen
so dat hijs haer danke ende lone
die joncfrouwe was utermatene scone
hovesch ende cuesch utermaten
si sout node hebben gelaten
om dat hare haer broder hiet
si nam waleweine ende liets niet
metter hant ende gingen dwaen
ter taflen sitten sijn si gegaen
beide vrouwen ende heren
daer was gedient met groter eren
ende naden etene gincmen slapen
beide heren ende oec knapen
ende vanden hues die scone joncfrouwe
hadde waleweine gebet met trouwen
si diende hem ende liets niet
gelijc dat haer hare broder hiet
des anders margens harde saen
quam si tote waleweine gegaen
ende seide staet op edel man
ende doet vaste uwe wapine an
gi moet ter plaetsen weder riden
ende jegen minen broder striden
her walewein es opgestaen
ende heeft hem gewapent saen
ende die joncfrouwe halp hem daer
hi namse in sinen arm daernaer
ende cussese daer an haren mont
ende nam orlof ende voer ter stont
ter plaetse daer hi vant gereet
sinen werd die sijns ontbeet
doe nam elc sijn spere in hant
ende quamen te gadere daer gerant
dattie speren beide braken
haer swaerd si doe daerna traken
ende vochten daer met alse ridders cone
vandes margens al toter none
doe sprac te waleweine her gorreman
her riddere seit hi edel man
onse perde sijn vermoit sere
ende oec wi verhit here
wildi wi mochten ons resten gaen
onder gene linde ende vercolen saen
walewein seide ic ga daer mede
nu stont besiden der linden tere stede
een borne die herde bedect was
ende dire af dranc sijt seker das
hi genas van alre moethede
die hi hadde in al sine lede
ende die wile dat walewein aldaer
hem reste onstal hi hem daernaer
ende es ten genen borne gegaen
ende dranc ende kerde weder saen
vaste tote waleweineward
ende seide maect u op ter vard
ende laet ons becorten desen strijt
hi was wel blide nu ter tijt
om dat hi genesen was sonder waen
hi waende waleweine wel verslaen
ende oec des camps seker sijn
maer hine kinde niet in scijn
waleweine den stouten degen
die hem coenlijc ginc jegen
ende gout hem daer algader ter stede
al dat hem die ander dede
en sach nie man so groten strijt
dus vochten si des seker sijt
tote in die nacht vorward an
doe sprac te waleweine her gorreman
hets tijt dat wi van hier nu keren
gi hebt op mi gewonnen met eren
dat ic u herberge riddere vri
want uwes gelijcs niet en si
en was nie man so utegenomen
ware hi jegen mi te stride comen
die mi hadde mogen wederstaen
alse lange als gi hebt gedaen
op haer ors si daerna saten
ende volhde doe der rechter straten
die ter borchwaerd doe ginc
daer mense harde wel ontfinc
ende gorleman echt beval
sire suster datsi boven al
sijns gastes ware name
dit was hare wel bequame
men ginc eten ende daerna
gincmen slapen alsict versta
ende gorleman beval waleweine
dat hi smargens quame ten pleine
te besiene wie sal verwerven
den zege of vorden anderen sterven
walewein haeste hem ten slapen gane
ende die scone wel gedane
gorlemans suster hebbic verstaen
es met heren waleweine gegaen
dien si sere minnen began
hi dochte hare een overscone man
ende so hovesch ende godertire
si begonste hem te vragen scire
hoe die strijt ware vergaen
ende hi vertelde haer herde saen
hoe si vochten al toter none
ende dat doe haer broder die sone
maecte dat wi ons resten souden
onder ene linde ende vercouden
doe gingewi vechten saen daernaer
doe dochti mi alse vers vorwaer
alsi heden margen was
ay here sprac si na das
en es man in ertrike binnen
die minen broder mach verwinnen
maer woudi mi geloven nu
bi uwer trouwen ic soude u
wisen hoe gine verwinnen sout
dat gine te live laten wout
alsi van u verwonnen ware
jaic sprac walewein daernare
al ne ware des niet badies mi
siet hier min trouwe joncfrouwe vri
doe sprac si here nu wacht u dan
dat hi der linden nine come an
ende hi niet en drinke daernaer
van enen borne die staet aldaer
die hem doet scire genesen
hi sal scire verwonnen wesen
walewein dancte hare sere na das
ende sander dages alst dach was
reet walewein ten pleine waerd thant
daer hi gorleman houdende vant
ende alse saen alsi daer quam
elc sijn spere doe nam
ende quamen te gadere met selker crachte
dat te stucken braken die scachte
doe vingen si ten swerden daernaer
ende slogen grote slage daer
dor helm dor halsberch dor scilde
mijn her walewein die riddere milde
wilde sinen waerd daer gelden
sine herberge dat hem selden
daer te voren was gesciet
sine wilden daer versceden niet
si gingen houwen slach in slach
rechte tote opten middach
doe begonste gorleman tragen
doe began hi waleweine vragen
oft si hen vercolen wilden gaen
alsi des ander dages hadden gedaen
onder die linde walewein seide
hier nes reste no langer beide
wi moten corten desen strijt
tot dat ic oft gi verwonnen sijt
dus ginc hi op hem houwen daer
ende drevene hare ende gens daernaer
so lange dat hine sloech ter neder
ende eer hi op conde comen weder
gaf hem walewein noch enen slach
ende trac hem den helm af
ende toech sijn swaerd ende seide saen
nu es u leven hier gedaen
doe bat gorleman saen genade
her walewein seide het es te spade
dat gi genaden soeket nu
en diet niet dat secgic u
ay edel here hebt mins genade
ic wille u dinen vroech ende spade
walewein sprac en mach niet wesen
gine wilt mi geloven van desen
dat gi te kardole sult varen
ter coninginnen al sonder sparen
ende sult sijn gevangen van hare
tote dat ic come tot dare
ende daer te blivene met al uwer cracht
na sente jansdach viertien nacht
ende oec moet lecgen af mede
dese overdaet ende dien onsede
dien gi lange hebt gehouden
die moet oec quite sijn gescouden
gorleman seide dat ware te groet
ic hadde liver sloechdi mi doet
dan ic mi geven soude gevaen
gine laet mi tirsten verstaen
hoe dat u name nu si
vrient walewein so heetmen mi
ende artur die coninc mare
es min oem al oppenbare
gorleman sprac des benic blide
dat ic vor u in desen stride
behouden hebbe noch min leven
ic wille u gerne min trouwe geven
dat ic te kardoel gerne sal keren
god heeft mi geonnen der eren
dat ic u hebbe hier gesien
so wat mi mach van u gescien
daeromme en gevic niet een stroe
nu was gorleman harde vroe
ende vorde waleweine te sire zale
daer si te gemake waren wale
van etene ende van drinkene mede
naden etene gincmen gerede
te bedde waerd dat verstaet
tot smargens dattie dach opgaet
doe nam walewein orlof saen
ende es also en wech gegaen
nu latic hier van gorleman bliven
ende sal van waleweine vord scriven
nu seget vord daventure
dat walewein reet tier ure
in een herde woeste lant
dat hem was harde onbecant
daer waren di lande verwoest al
die huse tebroken groet ende smal
die velde al ongewonnen lagen
walewein en wiste wien vragen
want hi vant no man no wijf
no creature die hadde lijf
alse walewein dit al was leden
quam hi in een bosch gereden
aldaer ene borch in lach
die scoenste die hi nie gesach
die hadden daer gesticht twee resen
die meeste daer wi af hebben gelesen
si waren cone ende stout
ende hadden verwoest met gewout
alt lant ende dat conincrike
si hadden verslegen gemeinlike
al die liede vanden lande
entie stede verbernt met brande
ende die edele vrowen ende joncfrouwen
die scone waren int anscouwen
die vingen si ende hieldense daer
ende dadense werken wet vor waer
pellen ende met siden mede
ende alretiren scoenhede
maer si hadden grote noet
want sine aten maer borne ende broet
doe walewein dese borch sach
reet hi derward al dat hi mach
ende alsi bider borch quam
enen rese hi daer vernam
den meesten die hi nie sach an
es dit di duvel oft een man
sprac walewein god mote geven
dattu dijn ongehiere leven
met minen swerde moets verlisen
ende vor min hant di doet kisen
her walewein doe lettel lette
hine horte vorwaerd gringalette
ende den rese daer na stac
in den buec die spere brac
recht te middewege ontwee
die viel neder min no mee
optie eerde ter neder doet
rechte als een donder groet
dien val hordemen do so verre
dat sijn broder sonder merre
udewaerd daer omme gelopen quam
met ere tange als hi vernam
dat sijn broder daer lach doet
was sijn rouwe harde groet
hi sprac dit seldi becopen
ende quam metter tangen gelopen
na waleweine ende sloech so harde
dat hem gringalet vervarde
ende walewein horte vort na dat
ende quam den rese narre ter stat
om dat hine wilde slaen
doe liet hi vallen die tange saen
ende nam waleweine ende sijn part
op sinen hals met snelre vart
ende seide nu moetstu bliven doet
al warstu vifwerf alse groet
mijn broder werd gewroken nu
ay vader here ic bidde u
sprac walewein bescermt mi nu mere
dor u helege cruce here
gelijc gi davite daet vor desen
jegen godoliase den groten resen
entie rese ginc vaste an
metten orsse ende metten man
vaste te sire borch waerd
ende walewein nam cort sijn swaerd
metter rechter hant herde stide
ende stakene in die rechte side
ene dipe wonde ende groet
daer dat bloet ut ran al roet
doe liet hi hem ontvallen daer
man ende ors wet vor waer
want di wonde deden selken pant
dat hi ter neder viel te hant
walewein tart hem bat nare
ende nam den rese biden hare
optie eerde al daer hi lach
ende gaf hem enen groten slach
doe boet die rese di hant aldaer
ende wilde hem opgeven daernaer
ende sine borch ende oec sijn lant
wildi hem mede geven te hant
ende daeraf werden oec u man
opdat gi sulc ridder sijt dan
dat ict met ere nu mach doen
nu biddic u edel baroen
dat gi mi uwen name segt nu
walewein seide dat berichtic u
harde gerne wildijt weten
her walewein benic oec geheten
des conincs arturs suster sone
ay god sprac doe die gone
des willic te rechte embermere
gode danken onsen here
dat mi verwonnen heeft een man
di beste di noit lijf gewan
doe boet hi di hande na di dinc
ende her walewein di manscap ontfinc
doe dede hem die rese cont
here ic ben so sere gewont
dat ics niet en mach ontgaen
maer woudi om minen wille gaen
ende te mire borch nu riden
ende halet nu ten selven tiden
ene salve die ic u sal wisen
diemen niet en mach volprisen
die daer staet in een kamerkijn
in een gulden legelkijn
doet minen drossate cont
dat ic aldus ben gewont
ende segt dat icse ontbide met u
ens geen man die levet nu
die so sere gequetst ware
maer mochti hebben alse groet van hare
alse ene plume wegen soude
hine soude genesen alse houde
alse hise dade ane die wonde
ende min broder ter selver stonde
canic den adem an hem vinden
ic daer mi des wel onderwinden
dat ickene genesen sal ter stat
live here haest u dore dat
dus es walewein henen gereden
met harde groter haestecheden
ende alsi quam ter porte dore
nu hord wat hire vant vore
twee leuwe lagen in dene side
ende twee luparde banderside
daer vore en mochte niet genesen
ende dattie porte soude wesen
dat was een gat groet ende wide
ende was beset in elke side
met scarpen swerden di sere sneden
die en geen dinc vermeden
daer dreef een water vresselijc onder
daer af te secgene ware een wonder
her walewein es ter slusen gegaen
ende stac die planke in daer saen
ende dede dat water staen al stille
ende ginc doe in na sinen wille
ende alsi in die zale quam
vant hi daer doe ende vernam
menege scone edele joncfrouwe
die dreven harden groten rouwe
die daer waren alle gevaen
alsic u hier vore dede verstaen
ende walewein vrachde hen wat hen ware
ende si seident hem al oppenbare
hoe si gevangen waren alle
ende winnen moesten met ongevalle
dat si drinken souden ende eten
doe seide walewein ic doet u weten
ic sal u verloessen ut desen bande
eer ic meer scede uten lande
dies waren si allegader blide
ende baden vor hem ten selven tide
doe maecte walewein den drossate cont
dat sijn here ware gewont
ende hi di salve ontbode aldare
die int gulden legel ware
hi gaf waleweine di salve dire
ende walewein keerde weder scire
ende salvede den rese sine wonde
die genas ter selver stonde
gelijc hi noit gewont ne ware
doe ginc hi tsinen broder daernare
die den adem hadde nochtoe
ende bestreken sine wonde alsoe
ende hi stont up daer al gesont
doe seide hem sijn broder ter stont
hoe hi waleweins man nu ware
ende hijt moeste werden oec aldare
want hi heeft ons beiden verwonnen
en es oec man onder der sonnen
dies nu bat werdech es
broder seit hi des sijt gewes
ic werde sijn man al sonder rouwe
doe ontfinc walewein sine trouwe
dat si doen souden gereet
al dat hi wilde eest lief eest leet
dus sijn di resen daer genesen
ende vorden waleweine saen mettesen
te harre borch daer men wale
sijns daer plach te desen male
her walewein bat doe met trouwen
datmen die vrowen entie joncfrouwen
wel dade cleden ende vort comen
die si in gevanckenesse hebben genomen
ende laetse eten nu ten tiden
met ons tavont ende hen verbliden
dit was daer harde scire gedaen
si waren vercleet doe harde saen
ende vor waleweine daer vord bracht
daer was menege scone ende wel geacht
drie hondert warre oec bi getale
conincs kindere ende graven wale
men leide di taflen ende ginc eten
waleweins es onder hen geseten
ende diende den joncfrouwen int gevoech
daer was ten etene alles gnoech
ende naden etene gingen slapen
heren vrouwen ende knapen
walewein daer soete ende sachte lach
ende sliep dat hoge was opten dach
ende doe hi op was gestaen
gafmen water ende ginc saen
daer ontbiten wel gerede
doen daer geten was ter stede
bat walewein den resen daer
gi heren seit hi wet vor waer
gi moet mi ene bede doen
ende dat es dat gi te karlioen
varen sult met al uwer macht
ende daer beiden mins veertien nacht
na sente jans dach met trouwen
ende vort met u dese joncfrouwen
ende dese vrouwen des biddic u
si seiden here al dat gi begeert nu
dat selewi doen harde gerne
ende dies en staet ons niet tonberne
wi selen daer dan ember comen
dus heft walewein orlof genomen
ende voer henen in anderen landen
nu salic swigen vanden gyganden
ende van walewein vord lesen
wat hem gescien sal na desen
ons doet die aventure nu cont
dat walewein reet tier stont
in dat lant van arragoen
tien dage reet hi in dat doen
dat hi vant gene aventure
daerna quam hi tere ure
neven een bosch daer hi soude liden
daer sach hi knapen met harnasce riden
dien hi daer doen vragen begonde
waer si henen trocken ter stonde
doen seide daer een knape saen
here ic segt u sonder waen
het es een tornoy genomen
daer twee coninge selen comen
van arragoen die coninc rike
met menegen riddere degelike
ende die coninc van portegale
comt jegen hem wet dat wale
maer hine es so machtech niet
dese tornoy es genomen nu siet
dore stoutheit ende dor overmoet
so wie den anderen onder doet
die sal daerna riden in sijn lant
ende stichten daerin roef ende brant
maer wi wanen weten van dien
dattie coninc van portegale sal vlien
want sine menege di es clene
jegen ons heren macht gemene
walewein sciet van hen aldare
ende pensde hi soude oppenbare
hulpen den coninc van portegale
constijt daer gedoen so wale
dat hine hulpen mochte boven
men soudene dan te meer loven
twee dage walewein doe reet
ende sochte ende vrachde wel gereet
naden coninc van portegale
doe sach hi comen in enen dale
enen gersoen die van danen was
ende walewein vragede hem nadas
na den coninc ter selver stont
die knape seide ic doet u cont
die coninc leget daer in dat wout
ende hevet sorge menechfout
om den coninc van arragoen
dine wilt nu tonder doen
ende dorriden al sijn lant
ende daer in stichten roef ende brant
doe walewein wiste die waerheden
es hi te hans derward gereden
ende die coninc was te dien male
in ene sine stat gelogirt wale
so dat walewein op die stonde
gene herberge vinden ne conde
lange reet hi harentaren
daerna quam hi doe gevaren
vore ene herberge herde clene
daer twee ridders waren allene
van aventuren hoe soet gaet
daer verteldi sinen staet
ende hoe hi quame om di dinc
inden tornoy te hulpen den coninc
dus was hi daer wel ontfaen
men dedene daer ontwapen saen
ende die riddere dede hem daernaer
van goden clederen bringen een paer
doe sceen hi een scone man
die riddere waleweine merken began
ende so hine meer besach
so daer meer scoenheit an lach
doe ginc hi tsinen geselle mettien
ende seide nadat ic can gesien
sone sagic nie scoenre figure
dan ic hebbe geherberget ter ure
ic weet wel dat hi mergen sal
ten tornoye den prijs hebben al
laet ons sijn geselle wesen
dat eten was gereet mettesen
ende men ginc daer eten saen
ende doen dat eten was gedaen
ginc men slapen harde scire
op een bedde dat was dire
des ander dages also wale
so es die coninc van portegale
te velde getrocken met sinen gesellen
ende her walewein daer wi af tellen
ende die twee ridders oec gerede
sijn te velde getrocken mede
die coninc hadde daer oppenbare
drie dusent ridderen in ene scare
die tors waren gewapent wale
ende twee dusent oec bi getale
haddi daer seriante wel
die dapper waren ende snel
ende die coninc van arragoen
brachte vijfdusent ridders in sijn doen
ende vierdusent knapen mede
des es hi comen oec ter stede
daer die tornoy soude wesen
daer hilden si stille lange na desen
te sinen gesellen sprac walewein
ic houde te lange op dit plein
ic wille sien oftic ieman vinde
van arragoen des conincs gesinde
oft daer ieman josteren wilt
hi nam sijn spere ende sinen scilt
ende es also ter plaetsen comen
daer heeft hi van arragoen vernomen
den marscalc van alden here
die oec genomen hadde een spere
om ene joeste te doene daer
dus sijn si beide vergadert daernaer
dattie maerscalc sal becopen
si lieten beide te gadere lopen
ende staken beide met groten gere
die maerscalc stac ontwe sijn spere
ende walewein die stakene weder
ende warpen vanden orsse neder
dat hem dochte sijn ende wesen
her walewein nam dat ors mettesen
ende gavet sinen geselle daer
ende keerde omme weder daernaer
ende die maerscalc es opgestaen
ende es ten coninc sinen here gegaen
ende telde hoe sijn ors es verloren
dies hadde die meesterscinke toren
dat hem die lachter es gesciet
hine wilde langer beiden niet
met nide reet hi op waleweine
die daer doe helt inden pleine
ende her walewein reet op hem weder
ende stakene doe so sere ter neder
dat hi ne horde noch ne sach
achter den orsse daer hi lach
dat ors gaf hi sinen gesellen
ende bleef houdende inder dellen
in dander side quam niemare
dattie meesterscinke ware
af gesteken ende sijn ors verloren
dies hadde di drossate groten toren
ende seide hi soutse beide wreken
hi heeft op waleweine gesteken
ende her walewein op hem weder
dattie orsse bogen neder
ende die speren te sticken braken
beide si haer swaerd doe traken
doe quam daertoe menech here
si vijfhondert ofte mere
begonden dien tornoy aldaer
waleweins gesellen volhden hem naer
ende holpen hem ende stonden in staden
daer hi was te sere verladen
hi quam den drossate nu oec jegen
ende heften vanden perde geslegen
sinen geselle dat ors beval
ende keerde weder in dat dal
ende reet in di meeste porsse
hi dede menegen vanden orsse
hi dede den menegen daer versagen
doe began daer manlijc vragen
ofte ieman wiste wie hi ware
die den prijs hadde aldare
ende na hem die twee gesellen
daer machmen doget groet af tellen
si verwonnen onder hen drien
alden tornoi ende mettien
es die tornoy gesceden daer
ende men cryerde saen daernaer
datmen sanderdages soude comen
ende den tornoy weder begomen
dus scieden si alle vanden velde
in hare herberge met gewelde
ende min her walewein keerde nadat
met sinen gesellen oec ter stat
in haer herberge haestelike
daer si ontfaen waren eerlike
walewein seide te sinen gesellen
ic soude ons ene dinc tellen
die ons wesen soude goet
ware dat sake dat gise doet
si seiden here dat gi begaert
selewi doen al ongespaert
so doet den raet dat gi gewinnet
vijftech ridders die gi nu kinnet
over die beste min no mere
ende die en hebben genen here
ende segt ic sal haer here wesen
dus gingense in di stat na desen
ende brachten vijftech ridders tien stonden
die beste die si vinden conden
die her walewein wel ontfinc
si worden gesellen na die dinc
ende seiden dat si tornyren wouden
ende sinen scilde volgen souden
doe gingen si eten daer ende drinken
walewein dede daer blidelike scinken
sinen gesellen den goeden wijn
die orsse die hier gewonnen sijn
gevic ons allen te voren nu
doe was daer vroude dat secgic u
des ander dages vroech daernaer
cryerdemen echt ten wapenen daer
die coninge quamen beide te velde
met groter macht met groter gewelde
ende die tornoy ter selver stonde
in beiden siden aldaer begonde
twee hondert ridders van arragoen
waren opgeseten na haer doen
ende wilden den tornoy dorbreken
ende met speren al dorsteken
des ward her walewein geware
ende seit sine gesellen daernare
nu siet wat u donct goet gedaen
ic moet gene scare wederstaen
oft wi vallen in scande daerbi
wi volgen u alle seiden si
doe sloech hi in met groten gere
ende opten marscalc vanden here
dien reet hi echt vanden orsse
vor alle diegene in die porsse
doe trac hi tswaerd ende ginc slaen
ende sine gesellen volhden hem saen
ende hebbenre hondert daer opt velt
vanden orssen daer gevelt
waleweins gesellen gingen leiden
die orsse ende uten anderen sceiden
ende daer binnen was so verre
walewein gereden dat sijs erre
waren want si dochten
dat si hem ontdolen mochten
doe horden si ropen inden dale
portegale ja portegale
doe quamen sine gesellen daer
daer wonder werd gewracht vorwaer
daer bleven die van portegale
bi waleweine staende wale
walewein ende sine gesellen bede
daer hier te voren af seide
hadden den prijs op dien dach
daer was geslegen menech slach
eer die andere quamen onder
her walewein wrachte daer wonder
hi gincse hier ende ginder driven
doe seide daer menech nu sal bliven
die overmoet van arragone
die te voren waren so cone
dese riddere heefse gemaet wale
dit seiden die van portegale
die coninc van portegale wel siet
wat waleweine inder plaetsen gesciet
ende oec mede al sinen gesellen
hoe sise gingen ter neder vellen
die coninc vrachde doe oppenbare
ofte ieman wiste wie hi ware
die den prijs hadde allene
hi es di beste van allen gemene
ay here god van hemelrike
hoe scone ende hoe onversaechdelike
dat hi sijn pongijs heden nam
doe hi met cleinen volke quam
jegen driehondert arragone
doe sagic wel an sinen done
dat nieman levet sine gelike
ic wille sinde haestelike
ende doen bidden dat hi te mi come
wi selens ember hebben vrome
nieman was daer dine kinde
die coninc sinen marscalc sinde
daer walewein hilt met sinen gesellen
die marscalc begonste hem tellen
die boetscap van sinen here
u bid di coninc seithi sere
min here harde vrindelike nu
dat gi ende alle die sijn met u
te sire tenten willet comen
hi wilt u eren ende vromen
in allen dingen daer hi mach
want wi nie op genen dach
beteren ne sagen dan gi sijt
noch nie gewapent quam in strijt
ay riddere so ware mi wel gesciet
dat wedersecgic want ens niet
ic ben een man van cranker daet
gi heren seit hi wats u raet
willewi toten coninc riden
jawi seiden si tien tiden
doe reet min her walewein te hant
daer hi den coninc houdende vant
ende doe hi waleweine werd geware
quam hi hem jegen oppenbare
ende heften omden hals genomen
gode ende mi sijt willecomen
blome van allen ridders ende here
nu so biddic u harde sere
dat gi bliven wilt met mi
ende sekerheide oec doen daerbi
mi te hulpene in desen tornoy
so ne gavic niet een hoy
om die grote herscracht
die de coninc nu hevet bracht
van arragoen hier ant velt
wi souden hier an sijn getelt
so na hem met stride dagen
dat hem ons soude meshagen
gelevedewi morgen den dach
her walewein seide al dat ic mach
u dinen metten live mijn
dies mogedi tramer seker sijn
sijt in tornoye oft in stride
dies was die coninc harde blide
doe seidi ten marscalc daernare
dat hi te waleweine name ware
ende hine in di herberge quite
ende alle sine gesellen met vlite
nu ontboet na dese dinc
van arragoen den coninc
van portegale met enen knape
eest dat hine opt velt betrape
sander dages hi salne vaen
ende sine liede hem al afslaen
en si dat hi hem rume tfelt
die coninc sprac nu ganc ende telt
dinen here van arragoen
dat icken mergen in sijn paulioen
jagen sal met groten scanden
met alden ridders van sinen landen
doe voer di knape weder saen
ende dede dit sinen here verstaen
ende die coninc van portegale
ontboet sine ridders altemale
ende seide gi heren nu biddic u
dat gi mi staet in staden nu
want die coninc van arragoen
wilt ons margen tonder doen
nu salic sien wie mi es vrient
hebbic noit iet groets verdient
jegen u dat loent mi daer
ende hebbic geweest vrec ende swaer
dat willic beteren jegen u
ende staens tuwen wille nu
doe seiden die heren alle daer
her coninc en hebt genen vaer
wi souden daer alle eer bliven doet
eer wi u liten in enege noet
wi selen ons alle daer omme so pinen
dat opt velt wel sal scinen
dies was die coninc harde vroe
ende si seiden daer alsoe
maer walewein moeste bliven daer
ende sine gesellen wet vor waer
die coninc bat waleweine doe sere
dat hi stode na sine ere
ic segt u dat hi hem beval
sinen lichgame groet ende smal
ende sinen tornoy ende al sine macht
setti al in waleweins cracht
ende beide doen ende oec laten
walewein sprac here bi karitaten
gi hebt so menegen ridder cone
settise minen wille te done
ende willen si mi mergen volgen dan
ic scoffire alle die man
die de coninc gebringen can
van arragoen bi sente jan
des waric u blivic gesont
gebenedijt so si die mont
ende therte die tgedachte droech
dit seide die coninc ende loech
doe scinctemen daer den goden wijn
ende elc ginc doe ter rasten sijn
nu hevet di nacht inde genomen
entie dach es vort comen
met enen claren sonnescine
nu dwinct waleweine ene pine
ene dinc die hem bevolen es
ende die coninc dede nu gewes
der worde die hi hem behiet
doe hi sijn here an hem an liet
dat sal hi doen heeft hi geval
dat ridderscap es comen al
vroech gewapent toten dale
gewapent was van portegale
die coninc ende op een ors geseten
walewein en hadde niet vergeten
dat hem die coninc selve bat
ende es comen ter wijchstat
doe seide walewein verstaet mi here
wat gi sult doen met uwen here
gi selet deilen in viven nu
ende die selen varen dat secgic u
elc stout onder sine banire
ende tornyren in dire manire
oft dwingen woude elke scare
alle die opten velde waren
ende hevet enege scare te quaet
ende sie ic dat si tonder gaet
die salic dan met minen gesellen
so bescudden datmer af tellen
wonder sal ende oec spreken
ic sal onse scaren so verqueken
dat wijs bliven selen te boven
dit wilde wel die coninc loven
dus heeft di coninc dit bestaen
ende dede sine irste scare vord gaen
die de andere bestonde so sere
dat sijs te rechte hadden ere
si reden toten pauwelione
daer lach die coninc van arragone
die ute trac derward wel
met vijfdusent ridders snel
die de andere wederstonden
die hem werden so si best conden
daer warre lettel opten velde
si braken haer scilde met gewelde
die arragone dadent daer wale
daer liten oec die van portegale
in des tornoys velde scinen
hoe si met swerden conden pinen
hen ne mochte nieman geliken
ten lesten moestesi doch wiken
doe quam die ander battalge geheert
alst walewein hadde geordineert
si slogen midden int bedranc
so starc was daer die toeganc
dat elc daer sijn spere brac
ende den sinen ter neder stac
walewein es mede ingevaren
ende dorebrac alle die scaren
ende al dat quam in sijn gemoet
dat moeste licgen daer te voet
doe moeste die arragone vlien
ende alse dit die andere sien
die daer noch stille hebben gelegen
si vijftien hondert quamen daer jegen
ende hebben die andere achter gedaen
en had min her walewein gedaen
ende sine gesellen daer ter stede
si waren alle gescoffirt mede
si daden crachtelike were
beide met scilde ende met spere
vor hem lach menech man ter neder
doch moesti keren omme weder
ende dede die derde scare comen
die hevet den arragone benomen
dat vordeel dat si hadden te voren
dese scare dede hen groten toren
ende her walewein ende sine gesellen
gingen daer die ridders vellen
ic wane daer lettel ieman was
die van sire joesten nu genas
dus moesten di arragone vlien
dit heeft haer coninc daer gesien
ende scaemdem sere wetic wale
dat hem die van portegale
sijn volc aldus achter dede
met sire scaren quam hi gerede
daer hem in volgeden so vele gesellen
dat ict niet en conde getellen
hi was erre ende oec gram
ende alse dit van portegale vernam
die coninc ende walewein oec mede
quamen si jegen hem ter stede
met groter macht dat verstaet
daer ne was doe geen ander raet
dan dat manlijc op anderen reet
van beide den coningen alsict weet
deen stac den anderen so onsote
daer si quamen te gemote
dat haer arsone beide craken
ende haer speren te sticken braken
ende haer orsse bogen mede
doe trocken si die swaerde bede
daer si crachtelike met striden
doe quamen toe in beiden siden
derre twee coningen gesellen
nieman en leeft die can vertellen
hoe vresselike datmen daer stac
ende vanden speren dat gecrac
daer werd geverwet doe dat gras
met blode dat vore grone was
si vochten daer met groten nide
van beiden siden inden stride
daer weerden die van portegale
die arragone inden dale
ende haer here die coninc mede
die nu quam ter selver stede
ende gemoette van arragoen
den coninc wel recht na sijn doen
dien met groten nide sloech
metten swaerde dat hi verdroech
opten helm met sire crone
dattie coninc al sonder hone
ter eerden moest vallen neder
maer hi was scire op weder
daer gehulpen vanden sinen
dat hen sere werd te pinen
maer si vercoverden soe daer naer
dat si daden den coninc vaer
ende dat hi in groter sorgen was
ende her walewein mercte wel das
dat hi was in groter pinen
ende hi dede blasen die businen
ende sprac te sinen gesellen al bloet
die coninc heeft nu hulpen noet
nieman en spare lijf no goet
maer elc doe soe sijn gemoet
datmer embermer af spreke
nu volcht mi ende siet op minen steke
doe voer walewein in ter va
ende heeft gemaect enen scart
inden tornoy ende sulc geloep
hi sakere twintech over hoep
die alle vielen vanden orsse
hi reet in die meeste porsse
sine gesellen volhden hem mede
ende alsi sagen wat walewein dede
waren si alle vercoent daer bi
daer werd te hant een groet gecri
ende een vresselike gejach
daer was geslegen menech slach
daer worden in dese jacht gevelt
vijfhondert ridders met gewelt
van waleweine ende sinen gesellen
in mochte u dwonder niet vertellen
dat hi dede te dien tornoye
hi brachte den coninc in vernoye
van arragoen te desen tiden
men sach nie so vresselijc striden
sine gesellen volhden hem nare
men werd ane hem wel geware
dat hi pijnde om die ere
daer warre dusent ende mere
die vore hem ter eerden lagen
alse die arragone dit sagen
gingen si vlien ende met haer here
doe werd daer geropen lude ende sere
ende gecryert oec inden dale
portegale portegale
her walewein sach den coninc vlien
met sinen volke ende mettien
es hi hem vaste nagevaren
ende sine gesellen volchden hem nare
daer moesti dore die porsse riden
ende oec vreesselike striden
daer hi anden coninc quam
in sinen breidel hine nam
ende keerde ombe met gewout
dat krieren was menechfout
ende vanden swerden dat geclanc
in beiden siden dat bedranc
was so groet daer onderlingen
dat walewein in genen dingen
den coninc en conde gebringen niet
uten bedrange wats gesciet
doe gaf hine sinen tween gesellen
die menegen riddere consten vellen
hi was met groter cracht bestanden
walewein nam tswaerd met beiden handen
ende ginc daer slaen onder hoep
daer werd te hans een groet geloep
want al dat hi conde geraken
moeste daer die doet smaken
hi sloech te doet man ende part
dus werd dat here soe vervart
dat si vloen doe alle sere
ende liten daer doen haren here
ende wel viertech ridders mede
die daer gevaen waren ter stede
ende die tornoy sciet int sant
want die nacht ginc in hant
ende walewein brachte van arragone
den coninc gevaen ende sine barone
die meeste entie rijcste twaren
met hen quam hi ten coninc gevaren
van portegale al daer hi was
in sine tente ende seide nadas
her coninc ic bringe gevangen u
van arragoen den coninc nu
met viertech sire ridders daertoe
doe was die coninc harde vroe
ende seide her riddere bi onsen here
gi hebt mi geholpen mire ere
en haddi geweest sonder waen
ic ware hier nu tachter gegaen
men ontwapende walewein aldaer
ende men ginc eten saen daernaer
ende naden etene es men gegaen
in ene camere te rade saen
watmen daer nu vort sal doen
metten coninc van arragoen
doe seide die coninc van portegale
dat ment souden laten altemale
vanden coninc die soendinc
anden riddere dine vinc
doe seidi tote waleweine saen
here dit moet al ane u staen
wat u selven donket goet
willic dat gi hier met doet
ende die coninc van arragoen
die lovede mede oec dit doen
walewein sprac gi hebt mi gecoren
nu moetti mi beide sekeren te voren
te doene dat ic sal secgen dan
vore algader uwe man
dit werd ginder algader gedaen
si verbonden hen beide saen
te blivene an waleweins word
doe seide walewein so secgic vord
dien overmoet die wilen was eer
dat gi dien laet vallen embermer
ende gevriende sijt met gestaden sinne
soe wat dattie een beginne
dat hem di ander sta te staden
gaet hem te vromen of te scaden
dus willic dat volge di soene
dit waren si gereet te doene
si worden daer gestade vriende
ende elc den anderen gerne diende
die wile si leefden embermere
dat was hen beiden vrome ende ere
doe seide walewein metteser dinc
soe es gemaect die soendinc
ende met dat ickere noch secge toe
ic bidde u heren dat gi alsoe
beraden werd dor mine bede
dat gi met al uwer macht mede
te kardoel vard ende beidet daer
omtrent sent jans dach vorwaer
ende mins ontbeit viertien nacht
met algadere uwer cracht
ic sal daer comen te dien stonden
ende visenteren die vander tavelronden
ic hebbe daer wilen sonder hale
minnen wille gevordert wale
doe vrachden die coninge beide aldare
hoe dat sijn name ware
hi seide minen name mogedi weten
walewein so benic geheten
die coninc lot min vader was
die coninc artur sijt seker das
es min oem no min no mere
god si geloeft der groter ere
seiden die coninge beide gader
dat ons walewein der aventuren vader
versoent heeft alhier ter stede
her walewein secgen si uwe bede
die selewi doen herde gerne
ende ons en staets u niet te werne
wi selen daer comen met al onser macht
recht op sente jans nacht
walewein dancte doe den heren
ende nam orlof daer met eren
ane die coninge daer ter stede
ende ane sine gesellen mede
dies si drove alle waren
dat hi hen dus wilde ontfaren
maer het moeste ember wesen
te bertangen waerd reet hi mettesen
tote bi kardole sijt seker das
daer een hermite wonende was
op enen berch in een wout
daer wildi sijn in sijn behout
bedectelike wet dat twaren
tot dat si alle vergadert waren
die hem gelof hadden gedaen
hier latict van waleweine staen
ende spreke vanden ridders fijn
die daer te comene sculdech sijn
nu sal die aventure vertellen
van algader dien gesellen
die verwonnen heeft walewein
hoe si comen op dat plein
vor kardole dus seget die lesse
rechte te sente jansmesse
morilegant sijt seker das
die irst van hem verwonnen was
hi brachte met hem een scone here
vijfhondert ridders int gewere
dese slogen alle haer getelt
vor kardole op een scone velt
daerna quam sijn broder gereet
die met heme brachte godweet
seshondert ridders wet dat wel
die dapper waren ende snel
hi brachte oec met die joncfrouwe
die hem walewein beval op trouwe
die her walewein verloeste vor das
uten borne daer si in was
daerna quam geweldelike
die coninc vanden verwoesten rike
ende brachte mede dat serpent
dat sijn lant hadde gescent
ende sijn dochter brachti mede
hi sloech sine tenten vor die stede
daer drie dusent ridders toe horen
die rike waren ende wel geboren
daerna quam mede die coninc
des hertogen neve die om die dinc
vacht enen camp vor desen
om dat hi wilde di scoenste wesen
entie beste van kerstenhede
ende hone walewein onder dede
hebdi hier vore wel gehort
hi ende sijn oem brachten vort
vierdusent ridders wet vorwaer
ende waleweins waerd quam mede daer
ende sijn sone die jonchere
die waleweine dede die grote ere
daer hi vechten moeste den camp
jegen den hertoge sonder scamp
daerna quam doe gorlemant
vijfhondert ridders brachti int lant
dit was die gene die altoes vacht
jegen die gene die over nacht
in sijn hues herbergen wilden
si moestent met swaerden ende met scilden
winnen souden si bliven daer
oft doet bliven wet vor waer
daerna quamen die twee gygande
ende brachten met hen daer te lande
seshondert ridders ende die joncfrouwen
die her walewein verloeste van rouwen
die die gygande hadden gevaen
alsict hier vore dede verstaen
daerna quam oec wetet wale
die coninc van portegale
ende brachte met hem oec aldare
vier dusent ridders wet oppenbare
dese slogen haer tenten menegertire
bi kardoel op ene scone rivire
daerna quam die coninc
van arragoen om dese dinc
bracht ses dusent ridders wel
die dapper waren ende snel
hi quam gevaren op dat plein
vor kardole daer min her walewein
hem hadde geleget dach
daer menech edel prinse lach
hi sloech sine tenten bider stat
daer menech scone teken an sat
doen artur die coninc dit vernam
dat ginder soe groet volc quam
hine wiste wat dat mochte diden
hi beriet hem met sinen lieden
want hi waende dat viande waren
doe seiden si hem men sal daer varen
ende ondervinden wat mach wesen
men nam yweine ut te desen
ende den here perchevale
die coninc bat hen dat si wale
ende wiselike daer souden vragen
bi wat saken si daer lagen
dese twee gingen derwaerd saen
ende hebben die waerheit wel verstaen
bi wat saken si daer quamen
ende datse walewein alle tsamen
gedwongen heeft met sire pine
der coninginnen gevangen te sine
dies waren die heren herde blide
ende gingen toten coninc tier tide
ende seiden hem dese boetscap daer
doe werdmen blide al oppenbaer
al dat hof te gadere quam
doemen van waleweine vernam
dathi levet ende comen soude
die coninc geboet also houde
dat hem elc gereide twaren
want hi wilt daer buten varen
metter coninginnen ende festeren
ende willecome heten di lansheren
dies es die coninc ute gevaren
ende die andere die daer buten waren
quamen jegen hem te gemote
met scoenre tale met scoenre grote
sijn si daer vergadert nu
si spraken alle dat secgic u
ter coninginnen ende seiden vrouwe
ons heeft bevolen bi onser trouwe
her walewein die riddere vri
dat wi al u gevangen si
ende met ons te done uwe wille
op dit licgewi hier lude ende stille
ende beiden sijns hier ter stat
want hi hem te comene vermat
binnen desen viertien nachten
dus motewi sijns nu licgen wachten
ende binnen deser selver sprake
so es ginder comen een knape
ende seget den coninc daer ter steden
dat her walewein comt gereden
ginder buten ane geen wout
doe was daer bliscap menechfout
die coninc entie coninginne
voren derward met bliden sinne
soe daden oec alle die heren
voren hem jegen dor sire eren
sonder enege lange beide
nu hort wat artur die coninc seide
troest ende bliscap mins lives
mire eren ende oec mins wives
gode ende mi sijt willecomen
den genen mote god verdomen
die u benomen hevet mi
doe sprac walewein die riddere vri
god loen u here derre eren
doe quamen vort alle die heren
ende hebben waleweine wel ontfaen
doe leidese walewein met hem saen
tote kardole in dat palas
daer menech edel riddere was
die coninc doe sijn hof geboet
want hi hadde di bliscap groet
dor die comste sijns neven
hi wilt nu scone gichte geven
al sine man te hove quamen
doe si die niemare vernamen
daer quam te hove arme ende rike
die coninc hilt gestadelike
viertien nacht hof ende droech crone
ende gaf menege gichte scone
hi gichte elken here dor das
nadien dat hi waerd was
walewein bat oec der coninginnen
dat si wilde dor sire minnen
te hove comen metten vrouwen
datse die heren mogen scouwen
si seide dat sijt gerne dade
dus quamsi daer bi sinen rade
twee ende twee te hove gegaen
daer si waren wel ontfaen
doe nam her walewein metter hant
die joncfrouwe die hi inden borre vant
ende quam te morilegante gegaen
ende bat hem dat hi wilde ontfaen
sine vrindinne sine amie
die joncfrouwe van normendie
die scone ende edel es geboren
ende vergevet hare allen toren
hi seide dat hijt gerne dade
daer bleef die vrinscap vort gestade
doe bat die coninc alden heren
die walewein verwan met eren
hoe die sticken quamen toe
daer hise mede verwan alsoe
doe seiden sijt algader daer
ende boden den coninc oec daernaer
dat hise ontfinge daer met minnen
ende oec mede der coninginnen
in eygendome van haren lande
daerna boden si die hande
dat si den coninc bekinden te hant
beide borge ende lant
ende si ontfingent te lene weder
mijn her walewein dede oec seder
des graven sone den jonchere
groet goet ende grote ere
enten grave sinen vader
want hi haddens beidegader
met groter doget wel verdient
dat hi was haer goede vrient
dit hof sciet met groten eren
ende rechte daer int wederkeren
alse die heren namen orlof
quam boetscap van keyen daer int hof
ende van sinen gesellen mede
die waren gevaren dor scalchede
om waleweine confuse te doene
doe die boetscap onder die barone
te kardoel quam dat verstaet
ende si vernamen dat grote quaet
ende die valscheit di keye seide
dat wilden wreken sonder beide
die heren die walewein verwan
doe spranc op morilegan
ende sijn broder mede godweet
ende die coninc oec gereet
vanden verwoesten lande nu
ende die hertoge dat secgic u
ende gorleman spranc op te hande
ende oec mede di twee gygande
dit waren si seven bi getale
dese willen varen inden dale
jegen keyen nu ter steden
die hem twintechste quam gereden
si willen hemelike bestaen
dese seven voren harde saen
in een bosch bi kardole steet
daer keye bi liden soude gereet
ende doe keye met sinen gesellen quam
elc van desen een spere nam
ende quamen gereden derwaerd
ende ripen dat si hen werden ter vard
ende elc daer den sinen nam
die hertoge daer op keyen quam
ende keye quam op hem gerant
ende brac sijn spere toter hant
maer die hertoge der steken ontstoet
ende stac keyen weder metter spoet
so vresselike ende so sere
dat hi quetste daer den here
harde sere wet vor waer
hi stakene dor den halsberch daer
in die side ene grote wonde
dat keye viel ter selver stonde
twintech vote wel achterward
entie hertoge liet lopen sijn paert
over keyen al daer hi lach
want hi enen anderen sach
die gerecht hadde een spere
dien stac hi oec sonder were
dat hi quam ter eerden gevallen
doe ginc daer steken elc van hen allen
gorleman morilegan entie gygande
entie coninc vanden wosten lande
elc staker twee ter neder
si rechten hen some op weder
ende begonsten metten swerde te slane
ende keye ontcroep hemelijc dane
die wile dat si vochten daer
ontginc hi int wout daernaer
ende gine met pinen ende met sere
ten hermite daer walewein die here
hier vore lach daer ic af seide
her keye quam daer mat groten leide
ende lach daer hemelijc sijt seker das
tote dat hi genesen was
want hi hadde doe wel verstaen
haddi doe te hove gegaen
dat hi daer qualike comen ware
om heren waleweins wille oppenbare
dus es keye ontslopen die here
ende sine gesellen vochten sere
jegen die seven ridders daer
maer en bescoet hen niet een haer
want die gygande slogense soe
dat si hen op moesten geven doe
daer namen sise dat secgic u
ende vordense met hen te hove nu
ende daden hen lien daer oppenbare
dat altemale logene ware
dat keye over waleweine trachte
ende dat hise oec daertoe brachte
dat sijt met hem souden lien
daertoe dranc hise met scalkernien
doe vrachde die coninc waer keye es
si seiden here wine weten niet des
maer hi quam met ons gereden
daer ons dese heren bestonden heden
ende daer werd hi gesteken ende gewont
dat hi ter eerden lach ter stont
ende wine weten waer hi ontginc
doe sprac daertoe artur die coninc
hi heeft menege quaetheit gedaen
laettene ten duvelvolen gaen
dus wistmen die verranesse wel
daer was bliscap ende spel
ende walewein dancte den heren sere
dat si hadden gedaen hem dese ere
dus sciet dat hof te cardeloet
elc here ende elc genoet
voer te sinen lande mettesen
nu latic dese tale wesen
ende sal vorwerd tellen nu
van ere joncfrouwen dat secgic u
die boetscap brachte ins conincs hof
daer prijs an lach ende groten lof
