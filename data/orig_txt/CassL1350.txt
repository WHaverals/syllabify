noch in woerden noch in daden
ic kenne wel ende bens beraden
dat ic u mine minne gaf
noch hebdi die ghichte daer af
in gheerse u te nemene niet
nu doeter met dat gi gebiedt
die uwe gaefdi mi oec here
die mi was ontfanclijc sere
ende die ic u en hebbe weder
ghegheven om hoghe no om neder
en ghericse oec te wisselne niet
here dat hier oec es geschiet
dat heeft beide groet ende smal
bi uwen rade geweest al
bi uwen rade wet dat te voren
haddi mi welna verloren
her cassamus seide joncfrouwe
en settu in ghenen rouwe
al scernic ende spele nu
ic beghere al dat u
die te minnen
sijn lief gewinnen
mach met trouwen
hijs quite ende vri
dat dunket mi
van vele rouwen
het was wel middach an den tijt
men maecte die taflen sonder respijt
ende ghinc dwaen alsmen geboet
daer was niemen dies verdroet
van allen die waren in die zale
doe ghinghen sitten altemale
die ridders entie maegden mede
phesonie die altoes dede
hare hoefscheit ende haer ere
nam caulus ten stouten here
in deen side ende daer na saen
dede si in dander side ingaen
lyoene den edelen ridder vri
die andre maegden daden al si
men diende daer so wel te danke
beide van ate ende van dranke
dat ics u niet vertellen mochte
ende hoe men die gherechten brochte
maectic mine tale te lanc
ic verlore licht minen danc
wat holpt daer waer genoech
ende alles dies erde ghedroech
ende meneghe hoefschelike tale
daer die moersele op smaecten wale
na den etene dedemen saen
die taflen henen omdat men dwaen
soude als men daer dede
met alte groter hoveschede
daer na quamen die minestrele
ende speelden nuwe stampien vele
men gaf cruut ende scincte drinken
ic en mochte niet al ghedinken
der hoefscheit die men daer plach
ay god haddic alselken dach
men deder menech goeleec winken
dat toter herten moeste sinken
comen nu als mi wel dochte
die niet scoenre wesen mochte
van goude ende van gesteinte diere
en vertelde niet si viere
tscoenheit die an die camere lach
die te wonderne elc anesach
in jupiters ere ende venus beide
was gemaect dese grote scoenheide
venus camere hiet daer bi
ende niemen en mochter geloves mi
binnen comen hine minde
phesonie die hare geninde
nam den liefsten metter hant
dien si daer ter uren vant
ende edea den baudrijn
dien si minde met herten fijn
ende ydoris betise den here
die hen onderminden sere
elc vanden andren maegden
namen dat hare best behaegden
ende saten vor die venstre neder
ende het was dat scoenste weder
die ridders entie maegde mede
ay hoe lieflijc was die stede
tproyeel was scone ende lieffelijc
entie camere rikelijc
van mirauden ende van saphiere
waren die muren rike ende diere
ende van andren gesteinte mede
dat daer van susen quam ter stede
die coninc assuerus die grote here
hadt vergadert wilen ere
deeu wat wasser menech vraghen
van minnen gevraegt ende menech claghen
gheclaegt om troest al heimelike
ende menech sacoers behendelike
beloeft van minnen ende van trouwen
daer mochtmen die genoech anscouwen
die scone rose al ontverwet
ende weder scone ende roet geverwet
daer was spel ende feeste groet
mettien men dat scaec ontboet
dat daer wart gebracht te hant
van ere maegt scoen ende faeliant
entie meest minde ende wart gemint
dus verloes si niet een twint
hare voegde altoes dat spel
vele bat dan iemen el
si gaf dat scaec ver phesonien
dies wel mochte te rechte lyen
ende ere hebben in elc lant
ic weet wel datmen en vant
nie so rikelijc engheen
want menech precieus steen
was daer ane alsic u sal
die wareit vertellen al
men bracht gedraghen geloeft mi das
in enen budel die al was
van vedren van fenicen gemaect
die al te wel was gheraect
dat bert dat hulten wesen soude
dat was al van finen goude
wel gemaect te poente groet
deen velt was een robijn roet
die crachtech was in sinen doene
dander ene miraude groene
daerna vraegdi also houde
wiet ware datter spelen soude
perdicas seide sem mine ere
dat seldi selve wesen here
twaren seide die vieliaert
dat soude qualijc sijn mijn aert
want ic des ambachtes twint en can
ic bem een gerecht dorpman
ende met een dorper fijn
in wille niet die hier binnen sijn
erre maken al tenen male
ic ende mijn esel souden wale
doen ossen dansen ende springhen
mer van enghenen andren dinghen
en canic mi wel vermeten
sonder in drinken ende in eten
caulus die griec seide wat ic hore
ghi settet spel wel ter core
al haddijt gespeelt van kinde
want hi herde wel versinde
seide her cassamus here
wien ghijt heet sem mine ere
die sal spelen dats mijn raet
cassamus die dit wel verstaet
sprac mijn her casseel die vrie
ende mijn nichte phesonie
selen te gader spelen beide
her casseel antwoerde ende seide
dat hijt doen soude gherne
phesonie seide te scerne
twaren here her casseel
ic wille u gheven groet vordeel
roc of riddre welc ghi kiest
mer ghevalt dat ghi verliest
dat ghi u belghen niet en selt
ic sal uwen coninc met ghevelt
achter in enen hornec driven
met enen ouden daer hi sal bliven
nicht seide doen edea
ghi sprect den here al te na
