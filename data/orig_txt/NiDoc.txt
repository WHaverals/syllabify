gode biddic in mijn beghin
dat hi verclare minen sin
ende crachte dat ic volcomen
te dichten dat ic heb an ghenomen
in dutscher talen uten latine
al eest een cleyn werc in schine
ic hope dat icter in sal setten
daer ic die sonden mede sal beletten
ende die ghene ter doget keren
die volgen sullen mijnre leren
om gode te dienen ende sijnre moeder
die onse wech es ende onse stierroeder
ende van gracien riviere
haer biddic dat si mi stiere
van hare gracien een deel
dat ic volmaken moet gheheel
sulc werc daer si in si gheheert
dat biddic van ypere jan die weert
sint dat ic dichtens eerst began
hebbic ghedicht soe ic best can
dat der werelt genuechde te lesen
nu ben ic af gekeert van desen
ende mi es tbegheren bleven
te scriven des menschen leven
waer hi in te mesdone pliet
na dat men alle dage siet
daer hi die sonden menteneert
soe hebbe ic gheordineert
te bescriven int generael
desen niwen doctrinael
daer in dat elc mach wesen vroet
in wat manieren dat hi mesdoet
na dat ic vinde int latijn
salt hier in dutschen bescreven sijn
in drien pertyen sal ic dit boec
deilen in sijn ondersoec
teerste deel sal beconden
vanden vii dootliken sonden
elc geset met haren graden
daer men in sondicht bi mesdaden
dander pertie sal u leren
vanden x gheboden ons heren
hoe datmen daer tegen mesdoet
daer na sal ic u maken vroet
welc sijn daegelijcsche sonden
ende welke die ziele ter doot wonden
die derde pertye es van drie zaken
die den mensche zalich maken
dats biechte rouwe ende voldoen
der sonden die men heeft gheploen
ende hoe hem oec elc sondare
sal biechten moeghen wel ende clare
met vi poenten min no mee
daer na sal ic u scriven twee
die der biechten volgen na
na dat ic int latijn versta
ende oec in dat selve deel
sal ic bescriven al geheel
van testamenten van sulken saken
als die lude in haer leste maken
ende vander kerssen die men hen gheeft
den luden daer die penninc in cleeft
ende dat men over die doode doet
of hiere bate of heeft of goet
ende daer mede wort des een eynde
gode biddic dat hi my sinde
gracie dat ic dit boec ter stonden
dat welke mach heiten spieghel van sonden
of doctrinael in rechte name
volbringen mach ter zielen vrame
hem allen die sonden willen scuwen
nu willic mijn dichten vernuwen
ende steken die penne inden horen
dat si met gode moeten behoren
die hen an dit werc bekeren
ic beghinne te gods eeren
some quaetheit some sonde
sijn soe ghemeyne nu ten stonde
als lieghen zweren sulke zaken
dat lude gheen misdoen en maken
in sweren als si sweren waer
och lacen dit es alte swaer
ende die leeke niet els en merken
dan hoe leven papen ende clerken
daerop maken si haer occusoen
hen dunct dat si geen sonde en doen
o wach dus leyt die blinde den blinden
ende varen beide in elenden
papen sijn soe verblint sine mogen
prediken tware no durren togen
want si duchten te sine versteken
die selve sermone die si spreken
bringhen si in sconen exempelen voeren
die ghenuechlijc sijn te hoeren
ende bequamelijc sijn den leeken
si moeten loven ende smeeken
die leven moeten op die luden
elc merke wat dit wille beduden
ic en segghet op enen niet allene
noch twe noch drie ic oec niet meene
mer op hem allen ende niemant der buten
die de waerheit decken ende sluten
wy vindent ghescreven int latijn
na dat seit sinte augustijn
dat dode ghewerke niet en leven
noch levende worden dus eest bescreven
mer levende werc dats noch meere
dat en stervet nemmermere
verstaet wat glosen men hier op heeft
soe wie in dootsonden leeft
dese rekenen wy al bloot
in die scrifture over doot
want wie levet in dootsonden
is doot al voedde hi in den stonden
alle die arme die nu leven
mair waerde hem dair na gracie ghegheven
als hi in gracien ware brocht
die almosse hadde haer cracht ghewrocht
nu hoert ic sal u doen verstaen
weldaet in hoeftsonden gedaen
wat orbere si bedrijft
na dat sinte augustijn bescrijft
in vijf zaken es het goet
dat men doeghet in sonden doet
deerste doe ic u bekennen
si doet den mensche gracie ghewinnen
dander orbaer die si doet
si doet meren aertsche goet
terde si wederstaet die sonden
die men doen soude in dien stonden
dat vierde es si ghevet mede
den lichame ghesondichede
dat vijfte make ic u bekint
si doet minren der hellen torment
die de ziele dogen moet
hier om es het altoes goet
dat men wel doet tallen stonden
al lage een mensch in dootsonden
weldaet helpt hem hoe dat comt
in enich van desen viven vornoemt
mer die hem van dootsonden hoet
ende dan enich weldaet doet
die selve weldade algader
bliven ghescreven vor den vader
int boec der ewigher hueghen
daer gods vercorene te stane in vueghen
ewelike sonder uutplanen
dit moet elc weten ende niet wanen
elken die sine jare vol heeft
ende tsacrament ontfanghen heeft
des doopsels hi es sculdich van noede
dat hi kinne die x ghebode
die god moyses gaf bescreven
om dat wi gheestelijc souden leven
ende oec die dootsonden seven
die hier in dietschen staen bescreven
hoe datter in mach sculen quaet
elke sonde op haren graet
dats hoverde nijt ende ghiericheit
traecheit luxurie ende gulsicheit
ende gramscap die menich quaet
toe brinct in woorden ende in daet
dit sijn die vii die al bloot
die ziele bringhen ter langer doot
daer omme scrijftmen int latijn
dat si dootlike sonden sijn
daer god ons allen behoede voren
nu suldi vander hoverden horen
hoverde dats een verheffen
ende een onredelijc beseffen
ondrachelijc allen creaturen
mit stilre hate int berueren
van allen sonden was si tbeghin
bi haer quam die doot eerst in
si en liet den enghel niet wiken
sinen sceppere in hemelriken
nabugodonosor oec mede
verhief hem in die hoverdichede
so sere in sijnre moghenthede
dat gods stemme tot hem sede
coninc dijn rike sal over liden
du worts versteken in corten tiden
met wilden beesten in die woestine
sal wesen die conversacie dine
du sults gars eten metten coyen
tot du hoverde uut lates vloyen
het sullen liden der jaren seven
eer du comst weder in menschen leven
op dat du gode kinnen wilt
ende recht aldus soe gevielt
ach lacen ende dat volc es heden
in vulre hoverden soe ghetreden
dat cume yemant es op ertrike
die den andren houdt voer sijn ghelike
ende dit es een vreselijc leven
want dat staet aldus bescreven
dat hi sal dalen die hem verheft
ende niemant dat in hem beseft
uyt deser hoverden spruten quaden
achte telghen oft acht graden
hoe mense noemt soe latict sijn
mer aldus heet mense int latijn
vana gloria elacio contumelia contemptus
insolencia contencio presumpcio inobedienda aldus
hebdire achte nu willic ontladen
uten latine dese achte graden
van dese sonden die eerste graet
is vana gloria dat verstaet
tbekinnen vander sonden mach wesen
als therte van binnen es op gheresen
sonder uterliken ghelate
nochtan begheret in allen state
vordeel ende te sine verheven
dats vana gloria bescreven
die ander hiet elacio
dese exponere ic also
als een hem selven verheft allene
boven alle andre ghemene
die bi hem sijn of sijns ghelike
dit es elacio properlike
die derde graet volghet hier na
die heet insolencia
men vint vele lude die plien
dat si ghemeine costumen vlien
ende ordineren niewe dinghen
om dat si willen sonderlinghen
dat niewe te kennen gheven
om daer bi te sine verheven
ende datmense prise ende siet hem na
dese sonde hiet insolencia
contencio hiet die vierde graet
tbediet van desen es dat verstaet
bi vorsienre eenwillicheyt
te stridene tegen die waerheit
ende men wel weet dat es also
desen graet heet contencio
contumelia volghet na desen
ende mach die vijfte graet wel wesen
dats als ic tegen meerre dan ic
mi stille te kiven om een stic
weder dat loghen si oft waer
hoe goede redene oft hoe claer
dat men mi te voren legghen
ic houts mi emmer an mijn segghen
ic en wille niet wiken van hoverdien
dits contumelia in cleergien
die vi graet es contemptus
dien ic wel mach bedieden dus
nernstelike wel dit merc
als ic te doene hebbe enich werc
ende ict versume bi roekeloesheden
pensende meerre hoverdicheden
al eest oec qualijc bestiert
in werder niet af ghecorregiert
dat ic twerc laet te doene dus
dese sonde heet contemptus
den sevenden graet maec ic u vroet
dats als yemant een werc doet
dat voer hem heeft geweest gedaen
ende daer af wille den name ontfaen
also oft hijt hadde vonden so
dese hoverde heet presumpcio
die viii graet als ic versta
heet irreverencia
dats als een mensche niet mach dogen
datmen seit ende bringhet vor oghen
prijs van die over hem es
dats irreverencia ende na des
soe comt inobediencia
dats onghehoersam als ic versta
dinen anderen broederen of beteren te sine
dese twe trecken al een line
ende hoeren in den lesten graet
die beste van beyden es quaet
dese achte uter hoverden spruten
salmen twaer hier af sluten
dese moghen in sulken stonden
soe werden ghedaen het sijn hoeftsonden
ghelike der gheenre uut wien si risen
hier na salict u bewisen
wanneer sijt sijn wanneer niet
wel lieve kindere nu besiet
of yemant so clare es merct op dit
hi en es in enich van desen besmet
nochtan als comt ter paesschen stont
te suverene der consiencien gront
soe en brinct men den pape niet el te voren
dan gheloghen oft ghesworen
si en letten met worden noch met daden
op enich van desen vorseiden graden
ghierecheit es een tempeest van moede
om hope van ghelde oft van goede
te crighen die altoes doet gapen
die herte hoe hi tghelt mach rapen
weder met rechte of qualike
dits een sonde die op ertrike
sere regneret nu ten tyden
ic salt verclaren int overliden
hoe vele graden hier uut comen
ende die int latijn noemen
ambicio heet die eerste graet
symonia hier na staet
die derde hiet usura
die vierde latrocinia
die vijfte hiet perjuria
die vi hiet rapina
die vii injusta judicia
dit sijn die grade als ic versta
der ghiericheiden int latijn
ne gheen vreseliker venijn
was nie ter zielen behoef ghevonden
want van allen anderen sonden
moghen die papen wel onbinden
die zielen sonder daer si vinden
onrecht goet te gader ghedreven
dat moet men emmer weder gheven
oft spapen hant gheleecht op thoeft
helpt der zielen niet des gheloeft
ende dese sonde es soe ghemeyne
al en ware sonde el en gheyne
dan allene ghierichede
daer bleve menich verloren mede
soe ic hier na sal ontladen
int bediet van desen graden
ambicio es die ierste graet
die uter ghiericheiden gaet
dit es als een te ghevene pliet
om dat hi enen andren gheven siet
ende na der ghiften es hem leet
dat hem die pennich so saen ontgheet
hi gheeft den pennich om werelt ere
ende ghenen danc weets hem onse here
al ghift hi in caritaten
hi scaemt hem dat hijt soude laten
die ghifte comt niet uter herten
mer om der werelt ere begherten
den andren graet volcht hier na
dien noemic symonia
desen graet mach men wel merken
in gheleerden papen ende clerken
wat metter gheestelecheit omgaet
daer machmen vinden desen graet
die beneficien sijn meest ghestelt
te gheven om eere ende om ghelt
men gheeftse ghenen armen clercken
diese selven verdienen metten werken
als si vorstiven meer den riken
dit siet men over al nu bliken
in allen provenden meer oft minder
het sijn al riker lude kinder
die tgheestelike goet besitten
si en connen dammen graven no spitten
noch doen enighe hantgewerken
men gheeft hen crune so sijn si clerken
die proever doet hem segghen niet mee
dan inden souter een vers oft twee
also men doet in leeken scolen
die leeke die clergie sien dolen
in desen si meenen in haren sin
datter gheen mesdoen es in
ende segghent oec int openbare
waert dat so grote sonde ware
als de papen segghen int sermoen
si en soudens selve niet doen
soe vele als si ghemeynlijc pleghen
dus gaen die blinde die cromme weghen
ende leyden elc andren inden vliet
mer dit en salse ontsculdighen niet
als god ten ordele comen sal
haer werken sullen hen volghen al
also wel den leeken als den clercken
dat mach men in johannes boec merken
dit scrivet tot elken ende niemant los
opera enim illorum sequuntur illos
die leeke sullen volghen en merken
die papen woorde inder kerken
mer haer ghebrec dat sullen si vlien
ende op haer ydele werke niet sien
dat meeste deel der predicaren
wanneer si staen ende openbaren
hoe men sal scouwen alle quaethede
soe swigen si vander ghierichede
want spreken si van hare te vele
si nopen hen selven bider kelen
ic hebbe prochipapen bekent
die selve maecten dat testament
daer haer prochiane ziec laghen
haer ondanx ende oec der maghen
waest beseghelt ende bescreven
eer si tsacrament wilden gheven
men vint noch wel sulken cappellaen
als hi tot enen zieken sal gaen
ende hem niet en wille gheven
in sijn testament bescreven
soe gaet hi bidden ende claghen sere
ic en soude niet dorren voer minen here
comen met desen testamente
dus crighen die prochipapen renten
ende maken gode om vercoopen
daer sijn noch judase bi hopen
die christuse ghinghe hi noch op derde
verraden ende doen souden onwerde
om datter hem testament af quame
owy der jamerliker blame
al heeten si gheestelike prelaten
in haer werken sijnt meest pilaten
desen selven graet es oec gestelt
den ghenen die prediken om ghelt
ende hueren twoert gods om voert te vercopen
als dese questeerts die omme loepen
ende loven aflaet ende scelden quite
al tsmenschen sonden om een mite
wee hen en tot hoerre scanden
ende oec der gheenre diese uutsanden
dat si tfolc aldus bedrieghen
haer ghelt af tuyschen ende ontlieghen
die derde graet hiet usura
dats woeker als ict int latijn versta
dats als men meer ontfaet oft gheeft
van ghelde dan men gheleent heeft
daer es sulc die ghelt te nemen ontsiet
maer bidmen ten eten hine weyghers niet
of wilt men hem andere hoefscheit doen
eest causen rocken hemden oft scoen
dat neemt hi maer hine wille niet woekeren
maer desen telle ic vore den cloeckeren
want wat men hem ghevet hi wille meer
ende sulke weten enen anderen keer
men set hen voer haer ghelt in hant
coren beesten huys erve oft lant
dat deerdendeel beter es oft bet
dit heet in coop tot jaren gheset
want die ghene die tghelt ontfaet
maecht lossen binnen der tijt daert op staet
staet langher soe es sijn recht verloren
ende die tghelt leent bruucter voren
alle die bate ende tghenot
des goeds vore dat overscot
vander baten van sinen ghelde
over dunct diet wel te rechte spelde
dattet woeker es oft also quaet
nu es daer een ander raet
van ouden luden of jonghe kinderen
of ledighe menschen die node minderen
haer goet maer gheen ambacht connen
dese sal men quanchuys gonnen
dat si haer ghelt redelijc leenen
dat si x peninghe om eenen
ja sulc van achte sulc van viven
ende dit salmen voer renten scriven
om dat si hen des woekerens scamen
al waert dat si van m enen namen
soe salt voer gode woeker heten
wee allen den ghenen diet wel weten
ende daertoe raden en consenteren
si sijn sculdich der wraken ons heren
men saelt goed winnen met gode
met avonturen ende met voerspoede
als god der op verscinen laet
maer wie een naelde wert goets ontfaet
sekers om ghelt dat hi leent
hets woeker siet wel wat ghi neemt
ghi richters die hier over sit
soe waerlijc ghi u ziele besmit
ghi lijt ende bringhet in eenre zeden
daer tfolc hem selven verdoemt mede
ende daer god om plach te plaghen
lant ende steden in ouden daghen
ende noch al beidt hi wat sal doen
want ghi sijtter al af occusoen
nu es des woekers broeder voercoep
die nu sere heeft alden loep
daer men comenscape doet
want nu men quans niet woekeren moet
voer die boete die daer op staet
soe vinden si enen anderen raet
si doen huse ende kelnaers vollen
met yser met vlasse coren oft wollen
ende vorderen coopwijf oft coopman
ghemate lude comen dan
die des goets hadden wel een deel
ende niet verghelden moghen gheheel
soe moeten sijt coopen jeghen desen
of si moeten daer sonder wesen
siet hi dat si sijn in sorghen
hi troestse ende seit ic sal u borghen
daer vercoopt hi ende gheeft
dat hi selve niet en heeft
dats dach ende tijt also diere als tgoet
want men den derden penninc moet
diere coopen dant es wert
om dat men des daghes beghert
ja sulc dat noch quader si
vercoopt sijn goet op daghe ende hi
coopet wider om ghereet gelt
den derden penninc men oft die helft
of heeft hijs selve te doene scame
hi doet enen anderen doen in sinen name
maer der sonden en acht hi niet
dits al woeker wie soos pliet
al maken si gode enen vlassebaert
si varen allen ter hellen waert
die vierde graet volcht hierna
die heet latrocinia
dats diefte als goet te nemen met vare
daer mens niet en wort gheware
te stelene in heimelike steden
of valsch ghelt op ketel smeden
borsen sniden om dat ghelt
of vanden riemen tselver smelt
of beesten bi daghe oft bi nachte
stelen ende villense om smeer oft om vachte
want dit moetmen al met vresen doen
ende decke crighen si haren loen
die oec beleyt hebben van steden
ende dan met machte bi ghiericheden
nuwe assisen ende scalke ocketten
op tfolc visieren ende in setten
op dat sire af ghenieten moghen
of ander beleyders die daer poghen
dat si der ghemeenten goet vander poort
dat totten ghemeynen orbaer hoert
in haer selves bate legghen
dats quader dan diefte mochment segghen
want si stelent al den ghemeynen armen
diet pinen besweten ende becarmen
god haetse allen die des pleghen
ende altgemene bet es hen jegen
elc haetse oft vloexe lude oft stille
oec valtet dicke wachts hem die wille
dat si in haer sonden smoren
sonder biechte soe blijft verloren
die ziele dats te duchten zere
dat goet en sal oec nemmermere
op haer oer ten derden erven
dus laet god die quade verderven
want men mach met lichten dinghen
die quade ghewoente niet weder af bringhen
soe wort die ghemeente dan verwoet
om tgroet onrecht dat men hem doet
ende maken ghevecht ende discort
daer dicke af comt ghewelt ende moert
ende van al datter in messciet
es oersake diet ierst makede of riet
die oec om gonst oft om scat
die ghemene vriheit vander stadt
pinchieren ende breken laten
sijn ghierich valsch voer gode verwaten
die corn oft wijn oft ander goet
valscht anders dan god wassen doet
olie botere wolle of vlas
dats grote sonde elc hoede hem das
die wijn bereiden of maken claer
die droeve lanc es ende swaer
si dooden die lude ende maken cranc
als si mesvallen inden dranc
daer sijn si allen occusoen
alle diet raden of diet doen
sijn vander gracien gods versteken
ende al eest dat sire biechte af spreken
elc pape si te absolveren hem wacht
ten busscope of busscops macht
die vunsch coren minghen met niewen
of dat droghe met water bescrywen
soe dijt het ende waert te mere vele
of backers die gruys doen in haer mele
meer dan die scoef op tfelt uut gaf
of hoer broet backen te laf
van water op dat te meer sal weghen
dats al valsch wachts hem dies pleghen
die den andren sijn erve ontmet
of palen uut trect oft verset
of wie anders ghevet quade mate
of goet ontweghet om sijn bate
ic segt hem es hi duutsch of walsch
dits ghiericheyt ende diefte valsch
een jonc man die een huwelijc doet
aen een out wijf om haer goet
daer hi gheen kindre an mach winnen
dats ghierighe sonde ende luttel minnen
ten ware kenlijc openbare
dat orbarlike sonde ware
die hoept of winscet om anders doot
om sijn goet dats sonde groot
comans ofte wisselaren
die hen metten ghelde ghenaren
ende den goeden penninc uut wieden
ende den lichten quaden wider bieden
ende brenghen dat goede ghelt van weghe
dats een quade ghierighe pleghe
wissel houden dats woekers quader
want hi es des goede pennincs verrader
hi weet altoes wat hi hem baet
eer hine wisselt oft ontfaet
die tghelt scroden ofte besniden
moghen oec aen desen graet wel riden
het sijn die sondichste dieften die men doet
want si stelen alder lude goet
eest rijc oft aerm leec oft clerc
dits ghiericheit ende sduvels werc
die vijfte sonde die hier uut gaet
die ic hete den vijften graet
die der dieften volghet na
die noemic perjuria
dats in duutschen gheseyt versweren
hier mede hen vele lude gheneren
dese diefte es argher in velen
dan daer men met anxste moete stelen
want si roepen totter stonden
god te hare valscher orconden
also ic sal verclaren hier na
als ic ten x gheboden ga
die vi graet hiet rapina
ende es een sonde die verre ende na
over die edele liede wel es bekint
in dietschen heetment casament
die sijn ontscamel edelinghe of heeren
die haer volc roven ende transeneren
als edelinghe hebben arme maghen
diese in hare quaetheit draghen
soe worden si volghende desen graet
soe wie nu hevet enighe staet
die en scamet hem niet een blat
dat hi sine gheburen bescat
het dunct hem eere dat hijt doet
een simpel man hi en heeft lijf no goet
die enen onscamelen here heeft
eest dat hi hem niet en gheeft
dat hi hem heischet van sinen goede
hi slaten metter langher roeden
of raet op hem valsche loeghen
dander en can soe vele niet toeghen
daer jeghen dat hem iet mach baten
hi en moet daer vanden sinen laten
also vele als den heren ghenuecht
hi wort bedraghen ende ghewroecht
van soe vele quader saken
hy en can tot gheender onscout gheraken
nochtan dat hy daer noyt om en dochte
ander heeren sijn van selken ambachte
dat sy riden ghewapender hant
ende halen die rike lieden opt lant
verradelijc uut haren huze
ende slaense in stocken met groeter confusen
op haer casteelen oft op haer borghen
daer sy dan sitten ende leven in sorghen
sy pijnse dan met tormente so groet
dat sy dicwile bicant sijn doet
om van hem goet te hebben oft scat
anders en weten sy hem witen wat
dit selve doen sy oec den coepman
in bosschen in velde sy comen daer an
daer hy wandelen waent met vreden
daer comen sy dan op hem ghereden
sy slaen sy steken sy nemen hem tsijn
dit willen dan luden van wapen sijn
ende zelen goede lieden heeten
so waer dat sy oerloghe weten
daer verhueren sy haer lijf
om te doden te roven man ende wijf
om die steden te bernen ende te verraden
die hem noyt niet en misdaden
och dier neringhe ende der pleghen
dat sy haer aldus gode ontweghen
ja sy versmaden oec ende blameren
den ghenen die haer broet winnen met eeren
sy heetense carels ende vyleyne
haer ontfermen ende haer doecht is cleine
sy sijn in die quaetheyt so verhart
datter nimmermeer doghet an en wert
haer ambacht dat is roef ende moert
dat leeren sy haren kinderen voert
hoe wee so mach hem sijn te moede
dien sy ghecrighen onder haer roede
nochtan hoe vele quaets dat sy pleghen
sy hebben heeren die se dreghen
ende mede deylen an haer roven
ende loven hem huyze daer sy boven
ter noet op riden ende hebben onthout
dese heeren tellic menichfout
argher dan die dese ondaet doen
ende sy sijnder al of occusoen
maer dit sijn so ghemein saken
dat sire gheen consiencie of en maken
si nemen na haren werken dunct mi
dat god noch hemel noch helle en si
noch na dit leven dit lijf hier boven
want elc levet gherne na sijn gheloven
den sevenden van desen graden
wille ic u in dietschen ontladen
wat hi es ende watmen der in mesdoet
menich richter waer hijs vroet
diet vele liever mochte laten
die onrecht wijst om enigher baten
die volghet desen graet na
dits injusta judicia
hier af es die verstannesse
in dietschen onrecht vonnisse
leid een scepen of raet in scouden
jeghen enen dien hijt wille onthouden
sijn gheselle die bi hem sit
en weet gheen vonnisse op dit
al heeft hi goede brieve nochtan
men seit wildus bliven jan
an ons segghen hets u goet
ende wi raden u dat ghijt doet
blijft hijs soe moet hi gheven dach
ende of hijt dan ghecrighen mach
dats scoene ende eest dat hijs niet en doet
soe heeft hi ondanc ende evelen moet
wil hi dan metten rechte voert
soe es sijn reden qualic ghehoert
die rechter nemet op sinen danc
sijn beraet ende settet op so lanc
in vorsten dat hem des lopens verdriet
ende heeft liever half recht dan niet
soe gaet men plaesteren ende maken
aldus eest met vele anderen zaken
datten riken ane gaet
oft den ghenen daert recht aenstaet
den enen bietmen trecht dander moetet zoeken
si versuptilen ende vercloeken
trecht in soe menigher manieren
met niewer consten die si versieren
ende maken tonrecht soe ghemeen
dat men recht ende onrecht gheen
vaerinc onder kinnen sal
het dunct mi nu over al
wijst mi den man ic wise u trecht
die taelmanne hebben hier plecht
ende moghen hier in vele verboren
om dat si haer tonghe verhueren
want si die richters dicke verblinden
metten vonden die si vinden
dat si sitten als dwase of doeren
die niet ghevroeden wat si hoeren
of dincken dat si sweren den eet
recht te doene om lief om leet
dat niet te laten spade noch vroe
dat god hem hulpen moet alsoe
ende god sal hem also dan
helpen daer nes gheen twivel an
verstaen sijs niet als menich en doet
soe leerent dan dat sijs sijn vroet
eerdat si ten rechte comen
want wien si met onrechte doemen
dat sal god op hem selve houden
haer onwijsheit es gheen onscouden
daer es oec sulc die swighet ende hoert
ende laet een onrecht driven voert
ende neemt dat hijs en hevet ghene scout
maer alse sculdich es hi diese hout
die coe als hi es diese vilt
swighet ghi richters oft ghi wilt
elc sit voer hem selven daer
laet ghi tonrecht maken claer
ende swighet sonder spreken
god en salt niet min an u wreken
dan oft ghijt selve wiset of daet
siet ghi anders hoe ghi ten rechte gaet
oec sijn somighe rike lieden
die ter doet restoor ghebieden
als quans ic wil weder gheven
dat ic onthiel in mijn leven
als dan die arme lude comen
wye ment ierst heeft af ghenomen
dan gaet men daer jeghen visieren ende dinghen
om dat men iet daer uut mocht wringhen
soe gheeft men van viven twee
ende sulc tijt eer min dan mee
die armen die niet waenden hebben ghehad
sijn blide dat si ghecrighen wat
met dat si hebben si henen trecken
dan comt die doot en steckt den vrecken
die testament dus heeft besneden
ende stierten ter langher droefheden
andere stichten voer haer doot
mit quaden goede met sanghe groot
of capelrien of outaren
dat sal ic hier na verclaren
wien dat daer af comt profijt
hoert van invidia dats nijt
nijt dats een sweer al vol rouwen
die therte doet te stucken knouwen
den ghenen diese binnen houdt
dese sonde ghelt gherechte scout
want si doet denghenen allene quaet
diese draghet niet die men haet
want hoe zeere mi yemant benijde
ic en slaeps te wers tot ghenen tide
maer die ghene die mi haet
es so verwerret dat hem en laet
die nijt rusten in ghenre zaken
dus doet die sonde rechte wrake
vi graden uut hare comen
die ic u hier na sel noemen
ic waenre luttel op ertrike leven
si en mesdoen hier in of sneven
detraccio es die ierste graet
die uut nideghen herten gaet
als ic bi nide dien ic draghe
si comen scande scade oft plaghe
op die ghene die ic hate
nochtan en hebbicker af ghene bate
anders dan icker om ben vro
dese graet heet detraccio
susuracio dander heet
dats als ic yemant hebbe leet
ende ic tusschen hem ende sinen vrient
bi nide dat hijs heeft verdient
quaet brouwe en onruste make
om dat mi leet es die zake
dat yemant minen viant mint
dits susuracio bekint
die derde hiet privacio
mi es leet dat spade of vroe
yemant van minen viant seght doghet
of in weldoene sijns ghehoghet
ic straffe haer woerde ic en machs niet horen
al eest waer ic setter een loghen vore
ingratitudo comt hier na desen
als nijt in mi soe es gheresen
dat ic die rike lude hate
om dat ic aerm ben ende ghemate
si hebben lant ghelt ende goet
dan can verdraghen niet mijn moet
mi dunct ic ben also goet als sy
ende god ware also wel sculdich my
als hen te gheven eere of goet
die dienen pinen oft slaven moet
hoe ic mijn broot ghewinnen sal
ic en dancke gode groot no smal
dat hi mi gheeft ghesonde ende sin
ic en gheve die armen oec meer no min
ic en vaste noch en viere
no en doen doghet gheenretiere
ic laetse gheven bidden ende loven
die renten hebben ende hoven
eer ic ter kerken om weldoen ghinghe
ic soude mi liever met terlinghen
gaen dobbelen of spelen met tafel sciven
of coeten of clossen of bedriven
enich loes spel daer ic mede
ghelt avontuerde of scold of strede
om enen andren tontkiven tsijn
ende verliese ic dan dat mijn
soe zwere ic vele quader eede
ondancke ende vloeke gode mede
of sinen heileghen om enen penninch
die ic verliese ende dusdane dinc
mach men alle daghe sien
an die gherne spelens plien
twe hoeftsonden ligghen daer in
gram om tverlies ghierich om ghewin
dits ingratitudo na dlatijn
die vijfte graet hier na mach sijn
invencio mali ende dit bediet
als ic minen viant niet
der bestaen oft ane vechten
soe willic mi aldus berechten
soe dat ic valsche vonden visiere
op hem in enigher maniere
daer icken mede in scaden drive
ist an goede oft an live
pine ic mi te doene quaet
van nidicheden den sesten graet
es evidencia dats een beniden
dat ic niet en can gheliden
dat ander lude mijns ghelike
draghen oft hebben al ben ic rike
ende alre welden hebbe ghenoech
nochtan eest mijn onghevoech
ende een benidende wanhaghen
dat si ghelijc mi willen draghen
desen graet regneert nu zere op erden
ende es gheminghet metter hoverden
besiet papen ende clerken
mannen ende wive ende al haer werken
van clederen dien niwen snede
nauwe gheployt ende daertoe mede
wijt ende lanc ghevoedert wel
met martelen ende met bonten vel
elc wil doen als dander doet
dat laken en can niet sijn soe goet
die ghemene mans wiven willent draghen
die rike vrouwen maken groot behaghen
an haer hoeft ende op haer haer
vergouden spellen vii paer
steken si op doeke van side
die ghelu haer ghevlochten besiden
horen caken recht als cornetten
si scepen haer ansichte of blancketten
als si sullen gaen ter feesten
het scinen bet ghehornde beesten
daer si comen dan anders yet
si en achten gods no anders niet
dan haer stinckende hoverdichede
ende haer manne die sijn mede
soe sot dat sijs hen volghen al
hier af comt decke groot mesval
van sonden van scanden diere in ghesciet
die manne en connen haer selver niet
nocht haer gout langher sluten
si nayent op haer cleeder buten
of an groten breeden riemen
elc wil draghen of hebben dat niemen
en heeft of draghet can hijt gheraken
dus doet hoverde tfolc hem ontmaken
traecheit dats een drayen van herten
die doet verwandelen die begherten
en bringhet verbeiden inden sinnen
der dinc die men sal beghinnen
of na dien datmense began
dat men ten ende niet comen en can
uut deser sonden comen vi graden
die ic u wille in dietschen ontladen
die ierste heet desidia
dander pigricia
die derde negligencia
die vierde inprudencia
tepiditas volghet hier na
die seste heet ignavia
ic wane nu luttel lude leven
si en misdoen in enich of sneven
desidia es deerste sonde
dats als lude versumen die stonde
der dinc die si willen maken
of daer toe niet en connen gheraken
maer als si hem daer toe setten
si volmaectent sonder letten
dander heet pigricia
als ic een dinc te maken besta
ende icker af ga ic en can
niet so saen weder comen deran
dat ict volmake na tbeghin
dits pigricia hier in
ben ic decwile besmet
ic waent oec anderen luden let
die derde negligencia heet
dats dat ic willens ende wel weet
verroekelose bi traghen ghedochte
die dinc die ic wel doen mochte
ende my noot ware dat icse dede
die vierde graet volghet hier mede
die wi inprudencia heten
dats gheen eynde te voren weten
als men dat werc te doene bestaet
mer men werct val goet of quaet
sonder discrecie ofte vorsien
si dwalen decke die des plien
dan alst hem scaet soe rouwet hem na
dits imprudencia
die vijfte heet tepiditas
men vint menighen dwas
die vertraghet te winnen sijn broot
met sinen ambachte daer hi ter noot
op moet leven ende hem gheneren
mer ledich gaen es sijn begheren
langhe slapen ende drinken ende spelen
dats grote mesdadighe sonde in velen
want als die man niet en wil winnen
twijf en cans niet al verspinnen
soe ghebricter broot of bier
vleys vis torf sout ende vier
hine bringhet niet ende si en heeft niet
soe rijst daer onruste ende verdriet
si moetent borghen daer si bi leven
ende worden daer vore te banne ghedreven
decke eer sijt te tide betalen
twijf ware oec gherne wist sijt waer halen
ghehavent van clederen ende van scoen
ende moeter dicke sonde om doen
als si haren noot laet bliken
coppelersen of haren gheliken
diese dan coppelen ende verleden
aen manne die se scoeden ende cleden
om die ghenuechte van haren live
ende die onsalighe traghe keytive
slaen oec haer ende mesvoeren
al waren si goet si makense hoeren
ende gheven hen och van vulen zaken
al hadden sijs ghene scout si raken
daer na der an bi sulken dinghen
dit can tepiditas volbringhen
si doet oec ledighe traghe gheselle
hem an quade wive bestellen
of leren morellen met valschen spele
sweren ende lieghen ontreken en stelen
of omme gaen met valschen terlinghen
ende menighe andere quade dinghen
dat hem decke loent met quade
nu hoert vanden sesten grade
die es ignavia gheheten
menich wil een dinc wel weten
te maken sonder enich vraghen
ende maket na sijns selves behaghen
sonder raet recht toe recht an
ten lesten hijs niet volbringhen en can
een ander moets hem maken vroet
hoe wel hijs hem van ierst verstoet
als hem dochte doen hijt began
ic wane nu luttel leeft enich man
hi en es van desen besmet
gheestelic machmen al dit
toten dienste gods oec keren
nu willic van der luxurien leeren
hets wel recht die redene kint
dat eene vule moeder wint
eene dochter van vulen gronde
luxurie es eene vule sonde
si comt uut enen vulen ghewiele
si ontsuvert die edele ziele
niet die ziele oec allene
mer den lichame alghemene
quetst si ende onsuvert en faliert
van hem diese vele hanteert
si rijst met enen stinckenden brande
tende van hare es eenre hande
bitterheit in die inaderen
al twasdom dat si vergaderen
moghen oec of hitte van naturen
dat doet begherte der luxuren
hem uutgheven ende meer nochtan
dans nature verdraghen can
ende maect aderen been ende senen
soe ydel soe droghe dat si en ghenen
wasdom noch cracht mach hebben te deghen
als si billecs soude pleghen
hier om wort die menscheit cranc
dat si niet en mach leven lanc
nocht cracht ghecrighen als si plach
mits der oncuuscheit overdrach
of bliven manne ende wijf ghemene
onghedeghen ende clene
bi dat si plaghen wilen eere
vercouden die jonghet soe zere
die hitte ende wasdom pleghet te gheven
mits der luxurien daer si an cleven
dat si sijn cume menschen ghelike
dit siet men alle daghe bliken
die maechden willen ten xii jaren
emmer mynnen of qualijc varen
daer doen si toe al haer vermoghen
inden ghelate dat si toeghen
in moyen clederen in valen scoen
dorsten sijt van scanden doen
si soudent bidden op der straten
dat siet men dicke an hare ghelaten
die jonghe knechte die dit merken
bi rade der luxurien werken
maken hen moy ende fray daer teghen
ende legghen hen laghen in kerken in weghen
hoedat sijse hemelijc moghen spreken
loesheit loghene ende nauwe treken
bringhen si hen soe vele te voren
dat sire na beghinnen te hoeren
ende maken met hem dach ende stonde
dit brinct decke in scande ende in sonde
sulc tijt bi dage mer meest bi nachte
dese sonde heeft graden achte
twee min den iersten noemic soe
int latijn fornicacio
adulterium die ander si
incestus die derde soe comter bi
peccatum contra naturam
gheen sonde maect gode so gram
die vijfte hier na heet stuprum
ende die seste heet raptum
fornicacio es die ierste ghenoemt
tbeste dat van desen coemt
dats dat si alle meest ontsien
dat si kint te draghen plien
ende en waert datmen kint der af draghet
men vonde cume enighe maghet
fornicacio dat sijn die sonden
die niet en huwelike sijn ghebonden
men vint vele knechten die in haer leven
beloven trouwe ende gheven
ende en roeken niet wat si lieghen
moeghen si die wijfs bedrieghen
ende dese bedrieghen hen selven meer
want al en namen sise nemmermeer
nochtan en ware tbelof niet quite
noch gheslachte van eenre mite
dit sal ic noch verclaren bet
inden graet hier na gheset
die andre graet die ane cleeft
luxurien na dat latijn in heeft
die heet adulterium
dats te segghen hoerdom
dat salmen aldus bedieden
weet ic twe ghehuwede lieden
ende ic mach met minen live
vleischelec sijn met des mans wive
die sonde die ic doe met hare
heet adulterium openbare
of twijf met enen ghehuweden man
ende moniken of papen doen hier an
dobbel sonde als sijt hantieren
ende dat comt toe bi deser manieren
si gheloven suverhede
ende trouwen die heileghe kerke mede
alsi priesterscap ane vaen
hieromme eest meer van hen mesdaen
dan van andren leeken lieden
want si soudent ons verbieden
ende goede exempel gheven
doch al sijn sulke die hier an sneven
dan sal niemant jugeren no merken
elc sal loen hebben na den werken
dat si int sermoen u raden
dat doet mer niet na haren daden
wie hoerdom doet es in doetsonden
dats die in huwelic sijn ghebonden
beyde diet doet ende die ment doet
ander knechs setten haren moet
om een loechene wijfs te bringhen in scanden
ende gheloven hant in handen
hemelijc elc andren trauwe
al hadden sijs beide daerna rauwe
men mach die trauwe nemmermere
quite scelden bi gheenre kere
si bliven een vleisch i bloet voort an
mesdade twijf met enen andren man
dan dien si ierst trauwe gaf
daer en es gheen twivel af
die sonde waer also ghebouwet
op hoerdom al hadse die pape ghetrouwet
nochtan es sulc onsalich katijf
die zoeken gaet een ander wijf
om goet of om ander zaken
ende waent die ierste trouwe ontmaken
om datter niemant en was bi
ende croent twijf op hem soe gaen si
tes bisscops hove ende versceyden
die ierste trouwe dan onder hen beiden
die bisscop heves also vele macht
als hi alle twater binnen eenre nacht
vander zee soude drinken moghen
nochtan sijn si soe bedroghen
ende hi es so vermalendijt
ende metten ghelde soe verblijt
dat hi die trouwe doet scheiden
ende quite scelden tusscen beyden
gaet die man verhuwen nochtan
ende neemt twijf enen andren man
so wat kinder die een wint of dander
na dien dat si doen den wander
dat sijn hoerbaren altemale
met orlove segghe ic dese tale
nochtan deilen si des vaders goet
dat hem van rechte noyt toe en bestoet
die derde graet heet incestus
dien willic dietschen nu aldus
dats als ic met iemant mesdoe
die mi gaet van sebben toe
want dats inder wet verboden
ten waren zaken van groten noeden
datter heilgher kerken dochte
dat men dispensieren mochte
om mere nutscap so machmen dan
bi wette versamen wijf ende man
in huwelike mer anders niet
die vierde graet es aldus bediet
peccatum contra naturam
om dese sonde es god gram
want daer omme versanc zodoma
adama gomorra ende vala
die soe groot waren dat elke stat
enen coninc hadde diese besat
dats als man ende wijf
andersins deilen haer lijf
tsi elc met andren of allene
of met beesten sijn ghemene
dats dootsonde boven al
ende der zielen den swaersten val
ende scamenisse elker creaturen
ja die duvel ende sine naturen
scamens hem en willens niet sien
dits die ene sonde van drien
daer god selden ghenaden af doet
dander es wanhope die en was nie goet
die derde onghelove of heresye
want soude men beteren dese drie
en weet ic hulpe troest noch raet
ja diere met willen in volstaet
ipocrisie es nochtan
alsoe quaet al mense ghescriven can
die duvel ende verblijt hem om sonde gheene
meer dan om luxurie alleene
want waer hise toeghebringhen can
daer sondighen beyde wijf ende man
die vijfte graet als ic weet
in latine stuprum heet
dits magheden die suver sijn bringhen te valle
hier na staen die manne meest deel alle
en als haer wille es volbrocht
soe sijn si te hans bedocht
een ander te sueken in sulken doene
och leyder dat si sijn soe coene
en si niet en dincken hoe saen hoe cort
die ghenuechte ten ende wort
vander oncuuscheiden ganc
daer si inder hellen stanc
ewelijc om moeten smoren
dese hoeftsonde waer goet omboren
raptum heet die seste graet
die vele uut ghiericheiden gaet
als ic onleyde yemans kint
om sijns goets wille dat mi mint
al wille ict niet te valle bringhen
ghiericheit brinct mi te desen dinghen
ocharmen al dat men mesdoet
is om dit onghevallighe ghoet
en es cume soe sconen wijf
sine hout te cope ziele ende lijf
den ghenen die hem ghelt wilt gheven
in scanden ende in sonden leven
ende haer ziele te nemen gode
diese sciep na sinen ghebode
ende te bringhen in sduvels ghewelt
dit doen si moghen si hebben ghelt
dusdanighe coopmanscap dunct mi
is nu ghemene verre ende bi
ja vele esser vanden sotten
diere mede spelen ende spotten
ende dies hem beroemen plien
dat hem sulc voerdeel mach ghescien
daer toe es sulc onsalich keitijf
die laet sitten sijnsselfs wijf
die hi ghesworen hevet trouwe
ende gaet bi eenre vulre vrouwe
daer hi sijn goet al mede verteert
ende laet thuys enen cauden heert
wijf ende kinder liden groot ghebrec
ende hebben hongher in haren bec
ende oft twijf mesdade dan
bi armoede aen enen andren man
wiens ware die sculde dan des mans
dus gater vele aen sduvels dans
om die vule onreyne luxure
ende sulc out wijf ter droever uren
die rijc es neemt enen jonghen man
die gheen kint draghen mach nochtan
dits een onsalighe huwelijc
alse die arme man dan es rijc
valtet decke dat hi verdoet
in sondeliken ghenuechten tgoet
ende versmaet sijn wijf die oude
dan keert in rouwen alle die vroude
dan eest al screyen ende vloeken
dus machment vinden diet wil zoeken
dat luxurie comt uut vulen gronde
nu hoert vander gulsigher sonden
gulsicheit dats boven der maten
van drancke te nemen of van ate
dese sonde wilt datmen heeft
wel riekende spise meer si gheeft
vulen loen in alre wise
want soe bet riect of smaect een spise
hoet vulre es datter af comt
wat baet den lichame ofte vroemt
si doet der kelen smooc uut blaken
die onghevoeghelijc is int smaken
grof ombequamen dicken luut
jaghet gulsicheit ter kelen uut
gulsicheit sloet ierst tparadijs
voer adame des ben ic wijs
bi gulsicheit des gheloeft
was sinte jan babtiste onthoeft
daer omme make ic u allen vroet
dat gulsicheit meneghe sonde doet
overvloedt ende gulsicheit
es voester moeder der oncuuscheit
oec rijst uut hare verstormicheit
daer toren af comt ende menich leit
den rechten name gulsicheit mach sijn
castrimergia int latijn
dese heeft graden vive
die ic aldus scrive
die ierste heet gulositas
die ander prodigalitas
die derde inabstinencia
die vierde die hier volghet na
heet men inhonestas
int latijn ict aldus las
dat die vier ierste grade risen
uut gulsicheiden vander spisen
ebrietas dats die vijfte graet
uten drancke comt dese misdaet
ende uten selven risen mede
drie ander grade der quaethede
deerste heet inverecundia
dander diere volghet na
vaniloquium hi heet
die derde es na dat ict weet
gheheten inprudencia
dese achte volghen na
der gulsicheit als ict na sal bedieden
heeren vrouwen ende ander liede
mesdoen hier in herde vele
men vint lude die haerre kele
vele sijn sculdich boven der maten
het si in drancke of in ate
dat si els niewer om en dincken
dan om eten of om drincken
dese hebben god el neghenen
dan haren vulen sac allene
nu ghesoden nu ghebraden
nu pasteyden nu tarten nu vladen
nu maleviseye nu bier nu wijn
nu ghinghebaers of specie fijn
ende menighe cost den si versmoren
dat overdaet es ende verloren
nu hoert vanden vier graden die risen
uut gulsicheit vander spisen
daer die ierste graet af was
als ic vorseide gulositas
daer hem elc vroet mensche af sal scamen
hi heet oec crapula bi namen
dats als men et soe vele
dat hem weder dunct staen ter kelen
ende cume smake vint daer an
ic kende selve enen man
altoes als hem soe ghevel
dat hi teten hadde wel
ende hijs soe vele in hadde ghesteken
dat hi cume mochte spreken
ende hem weder stont der herten
stac hi den vingher in sijn sterte
om dattet weder keren soude
dat hi gheswolghen hadde soe houde
ende als hi hadde bekeert dat
spoelde hi sinen mont ende at
dat hem was te voren bleven
ic kenden in sinen lesten leven
een cleine wile voer sijn doot
hadde hi die armoede so groot
dat hi starf als een keytijf
hi brachte te valle menich wijf
ic kende kinden die van hen bleven
god moet hem alle sonde vergheven
prodigalitas die es
die ander dies sijt ghewes
met wien dat ic ben beseten
om drincken ende om eten
kiesic dat beste morseel eest vleisch
of ander spise om den heisch
te volghene vander gulsichede
desen graet mach oec mede
wel ghekeert na mijn dincken
in gulsicheiden ghedaen in drincken
dats als ic den nap volre scinken
daer ic selve uut sal drinken
dan tscheens bi wien ic ben gheseten
dese gulsichede modi weten
pleghen lude herde vele
als quisquans ic doet in spele
mer si menent metter herten
te troesten haer gulsighe sterten
die derde graet als ic versta
heet int latijn inabstinencia
dats als men hantiert in elken tijt
ongheordeneerde maeltijt
mer in menighen ghelaghe
vallen si binnen enen daghe
dan als si wanen gaen eten
ende si ter tafelen sijn gheseten
comt sulc luut uut haren balghen
dat daer elke af mochte walghen
die hem lude saten na
dits inabstinencia
die vierde graet gheloeft mi das
bescrive ic inhonestas
ben ic bi yemant gheseten
uut wiens scotelen ic sal eten
dat ic die goede zoete morsele
uut kiese te minen deele
desen graet als ic sede
es sonde ende scande mede
dus hebdi die iiii graden die risen
uut der gulsicheiden ghedaen in spisen
nu laet ons ten graden gaen
die uut der gulsicheiden in dronken staen
den iersten heet ic sijt seker das
in latine ebrietas
dats in dietscen dronckenhede
dits grote scande ende sonde mede
uut haer risen drie grade
die ic u aldus ontlade
inverecundia heet die ene
onscamelheit ic bi deser meene
die droncken en scaemt hem niet
van aldien dat hem ghesciet
al saghe men al dat an hem ware
die ander graet es na dat ware
gheheten vaniloquium
dronckenscap maect niemant stom
si doet elken wel ghereet
clappen dies hi niet en weet
uut hare risen vele ydele spraken
die decwile scande ende werringhe maken
die derde graet heet inprudencia
die wort als ic versta
luyt also vele als onvroetscap
een drinct soe vele in sijnre verwoetscap
soe dat hi neemt over boert
soe worden sijn synne also versmoert
van den domen ende vanden stancke
die rijst uten sterken drancke
soe dat die mensche niet een wort
van vroetscapen can bringhen voert
dits die sondelike quaethede
die rijst uut der gulsichede
soe wel den beesten die water drincken
want si nature niet en vermincken
die god in hem ierst brochte
mer die mensch set sijn ghedochte
alleene om te sine versaet
dat hem die spise weder staet
dan heeft hi ghenoech ghegheten
wine connen anders gheen mate weten
dus playsteren wy ons telker ure
ende als verladen es nature
dat si die spise niet en mach verdraghen
comen daeraf vele plaghen
coortsen walghen ende spuwen
eer sijt verteren ende verduwen
dan als wandelen die materien
soe neemtmen puzoene of set clisterien
als si hebben torsioen
of dwater of menizoen
ende menicht ander ongheval
dat comt van gulsicheiden al
och dat hem die mensche verslaet
met dus groter overdaet
daer hi ziele ende lijf verderft
ende menich mensch wel na sterft
van noetdursten die hem ghebreect
ende hi hem niet die hant reect
die sijn broeder es voer gode
ic segghet hem al hoert hijt noede
god salt scerpelijc an hem wreken
ende van sijnre ghenaden versteken
als hi sijn scerpe ordel hout
ende daer en sal baten gheen ontscout
want het es eene gherechte scult
dat overvloet ghebrec vervult
daer om gheeft ghi gulsige zade
doer god soe doet hi u ghenade
gramscap es ene verstormichede
die brinct den mensche ter haestichede
die therte in vele ghepense doet wandren
altoes in ombaten vanden andren
gramscap doet met haren machte
uut hare spruten graden achte
deerste noemic odium
den andren omicidium
den derden discordia
den vierden injuria
den vijften contumelia
den sesten inpaciencia
den sevenden sijt seker das
heet in latijn malingnitas
die achte es na dat ict weet
verwoetscap die furor heet
dese achte graden risen
uut gramscap in menigher wisen
dese sonde es nu weder ende voort
nyemant en mach nu horen een woort
dat yet teghen hen es of gaet
hi en volcht te hant an desen graet
ende trecket swert uut of knijf
ende wilt den andren nemen dlijf
ende doer dustane ghelike saken
sal god noch sware wraken
senden ende plaghen van sonden
die niemant en soude connen ghegronden
hoe swaer dat si sullen vallen
niet op een mer op ons allen
tensi dat wy ons beteren leeren
nu laet ons ten graden keeren
vander gramscap es deerste graet
die odium in latijne staet
dit es een verwoede gramlichede
die doerlopet alle die lede
tot int herte soe loept die
in dietschen noemen wise hatye
desen graet in allen tiden
mach gheseghet sijn met niden
dander graet omicidium heet
dats manslacht als ict weet
dits verboden int vijfte ghebod
dat in dese tafele screef god
die derde heet discordia
dats in dietsche als ict versta
als ic tusschen lieven vrienden
die ghene quaetheit en verdienden
jeghen elken andren maken onvrede
dits een herde grote quaethede
injuria es die vierde graet
die uter gramscap gaet
dese ghevallet nu ende echt
uut gramscepe te doene yemant onrecht
dits tghebrec van desen grade
menich beraet eenen scade
om datti gram op hem sy
die vijfte graet hoert na my
heet contumelia int latijn
dese sonde die moet sijn
als mi yemant gramscap doet
ende ic anders minen moet
ende mine gramscap niet en can wreken
dan ic quaet van hen gaen spreken
die seste graet die moet sijn
inpaciencia int latijn
dats onghedoechsamighede
al en maechic mine gramhede
niet wreken te ghenen daghen
nochtan canicse niet ghedraghen
ic legse soe langhe in mijn herte
datter decke af comt groot smerte
die sevende es malingnitas
dat es in dietsche sijt seker das
als ic enen quaden wille
op yemant draghe int herte stille
eest dat hi yet mesdoet dan
soe wien het si wijf oft man
ic sal dat quade wroeghen voeren
ende aldus wreke ic minen toren
den achsten graet die hier toe hoert
es besloten in dit woert
twelke es furor int latijn
in dietschen moet ghenoemt sijn
verwoetscap ghebrec van sinne
dese hebben den duvel inne
die hem ghevet sulke cracht
dat twee lude ghene macht
hebben teghen enen verwoeden
ende al ghevalt datsi daerna vroeden
nochtan en crighen si gheen verstaen
soe goet als si ierst hebben ghedaen
hier mede sijn die vii dootsonden
volcomen die de zielen wonden
nu hebbe ic in dietschen ontladen
tbediet vander sonden graden
om dat elc in allen stonden
hem soude te bat wachten van sonden
die therte hadde ter doghet waert
mer alrehande volc en spaert
gheenrande sonde als nu
teghen andren dat segghe ic u
die sermone die de lude hanteren
dats dat si andren jugeren
elc wil wesen in alre uren
die beste van sinen ghebueren
niemant en kint sijns selfs quaethede
als ic hier te voren sede
ende elc verdraecht andren noede
nu willic op die x ghebode
letten ende dichten naden latijn
ende bescriven wat sy sijn
ende wie dat mesdoet daer in
na dien dat god minen sin
sal bestieren ende bekeren
so sallic de x ghebode leren
den leeken diet niet en weten
of diet moghen hebben vergheten
dat si te kennisse weder gheraken
bi dat ic hier sal maken
dat si quaet scouwen hier ende daer
dit sijn die x ghebode claer
wy vinden in die heileghe scrifture
dat moyses in eenre ure
enen brambosch sach bernen claer
ende doen hi quam bet naer
sach hi dat hi niet en brande
doen ghinc hi daerwaert te hande
om dat hi wilde twonder verstaen
doen hi ten bome quam ghegaen
riep tot hem in deser ghelike
een stemme van hemelrike
onscoydi moyses eer du voort gaets
die stede es heilich daer du op staets
moyses claerlijc niet en verstont
die woerde die quamen uut gods mont
maer dede sijn scoen uut daer hi stoet
doen bleef hi al barvoet
opwert siende herde zeere
doen verclaerde hem onse here
dat hem die stemme hiet af doen
van sijnre herten die haerde scoen
dat waren die verhaerde sinnen
om dat si souden moghen bekinnen
dat hem worde ghetoent van gode
daer ontfinc hi die x ghebode
die ic na den latine hier naer
sal bescriven openbaer
dat eerste ghebod was inder ee
non habebis deos alios coram me
dit es dat dietsch van desen ghebode
en hebbe voer mi gheen vreemde gode
jeghen dit mesdoen die gone
die experimenten sijn ghewoene
te werken met toverringhen
om wijfs of om andre dinghen
teghen dit ghebod mesdoen
die beesten betoveren ofte coen
om den luden te nemen dat not
dese sceiden van haren gherechten god
ende gheloven an hem daer si mede werken
daer om pleghen meest die clerken
hier in te dolen meer leeke luden
en weten niet wat die woorde beduden
ende gheloven dat es waer
dus wort haer werc haer afgod daer
te dese mesdaet wil ic oec knoepen
die bedevaerden beloven of loepen
om iet te hebben dat si begheren
dat hem helpen mach oft deren
dese hauden oec in afgoderien
ende sceiden van gode in heresien
want kenden si gods almechtichede
si baden an hem hare gebede
mer si weten wel god en hoert
nyemans ghebede noch sine woert
hine bade dat hem salich ware
hier om loepen si hare ende tare
om vreemden troest ende laten gode bliven
ic hoerde eens scelden twee wiven
soe zeere als si vechten souden
die ene woude haer ghelove houden
an onse vrouwe van rosebeke
ende seide si halpse in eenre weken
so wel uut soe swaren laste
si soudse besueken oec hoe sijt paste
met hare offeranden alle jaren
dander seide dat mechtigher ware
van ardenborch die vrouwe
si hadse soe decke uut menigher rouwe
verloest ende soe wel ontheven
si soudse eeren al haer leven
want si ware mechtich boven al
dander seide si en sal
niet sijn boven haer van rosebeke
want si en laet niemant hebben breke
hare ghenade soe wiese beghert
doen seide ic dus ten wiven wert
segt mi ghi twe die scelt dus zere
hoe vele moederen hadde god onse here
ene spraken si ende niet mee
ende mi dunct ghi vinter twe
rosenbeke ende ardenborch
laet staen u scelden ende u gheknorch
esser mer eene soe loefse ende eertse
ende en verminderse noch en vermeertse
si es even machtich overal
dus stillede ic der wiven ghescal
si scaemden hem om mine woort
ende bleven wel te vreden voort
dit en sal men niet verstaen in desen
dat ic ontrader des wil wesen
men sal die moeder gods eeren
ende alle die heileghen ons heren
want wi hem nemmermeer doen moghen
die ere die si na waerden doeghen
maer ic begripe die sotte riesen
die een stom beelde alsoe verkiesen
dat sire al haer ghelove an setten
ende maken vanden beelden mametten
ende aenbedense voer onsen here god
hier in breken si deerste ghebod
dat ander ghebod es ons bescreven
van gode ende aldus ghegheven
non assumes nomen dei tui in vanum
ic ende anders menich dom
doen contrarie hier teghen decke
dat dietsche ic na latijn te scicke
en noeme den name van dinen god
niet in ydelheit noch in spot
dit ghebod es nu so vergheten
dat ic en can gheweten
dat van x een mensche hout
die sonde es so menichfout
daer men comenscap hantiert
daer en wort een eet toe ghevisiert
van god of sijnre heileghen een
dit es over al soe ghemeen
hoe cleyne die comenscape sy
sweert men of liegheter by
die coop en can niet wel gaen voert
seit deen den andren nu toe een woert
dats biden bloede of biden wonden
hets waer  al waert oec loghen vonden
ocharme dit es alte grote mesdaet
dat men gode daert al an staet
ende sijn heilghen versweert
om niets of om niets wert
ja al dat hi doer ons leet
sine bloet sijn doot sijn wonden sijn sweet
sine hoeft sijn darmen sijn oghen sijn tande
sijn cruce sijn naghelen sijn menegherande
martielie die hi liden woude
versweert men ende verwit men menichfoude
tot sinen ondancke om clene zake
och der groter scerper wrake
die hi noch op alle die gone
doen sal die des sijn ghewoene
ende dats wel recht ende grote reden
want alle dat hi hevet gheleden
dats sonder sijnre verdienten scout
mer om onser alre behout
elc merke of si hen dan wel quiten
die hem sijn liden in scanden verwiten
daer si hem sculdich te dancken waren
exempel wil ic hier bi verclaren
een man hebbe eenen maech och vrient
die der doot wel hevet verdient
ende es ghevanghen van leeliken saken
men sallen hanghen of radebraken
ende es met rechten ordel verwijst
ter doot die sijnre ondaet rijst
men richter over int openbare
come enich man of wijf daer nare
die hem des gheens doet verwijt
of vermaent in sijn despijt
die dander om sijn verdiente leet
sijn bloet verroet hem ende es hem heet
hi weets hem ondanc en ongonst
ende sulc doet macht dertoe ende const
dat hire wrake op hem af doet
eest wonder dat god dan evel moet
ten ghenen draecht die sonder noot
sijn bloet sijn wonden sijn bittre doot
hem verwiten ende daer bi sweren
neen hi salse condempneren
ewelijc in der hellen gront
want al dat hem te liden stont
was voer ons menschelijc arm diet
om sijn verdiente en waest niet
tware cleene ghenoech dat wijs hem dancken
ende sine gheboden niet en crancken
want also dicke al wi sweren
biden minsten liden ons heren
of bi sijnre moeder of bi enen
sijnre heilghen groot of clenen
weder het es loeghen oft waer
dat ander ghebod breken wi daer
mer loghene es vele die meeste sonde
want wi roepen tonser orconde
gode of die heileghen daer wi bi sweren
waren wi vroet wi soudens ontberen
dat derde ghebod dat es
sabata santifices
du salt die heileghe daghe vieren
dats na der heilegher scrifturen manieren
van allen sondeliken werken
nu elc wil dit in hem selven merken
of hi hem op die heileghe stonden
wel wacht van allen onreynen sonden
in werken in woerden ende in ghedachte
hem waer beter dat hi wrachte
wevede of vollede op heileghe daghe
also hi werkes daghes plaghe
dan hi in die taverne gaet
ende des drancs soe vele in laet
dat hi verliest alle sijn memorie
met lachene of met ydelre glorie
met sweren met coepen ende met vercoepen
hoe si bedrieghen ende beloepen
elc andren met loeser spraken
op dat si sconen licoep maken
of andre die gaen in rolleweghen
rusen of te spelene si pleghen
met sciven met dobbelen of met potreynen
dits nu al tvieren van den ghemeynen
quaken clossen haveken caetsen
die wive loepen dantsen ende traetsen
sulke drincken te samen een clene toeghe
ende worden ten lesten soe goeden hoegen
dat si scelden eer si sceiden
daer vercallen si ende verbreiden
al tghebrec ende al tuuslegghen
dat si weten of hoeren segghen
van andren luden hier ende daer
weder dat loghen es of waer
dus verdwasen si ende verrinnen
meer dan si ter weken winnen
ende versumen ende onthouden
hem selven die doecht die si doen souden
ende vertornen haren god
met dat si breken terde ghebod
daer om wachs hem elc die can
ic segt hem es hi wijf of man
die dit of des ghelijcs hantieren
si mochten bet werken dan si vieren
tvierde ghebod gaf god uut hem
honora patrem et matrem
dat dietsch hier af es dus te gadere
eere moeder ende vadere
dat kinder dit ghebod verbreken
dat doen decke hare ouders ghebreken
diese niet en leeren noch en dwinghen
ende laten hen haers willen volbringhen
sonder casteyen al doen si quaet
ende en tellent voer ghene misdaet
mer smekenter mede ende sterkense daer in
ende die jonghe kinsche sin
diemen in weelden dus opvoet
si en kennen selven quaet no goet
anders dan men hen teersten leert
daer bliven si gherne an ghekeert
het si dorperheyt of doghet
als si dan wassen uter joghet
vol haers willen sonder dwanc
soe en doen si nemmer an haren danc
vader of moeder eere of goet
mer scade toren ende wedermoet
ist in woorden of in daden
si veronwerdense ende versmaden
oech so achten sy luttel om te eeren gode
ofte televen nader kerken ghebode
heeren gheestelijc priesters oft prelaten
en eeren sy niet tot gheender straten
maer eenich ghebrech dat sy daer an weten
dat vertellen sy ende overmeten
ende slaen daer liever meer toe dan af
oec so en doen sy eere noch lof
haren ouderen broedren betren noch riken
haer dwaesheyt en wil niemet wiken
sy willen die beste sijn tallen steden
ende dit coemt toe van dwaeshede
ende van al dat sire in mesdoen
sijn haer auders ierst occusoen
ende dit en laet god niet onghewroken
dus wort dat vierde ghebod ghebroken
dat vijfte ghebod hier na es
neminem occides
in dit ghebod menich mesdoet
dies nochtan niet en es vroet
mitten woorden sonder doen
wanneer ic vinde een occusoen
op hem dien ic mijn viant make
ende men op hem vervolghet die zake
al eest nochtan vonden waer
sterft hi ic ben manslachtich daer
al en sla icken niet metter hant
want ic make sijn feyt becant
daer hi den doet om moet ontfaen
oft weet ic yemant oec ghevaen
ende mach icken met minen goede
lossen uut sijnre aermoede
doen ics niet ende hi daer in sterft
sijn dootslach es op mi gheerft
weet ic oec zieke ende ander arme
nootdorftich ende icker niet en ontferme
ende ic hen beteren mach haren noot
sterven si ic ben sculdich der doot
dat van mijnder weghen roert
om dat hy jeghes my heeft verboert
ende dat sijn uutlossen an my staet
sterft hy daer in ic bin sculdic der daet
oft ander ghevanghen hier ende daer
oft sieke lieden die ic voerwaer
wel weet dat sy hebben ghebrec
van couden van hongher in haren bec
inden huzen oft opter straten
mach icht hem betren ende icht late
by verswimennissen of by vrecheden
ende sy dan van ghebrekelijcheden
doet bliven hoe vele datter sterft
dien doetslac is op my gheerft
bringhe ic eeneghen mensche buten sinen ghemicke
tot eenen sonderlinghen quaden sticke
daer hy selver niet om en dochte
ende des hy wel ontbaren mochte
in onchuysheyt oft in over spelen
in valschen ghetughe in vechten in stelen
eest roef mortbrant oft doetslac
alt tquaet dat daer af comen mach
daer sal god af op den mensche doen wrake
elc hoeden van al suiker sake
ende beters hem diet heet ghedaen
by rade van sinen prociaen
men vint oec sulke boese wiven
die heimelijc oncuuscheit bedriven
ende willen maghet sijn openbare
als si dan worden gheware
of duchten dat si kint hebben ontfaen
soe soeken si raet daerteghen saen
hoe dat sijt wech moghen bringhen
si loepen dansen ende springhen
ende moyen hem selven boven maten
om dat si hopen dat hem sal baten
of si doen hem besweren ende vloeken
met experimente in valschen boeken
of eten crude of drinken cyroepen
om die materie te ontknoepen
die gheminghet es metter naturen
soe en canre gheen doecht af dueren
nochtan eer dat in hem gheschiet
liden si soe groot verdriet
van groter siecten van groter quale
dat si na wel verderven te male
dus verderven si ziele en lijf
mer dit en telle ic voer gheen wijf
mer mordenersen of argher vele
want dat men enen man af stict die kele
int wout of mort om sijn ghelt
is vele min sonde voer gode ghetelt
ende sulke legghen te vondelinghen
hare kinder die si bringhen
werden si bevonden ende op ghehouden
te minder sijn der sonden scouden
mer sterven si eer mense vint
hets manslach ende niet men een twint
selc wijf weten een andren raet
als sy daer naturen saet
met ghenuchten ontfanghen zelen
dat sy daer valsche sonde in spelen
om dat daer gheen vruch of sou comen
maer dit en willic hier niet nomen
misselijc wiet noch quaem te lesen
ende hem besondighen mocht in desen
want alle die dit doen of raden
die scheyden hem vander goeds ghenaden
ende verdomen lijf ende ziele
so wien dat dese const gheviele
ende ment wiste die wareyt wel
hy waer waerdich der wraken van israhel
aldus so machmen wel merkens meyn sins
tebreken dat vijfte ghebod menichsins
dat vijfte ghebod hier ende ghens
dus mach men breken menich sins
tvijfte ghebod haer en ghens
dat seste ghebod ghescreven is
in die tafele non mecaberis
dats du en salst doen gheen overspel
die meeste poenten hier af een deel
gaen inder luxurien graden hier voren
dad seste ghebod dat ghescreven es
in die tafele dat is non mechabris
dat is ghy en silt doen gheen hoerdom
man ende wijf oec niet som
die in huwelijc sijn ghebonden
ende dan overtasten dat sien doetsonden
buten haren ghebonden gade
aen wat personen dat hy dat dade
eest an priesters eest an nonnen
oft an die ghene die in gheestelijc oerden hebben ghebonden
oft oec an die ghene die in huwelijc sijn gheset
dit is al doet sonde dobbel ghetellet
want papen nonnen ende moniken mede
die beloven alle reynichede
als sy gheestelijc orden ontfaen
daer by so eest meest met hem misdaan
mer vele isser diet achten cleyne
want het is nu so ghemeine
die pape met sijnder cocubine
al waert huwelijc in schyne
sy winnen kindren ende voeden
ende brenghense te huwelijc ende sy goeden
ande beste eest in steden oft opt lant
of eest totter gheesteliker hant
so crighen sy provenen ende personaet
die heeren treckense in haren raet
het worden rentmeesters ende toelnaren
aldus so en placht niet te varen
men plac der papen kinder te scuwen
ende niement en wouder gherne an huwen
noch comen aent gheestelijc goet
nu duncmy ic en weet niet wat doet
datmense alomme trecht boven
in paus in conincs in heeren hoven
sy makent over al so als sy willen
die selke en sijn oec niet te stillen
met eenen wive twee oft drien
als sy stade en stonden sien
sijn sy eeloep wiven oft hebben sy man
moghensys ghecrighen sy comen der an
eest met beden oft met ghiften
ja ic hebbe ancxt al warent haer nichten
sy en maken der gheen conciencie in
doc daer en sal niement meer noch min
letten oft merken op haer misdaet
mer elc besie dat hy selve wel gaet
want die sonden en sijn te minder niet
al eest dat mense dicke pliet
god die saelt noch naet rechte wreken
noc ander ponten hier in ghebreken
die tot desen ghebode hoeren
mer die staen ghescreven hier tevoren
inden graet vander luxuren
dat sevende ghebod moet ic ons roeren
inden vierden grade hier voren
der ghiericheiden al sijn behoren
dat viii ghebod gaf god moyses
falsum testimonium non dices
dat machmen dus in dietschen legghen
dune en salst gheen valsch orconde segghen
noch doen segghen noch begheren
die dinen evenkersten mach deren
want die mesdaet es even groot
sinte pauwel seit al bloot
also vele mesdoet hi die quaet
raet als die doet die daet
also saen als een loghene sweert
hoe toe comt wient hulpt of deert
als die mont twoort heeft ghesproken
is dat achtende ghebod ghebroken
ons sijn gheboren te sweren alle eede
int copen oft int vercopen beede
alt waert oec waer in gheenen dinghen
en salmen mer ja ende neen voertbringhen
ten ware noetsake bekent
omdatter an laghe een jugement
int gherechte ende men dan ware
gheropen ende vermaent al dare
is ons verboden te sweren waer
so is die loghen ghesworen swaer
dat neghend ghebod staet hier bi
non concupisces uxorem proximi tui
du en salst na dlatijn bediet
gheens anders wijf begheren niet
sijn huys sijn erve noch sijn goet
nu merct dan oft hi sere mesdoet
die met sijns evenkerstens wijf
in dootsonden deelt sijn lijf
of die enich wijf ontleit
ende neemt haer haer reinicheit
om ghenuechte oft om haer goet
als sulc met crachte of anders doet
oft met scoender loghenen dye hy liecht
daer hyse by onteert ende bedriecht
haer ondanx ende haer vriende
of die eens anders huys of lant of tiende
met vonden ontvinden of ontalen
of met onrechte haer erve ontpalen
oft in haer hove haer bome scoren
om dat die vrucht sou bliven verloren
oft glase veinstre by nachte slaen ontwee
oft inder weiden doet sijn vee
heymelijc oft opstal
dit coemt van nidicheden al
ende indesen ende andren sticken
doetmen sonde ende scade dicken
den evenkersten onversien
daer omme so waerscuwe icse diet plien
ist datmens niet begheren en moet
soe en can die daet niet wesen goet
vanden x tleste ghebod
soe verbiet ons allen god
non concupisces proximi tui servum
ancillam nec bovem nec azinum
du en sulst van dinen evenkerstijn
niet begheren den dienstknecht sijn
noch van sinen meysniden gheen
noch ossen noch ezel dats mijn meen
in dit ghebod dat men niet moet
begheren of willen enich goet
dat onsen evenkersten hoert toe
daer men enich onrecht an doe
of moyennisse of verdriet of scade
dat wi niet en wouden dat men ons dade
in dit ghebod eest al ghetoghen
daer wi god in dancken moghen
of verwerken met onse gebreken
ende nyemant en canre oec in getreken
enighe poenten van ontscouden
wil hi hi maecht al wel houden
ic wilt bewisen ende makent waer
dat gheen ghebod en es soe swaer
van allen x daer wi af spreken
si en sijn lichter te houden dan te breken
ende ghesonder der zielen ende den live
ende waer omme willen wy dan arme keytive
emmer doen dat god verbiet
hi en behoeft onser doghet niet
want niement en mach hem helpen no deren
mer wi en moghen sijns niet ontberen
ende hi verlore ons alte noede
want hy en behoeft onser helpen niet
noch onser doechdeliken daden
wan hem en mach niement scaden
hy is so moghende ende so rike
maer wy wormen ghemaecht van slike
cranc onseker van crancker naturen
die niet sekers en hebben een ure
ende niet goeds by ons selven en vermoghen
selen wy yet hebben dat ons sal doghen
dat moet ons sijn ghenade gheven
want sonder hem moghen wy niet leven
ende hy verliest ons al se node
daer bi heeft hi ons sijn x ghebode
ghegheven dat wy vreetsam souden
leven ende sijn vrintscap houden
ende met hen leven na dit lijf
nu dinct al over man ende wijf
die na uwes selves wille leven
of ghi in enighe poente voerscreven
broekich of mesdadich sijt
en betert die wile dat ghijs hebt tijt
want alse die tijt overlijt
condijs niet beteren daer ghi dan sijt
god gheve ons cracht wille ende sin
ons selven te hauden hier in
of te vallen den swaren val
dit comt an ons selven al
nu wille ic u voert beconden
vanden seven dootliken sonden
welke dootlijc of daechlijc sijn
na dit bescrijft sinte augustijn
somme sonden sijn soe beleghen
dat si gode alle gaen teghen
ander sonden sijn soe gedaen
dat si teghen den evenkersten gaen
ende andre sijn soe becondicht
dat daer een teghen hem selven in sondicht
dat sal ic u alles claerlijc doen verstaen
die sonden die teghen gode gaen
sijn van drierehande manieren
teerste es als wy hantieren
of aenbeden vreemde gode
soe gaen wi uten eersten ghebode
dat heet dus datmen gode sal
voer al minnen ende boven al
tander dat wi bi roekeloesheden
goeds name noemen in ydelheden
ende daerby sweren eest loghen oft waer
daer en is die sonde niet even swaer
terde dat wi en vieren niet
die heileghe daghe als god ghebiet
sullen wi beteren dat moet wesen
metten monde bidden ende lesen
begharlijc met innigher herten
dus salmen slaken der zielen smerten
die si souden liden moeten
sij sijn wijs diet hier wel boeten
dander seven ghebode sijn
gaende teghen den evenkerstijn
als moerden stelen ende overspel
valsch orconde ende te sine rebel
vader ende moeder niet te eeren
of anders yemans goets begheren
anders dan die ghebode in houden
dese sonden dese scouden
moet men beteren met rechten restore
berade vanden confessore
ende met aelmoessen te gheven
sonden die di selve an cleven
als luxurie ende gulsicheit
die saltu beteren met soberheit
na dat die heileghe leeraers segghen
sonden die u oft uwen evenkersten ancleven
als hoverde luxurie oft ghiericheyt
toren nijt gramscap ende ghiricheyt
die salmen betren met rechter oetmoet
ende met wederkeeren dat onrecht goet
nader wiser leerers sagghen
met vasten met onsaechte te legghen
met wollen gaen met abstinencien
met deser ende ander penitencien
die men doet met spriesters rade
soe vercrighet men gods ghenade
daer alle verdiente loen sal ontfaen
die sonden die teghen gode gaen
als die ierste dri bode voerseit
wanneer mense met voersienicheit
brect ende gheen mesdaet en telt
dats hoeftsonde voer gode ghespelt
die sonden teghen den evenkerstijn
wanneer si also ghedaen sijn
dat si hem niet en scaden noch deren
an live an goede ende an eeren
soe moghent daghelijcsche sonden wesen
mer scaden si hem an enich van desen
soe eest voer gode hoeftsonde
mer niet ghelijc van gronde
sulc meere sulc minre in haren graet
na dat groet es die mesdaet
dat gaet sere teghen diegone
die gherne pleghen of sijn ghewone
maechden te nemen haer suverheit
want alle der sonden ghebreckelecheit
daer si namaels in mesdoen
daer es hi al af occusoen
ende sculdich die haer ierst plante den doren
die wille wachs hem hets best ontboren
nu hebbe ic u claer ontbonden
in wat manieren dat men de sonden
bekinnen sal die men doet dicke
ende elc sonde op haren sticke
gheset ende op haren graet
hoe datter in mach luschen quaet
also ic belovede int boecs beghin
nu willic voert verclaren hier in
in wat manieren die sondare
hem mach beteren ende worden clare
van allen sonden die hem deren
ende comen ter ghenaden ons heren
teerste dat moet ommer sijn ghedaen
dats dat wi kersten doopsel ontfaen
want onghedoopt blijft niemant behouden
drie poenten die dus sijn ghescouden
contricio confessio satisfaccio
die moeten wy dan hauden hoe so
dat met ons gaet in enighe saken
sullen wi den rike gods gheraken
want vanden sonden die adam dede
dwaet ons dat doopsel ende suvert mede
maer van ons selfs sundighe daden
sal ons god daer af doen ghenaden
moeten wi eerst hebben contricio
dat es wel recht ende daer toe so
moeten wi in confessio gaen
dits rechte biechte ende die moet staen
met viii poenten sal si sijn claer
bitter scamel gheheel ende waer
voerdachtich willende ende dicke
ende onderhorich dit sijn die sticken
daer biechte bi moet sijn ghedaen
salmens voer gode loen ontfaen
men moet oec niet meer daer op micken
weder te comen tot sondeliken sticken
daer men biechte heeft af ghesproken
of trecht der biechten esser in te broken
hierbi al gaet die woekenare
te biechten of te gods outare
ende keert dan weder ten quaden goede
of andre die voersiene moede
in onwette sitten te gader
haer biechte es verloren ende quader
dan of si niet en wisten van god
want si houden mit gode haren spot
ende van allen dootliken sonden
ist des ghelijcs nu willic gronden
der biechten poenten teerste moet wesen
bitter salmen daer bi ghenesen
dats ons in die heilege kerke bleven
op dat selve vers bescreven
recogitabo tibi omnes annos meos
in amaritudine anime mee
dat dietsch hier af machmen dus sinnen
ic sal belyen ende bekinnen
al mine jare in bitterheiden
mijnre zielen dats aldus besceyden
dat ic die boesheit ende die sonden
die ic ye dede in alle mine stonden
sal belien ende gode vermanen
in bitteren rouwe ende in tranen
dus moet die biechte bitter wesen
salre die ziele bi ghenesen
si moet oec scamel sijn daertoe
dats als ic mijn biechte doe
sal al mijn dincken sijn bescaemt
om dat ic gode soe hebbe begraemt
met sonden die ic teghen hem dede
willende ende wetende daer icken mede
vertoernt hebbe ende verwrocht
dits ons in die scrifture voert brocht
confusio est adducens gloriam
dat derde poent als ic vernam
dats dat die biechte moet sijn gheheel
men vint wel lude die een deel
hare sonden den pape doen verstaen
ende daer na tot enen andren gaen
ende segghen hem dat ander dat si meer weten
dits een scalke biechte ghepleghen
al sijn si tweewerf gheabsolveert
die biechte es voer gode onweert
oec eest verboden in decretale
dat vierde poent es datmen wale
voersienlijc die biechte sal doen hoeren
ende wel voerdencke langhe te voren
die sonden die men sal belyen
dit staet ghescreven in jheremien
memoria memor ero
teender andre stede steet oec alsoe
ponite corda vestra super vias vestras
peccata reducenda ad memoriam
voerdenct ende recht in allen stonden
u herte op uwe voerledene sonden
in uwen weghen daer ghi sult gaen
ghi sult een claer bekinnen ontfaen
al uwes ghebrecs daer sonde af comt
ende daer men om meest sijn verdoemt
ter hellen waert in pinen comen
dat vijfte poent wil ic hier noemen
dats dat men met wille vromen
te biechten sal gaen die sonden noemen
voluntarie sacrificabo tibi
here ic sal met willen vri
seit david di offeren mijn offerande
een dief die leghet ghepijnt in bande
al lijt hijt dat doet bedwanc
bedi en heeft hijs loen noch danc
want hi doet met onwilligher herten
dat seste elc sal met volre begherten
oetmoedelijc hem selven wroeghen
van allen sonden die gode misnoeghen
daer hi hem misdadich in weet
al bloet sonder enich ommecleet
daer om te winden oft te versconen
men vint wel lude als si toenen
haer sonden dat si daer na poghen
hoe si hen ontsculdighen moghen
ende dits mesdaet ende sonde groet
psalmista david seit ons al bloot
quanto peccator plus se excusat
tanto deus plus accusat
soe hem die sondare ontsculdicht mere
soe vele meer wroechten god onse here
daer af voer sinen hemelschen vader
daer omme en maect u sonden niet quader
belijtse recht also ghise doet
dat sevende poent es datmen moet
decwile biechten tallen stonden
also decke als men doet die sonden
salmense belien tijt en ure
hier omme seit die heileghe scrifture
nichil offendit ita diabulum
sicut frequens confessio
gheen dinc mach bet wederstaen
den duvel dan decwile biechte ghedaen
want langhe versumen doet vele vergheten
men vint vele lude die niet en weten
als si den pape comen tevoren
dan gheloghen of ghesworen
nochtan en comen si maer eens int jaer
och dit es der zielen een bordene swaer
dat men die eene sonde op dander laet
ende daer af niet te biechten en gaet
ten tide eert van gherechten comt
dat leste poent es goet ghenoemt
dat es onderhoericheit
die den pape sijn sonden seit
sal onderhoerich sijn te doene
die penitencie entie soene
die hem die priester set op dien tijt
met rouwen met willen met vlijt
ende met also groten ghenuechten mede
als hi die sonden te voren dede
god seit qui se exaltat humiliabitur
et qui se humiliat exaltabitur
hi wort ghenedert die hem verhoghet
ende verheven die hem verboghet
daer bi uter hoverdicheden
spruten alle quade seden
als ic hier te voren vertrac
daer ic vanden sonden sprac
noch volghen daer vi poenten naer
der rechter biechten sal si sijn claer
teerste hi moet weten wat
aldus salmen beduden dat
weder die sonde mesdaen mach sijn
teghen gode of teghen den evenkerstijn
of teghen di selven oec eest waer
minder sonde eest stille dan openbaer
om dat die sulke mochte sien
die oec mesdoen mochte in dien
tander poent es waer omme
daer luttel op merken die domme
die dicke swaerlike mesdoen
sonder zake of occusoen
soe men sondicht om mynre zake
soe meere es der sonden wrake
want te mesdone sonder noot
die mesdaet es dubbel groot
mer es een ghetempteert soe dicke
datten die sonden vaen ende bestricken
vallet hi hi biecht ende betert bi rade
dat sijn menschelike dade
mer sonder vreese altoes hantieren
sonden dat sijn sduvels manieren
paulus seit humanum est peccare
dyabolicum perseverare
dat derde poent dat hi weet hoe
die sonde is daer hi biechte af doe
want men daghelijcsche sonden
soe mach doen het worden dootsonden
ende sulc dunct dat gheen sonde en sy
mach men soe doen al eest ierst vri
dat sonde wort int bi ghedueren
alsoe ic seide ierst van luxuren
dats dat een man met sinen live
hoeftsonde mach doen met sinen wive
dats dat hire ghenuechte anders met heeft
dan rechte nature orlof gheeft
dus behoert datmen weet hoe
dat iiii welc tijt dat men mesdoe
want mere sonde waert datmen plaghe
op vigilien oft op vastendaghe
quaetheit te doene ofte sonden
dan op andre simpel stonden
tfijfte poent es in wat steden
men inden sonden es ghetreden
want mere sonde es quade ghewerken
te doene op kerchove ende in kerken
oft op andren ghewyden steden
dan int huys oft opter heiden
tseste poent laet ons besien
vander biechten dats met wien
dat men heeft ghedaen die sonden
die in huwelike sijn ghebonden
of begheven in religione
met dien eest argher te mesdoene
ende met maechden alre meest
want sneven si na soe eest ghevreest
hi es oersake van allen mesvalle
diest eerst brochte te valle
also ic te kinnen gaf te voren
daeromme eest vele beter ontboren
dan maechden te nemen haer reinichede
dus eest van allen sonden mede
diefte es dootsonde ende verboden
nochtan sijnt vele minder sonden uut noden
te stelen enen riken man
die een luttel niet scaden en can
ende niet en deert en weet hijs niet
dan enen armen die groet verdriet
ende groet armoede daer om moeste liden
ende sijn broot van tide te tide
moet winnen daer hi bi sal leven
ende wijf ende kinder den nootdorst gheven
of van ghebreke bidden broot
ende diet goet stal heeft hijs noot
ende hire hem mede wilt gheneren
hi maecht den riken weder keren
namaels als hem god beraet
ende het in sijnre consciencien staet
of sinen erfnamen ware hi doot
dus al sijn die sonde groot
also vele alser min af comt hinder
soe es dat beteren hier af minder
maer best waer leven onghesondicht
doch als die sondare biechte condicht
soe sal hi dese poente sesse
hebben in sijnre ghedinckennisse
sal hi ghenade van gode ontfaen
want die een cleet scone wilt dwaen
hi moet die ployen al ontvouden
oft het sal smitte in hem behouden
ende vulnisse hoe zeere ment dwoeghe
aldus eest noot dat hem elc voeghe
of hi wille te biechten gaen
wel te ontvouden dat hi wil dwaen
dats dat hi sine conciencie wel clare
die menighen winkel heeft in hare
met desen vi poenten voerghenoemt
als hi voer den priester comt
tander poent daer men mede
comen mach ter zalichede
dats recht berou van allen mesdaden
alle scande ende versmaden
die de ziele mach ontfaen
can berauwenisse af dwaen
si es twater daer men mede
wort suver alre leelijchede
waer berau sonder trane
heeft ghene macht af te dwane
claerlijc alder sonden sneven
met penitencien die ghegheven
is inder biechten der sonden ghewach
die redelijc es ende men doen mach
bi enen pape ic dit op nam
daer een vrouwe te biechten quam
die levende kint droech al swaer
ende hi gaf haer penitencie daer
te vasten te water ende te broode
daer si an quam alte noede
want sine mochte svastens niet ghewesen
ende bat hem dat si mochte lesen
of almossen gheven voer tvasten
mer hine woudet anders niet ontlasten
noch absolveren soe wat si bat
dan met vastene ten ware dat
si hem zielmessen dade singhen
of tghelt aen die paesse bringhen
die vrouwe wart zeere hierin ontstelt
ende meende eer si hem gave ghelt
si wouder eer voer vasten hoe god wilde
op dat si spapen ghebod hilde
soe wort si vastende boven haer macht
soe langhe dat haer ontghinc die cracht
ende si ende haer vrucht daer mede
wel na hadden bedorven bede
maer god halp haer doen hadde sijt siene
dusdane papen radic te vliene
die de lude met vallen belasten
sonder discrecie ist met vasten
of met gheven of met lesen
voerder dan si wel moghen ghewesen
want god en heischet niemant meer dan hi mach
dat derde poent doen ic ghewach
dat ons ter zalicheit bringhet toe
dats satisfaccio dat men voldoe
van allen sundeliken zaken
salmen ter zalicheit gheraken
dit voldoen es best ghedaen
ghesonts lijfs als men mach gaen
ende men sin heeft ende macht
want die kerse liecht bat inder nacht
die men vore draecht dan achter
aldus eest vele beter ende zachter
dat een binnen sinen ghesonden live
hem clare ende al sijn smitte afwrive
daer sijn ziele es mede belast
dan na der doot als hi es gast
alles des hi voren helt
dan statet in ander lude ghewelt
al heeft hi hem sijn last bevolen
het vallet dat si decwile dolen
of dencken hoe en hadde hijt selve ghedaen
ende oec en maecht niemant nare gaen
hoe vele dat hijt bevolen heeft
als den ghenen diet selve an cleeft
want niemant anders selfs en es
mer vele lude pleghen des
dat si al deen op dander kerven
tot dat si comen ant sterven
ende dats der zielen een anxt groot
want die vrese vander doot
ende tsceiden vanden eerscen goede
dat hem soe vast leit inden moede
ende dat si emmer moeten laten
ende dan die ziecte die boven maten
doorquellet dat herte en alle die lede
dese drie hebse also zeere bescreden
ende soe verwonnen dat si vergheten
al ande zalicheit te weten
mer doch ist beter int leste dan niet
wanneer den mensche alsoe ghesciet
dat hi ziec wort soe doet hi zien
om enen meester phisisien
die hem mach beteren dat hem mach deren
soe doet men den ziecken cliesteren
ende gheeft hem recepten cruyt ende dranc
daer decwile luttel es an belanc
maer macht hem helpen ende hi gheneest
hoe ziec hoe cranc hi hevet gheweest
hine soect voort meer ghenen raet
sine ziele te suverne van sijnre mesdaet
mer levet vast quader dan eerst
ende es dat evel alsoe meerst
in hem datten die ziecheit verwint
soe en hulpt dat meesteren twint
om den pape sent men dan
die de ziele ghenesen can
van alre verdiente sonder pine
mer die rechte medicine
dats boven al een waer berouwen
dat can god wel van binnen scouwen
al en toecht ment niet van buten
want men mach voer gode niet sluten
van node moet daer na dat sijn
voldoen den evenkerstijn
dats recht restoor diet wel bekent
hier op maect men dat testament
elc mensch gherne na sinen state
daer menich af heeft crancke bate
ten ware oft ment met rechten goede
dade ende dan in hulpen stoede
daer mede den armen dies hadden noot
soe ontfatet god voer weldaet groot
mer trechte restoor moet vore gaen
sal die almosse loen ontfaen
het si memorie gifte ofte rente
dits tslot van rechte testamente
nu vraghet men hoe die woekenare
restoor sal doen moghen clare
van sinen onrechten ghewoekerden goede
ic wout hem segghen die verstoede
hem hoert toe dat hi ontbiet
van wien hi tonrecht heeft yet
met lenen ghecreghen alsoe verre als hise kent
dus moet beghinnen sijn testament
ende ghevent hem wider des hijt vermach
tenden sijnre macht heeft hijs verdrach
mer sijn herte sal altoes staen
in rouwen van dat hi hevet mesdaen
ende hadde hi meer dat hi meer gave
den ghenen den hijt ghewoekert heeft ave
ende blijft hem oec enich goet
boven dien dat hi voldoet
dat sal hi bi sijn priesters rade
op die ontfermighe gods ghenade
almoessen gheven der heilegher kerken
op dat haer doogdelike werken
den ghenen ende hem te staden staen
dies van rechte loen sullen ontfaen
ende die hi niet te vinden en weet
voert sal hi wesen bereet
dat hi vort ane om ghene zake
weder dat goet an hem en trake
no sulke neringhe meer an name
of hi ghenase van sijnre mesquame
als hi hadde ghedaen te voren
want anders soe waert al verloren
dat hi gave groot of clene
tsiere zielen bate ist dat ict meene
had hi dat in sijn ghedochte
of hi ghenase ende vermochte
dat hi ter neringhen of ten goede
begheerde weder ende daer na stoede
niet meer bate quame hem daer of
storve hi dan dat menne int kerchof
graven soude dit waert al
ende al dat goet groot ende smal
dat sijn erfnamen na hem besitten
dat salse besondighen ende besmitten
ende sullen varen eest wijf of man
also qualike als hi diet ghewan
van ore ten ore ten tienden lede
scrifture lieghet of dits waerhede
elc sie voer hem wat hi doet
die bruyct of besit onrecht goet
nu wat sullen die ghene pleghen
die tgoet qualijc hebben vercreghen
ende qualijc hebben overbrocht
ja sulc rekenet voer een ambacht
drinken dobbelen oncuysheit driven
wijf mit manne manne mit wiven
poytierscap stelen valsch voerdeel spel
qualijc ghewonnen verteert niet wel
quaet gheniet quade herberghe houden
dit sijn al vreemde sonden ghescouden
want niet die principael allene
mer die herberghe hout al ghemene
dat spel of die sonden
die men daer in drijft tot menigher stonden
ende dan in vulre sondegher oneeren
dat goet qualike verteren
ende in aermoeden sterven moeten
dat sullen si voer gode dus boeten
een recht berou uut herten gronde
met tranen dat dwaet af alle sonde
gheeft hi dat hi gheeft gnoech
want god die sijn cruce droech
vergaf den dief ter rechter hant
met sinen berouwe der sonden bant
doen hi hem ghenade bat
alsoe wil god noch al dat
vergheven wilmens hem vermanen
met rechten rouwe met heten tranen
dat men mesdaen heeft in dit leven
want die niet en heeft die en mach niet gheven
daer om een recht berou ten lesten
maect voer god alle dinc ten besten
men pleghet oec in menich lant
datmen den zieken gheeft in die hant
een wassen kerse bernende claer
ende enen penninc daer in al daer
hi cranct of leghet op sijn verscheet
dat meent dat hi soe is bereet
van allen sonden also claer
als dat liecht dat bernet daer
ende met dier claerheit in ganser gheloven
wil hi ter claerheit varen hier boven
die penninc bediet oec dat hi
van alre scout es also vri
hadde hi yemans goet enen hellinc
hi gaver hem voer enen penninc
mer sulc biet den penninc opwaert
al bode hi een selver paert
of een gulden also groet als men nu rijt
hine vergolde niet opten tijt
al dat hi van rechte sculdich es
ende wat onderwint hy hem dan des
dat hi den penninc opwaert biet
het ware beter dade hijs niet
al maect hi gode enen vlassenen baert
hi vaert ten duvelvolen waert
mit sijnre kerse met sinen brande
recht also cayms offerande
gode bequame was die hi dede
soe es kerse ende penninc mede
want die nu die werelt hanteert
hoe recht wel hi hem regneert
hine cant soe maken no bedriven
hine sal enen penninc te cort bliven
vergave god dat niemant ghinghe daer boven
mer salmen die heileghe scrifture gheloven
men moet al weder gheven soe claer
dats niet en ghebrect een haer
ja die ziele na dat wi lesen
moet also claer van sonden wesen
als dat oghe van stubbe sy
sal hi gode comen by
daer omme is die biechte goet
want si alle smette af doet
want soe wie wel biechten gaet
ende penitencie ontfaet
mit berouwe van sijnre mesdade
al storve hi heer hi voldade
sine penitencie ende sine soene
des hi wille hadde te voldoene
often god hier liete leven
nemmermeer wort hi verdreven
vander ontfermigher gods memorien
hine salne ontfanghen in sijnre glorien
sterft dan die mensche alsoet al moet
soe duncket den pape goet
datmen bega met messanghe
op dat hi den offer ontfanghe
hoe hi sterf of wat hem let
des hi te sijn testament beset
ende hine daer in wel bewaert
hi acht luttel waer hi vaert
die meeste menighe es dus ghedaen
mer sullen si voer gode volstaen
daer mede dat es mi verborghen
doch ic laet hem selven sorghen
si weten den wech gaen of si willen
die maghe sijn oec goet te stillen
die tgoet na hen selen deilen
moghen si den pape die ziele bevelen
ende graven den doden hets ghenoech
maer hi die alle die zierheit droech
ende dient ie was al onderdaen
leit daer hi en mach rien no gaen
men draechten ende die ghebueren gaen mede
om offeren dat es nu die zede
elc offert daer der zielen te baten
dats een werc van karitaten
ende neemt of die dode lichame
sine ziele met enigher mesquame
belast hadde met onrechten goede
dat noch onghebetert stoede
dat willen si metten offer quiten
met haren penninghe met haren miten
sulke lude pleghen oec mede
te offeren van rechter zede
soe wanneer dat si misse horen
maer gherne bringhen si te voren
den quaetsten penninc ten pape waert
dese maken gode enen vlessenen baert
mer si doent om der werelt name
dese offerande es gode bequame
also hise van caym begherde
daer die vlamme af sloech in derde
hine hadde gheen onrecht goet nochtan
want doen en waren meer wijf no man
dan sijn vader ende sijn moeder
sijn twe susteren hi ende sijn broeder
van wien moch hijt dan hebben ghehad
maer het ghesciede allene om dat
hi metten refuse van sinen lande
gode wilde doen offerande
hi nam eenen arghen scoef onclaer
om te offeren opt outaer
dat dede die vrecke ghierichede
noch hebben sulke die zede
die trefuys van haren penninghen
gherne ten outare bringhen
ende recht also si gode begaven
also sal hise wider laven
ist in almossen oft in offerande
maer toffer dat voer gode sal standen
dat doet sinte matheeus verstaen
int ewangelie alstu sult gaen
ten outaer dijn offer bringhen
bedinct di oftu enighe dinghen
van onvreden mit dinen broeder heefs
keer wider eer du dijn offer gheefs
ende maect met hem een soene gave
dan offerstu gode een lieve have
ist offerande oft ghebet
als wi niet met hoeftsonden sijn besmet
ende wi in caritaten staen
soe es ons offer van gode ontfaen
als oec een sijn offerande doet
ende onder hem hevet onrecht goet
hoe sal hi gode daer mede eeren
hine moet tonrecht ierst wider keren
hoe salic scoone dwaen mijn anschijn
mit minen handen die slijckich sijn
clare di selven soe kent di god
ende en ghift hem niet tquaeste lot
also die vrecke caym dede
ist almoesse offerande oft ghebede
ghevet minnentlike gherne ende goet
alstu wils datti god wider doet
na dijn vermoghen ende anders niet
want god den wille binnen siet
dese messe over den dooden
sal doen als over scout gheboden
die prochipape selve oft hi
die die kerke bevolen si
om dat hi es sijn prochiaen
mer dander mach een cappelliaen
doen bi beden of bi mieden
mer over gheenrande lieden
en mach die cureyt sijn leven duere
doen misse dan in sijnre cure
behoren dit es een recht bescreven
nu vint men sulc die in haer leven
bi machte of hulpe van loesen heren
dat volc roeven of transineren
of ander die met onrechten vonden
haer ghebueren haer goet af stonden
met stelen met woekeren of mit voercoepe
ende bringhens also vele te hoepe
ende houdent also langhe onder
dat sine weten hier no gonder
hem weder te gheven dien sijt af nepen
ende worden also begrepen
dat si stichten cappelrien
oft gasthuse oft outare doen wien
bi haren confessoren rade
diere meer baten af hebben dan scade
ende wanen gode voldoen daer mede
mer salmen liden die rechte waerhede
al daden si alle die messen singhen
die men soude moghen volbringhen
in hondert jaren in allen straten
ten soude hem niet een hellinc baten
ten ware altoes buten gheseit
die grondelose gods ontfermicheit
of der gheenre daer tgoet af quam
ende die ment met onrechte af nam
ende hadden ghehad verduldichede
ter tijt dat men hem onrecht dede
ende gode om ghene wrake en baden
mer die weldaet entie ghenaden
sal den ghenen tebaten comen
die men tgoet af heeft ghenomen
tot dat onrecht es ghedaen
ende sciet daer iet over dat sullen ontfaen
sine naeste vriende die tsijnre noot
hem bi bleven totter doot
mer eest goet wel ghewonnen
soe sal hem god daer gracie gonnen
dattie weldaet entie misse
sijnre zielen sal doen verlatenisse
ende tot sijnre ghenaden ontfaen
al ware oec quaet die cappellaen
die de misse over hem dede
te minder es gods ontfermichede
daer af niet van enen cave
ghelijc dat men den armen gave
broot om die minne van gode
al sent ment met enen quaden bode
tbroot en salts te wers niet smaken
in die hongherighe kaken
also es die messe oec mede
al ware die pape quaet diese dede
op dat die dode die volcomenheit
vanden drie poenten vore gheseit
hadde die ter zalicheit hoeren
dat is als ic voren hebbe bediet
rouwe biechte ende voldoen
van allen dies hy hadde gheploen
daer sonden oft onrecht in lach
ghebetert also verre als hy mach
al waert oec dat hem anden goede ghebrake
ende eenen wille der beteringhe an hem stake
dat altoes te betren oft hijs vermochte
met dien wille in goeden ghedochte
so ontfaetten dan god ende wort vercoren
mer over dien ghenen die es verloren
soe en ghebiet die heileghe kerke
ghene caritatelike ghewerke
te doene noch minre noch meere
want si sijn ghetorment zeere
met ewigher pinen sonder verlaet
dat hem mach hulpen ghene weldaet
mer over die in purgatorien sijn
salmen cleeder broot ende wijn
en andre weldaet doen den armen
god sal bi sijnre ghenaden ontfermen
der zielen ende doense verbliden
ter glorien daer wi al toe tiden
ende daer wi allen ghemaect toe waren
nu willic sonder sparen
gode van sijnre ghenaden dancken
dat hi minen armen sin ende crancken
soe hevet bestiert dat ic dit werc
volbrocht hebbe arme sondighe clerc
bi sijnre ghenaden met mijnre pinen
als ic best can na den latine
twelke in heeft ende albisondert
der verse xxix hondert
luttel min oft luttel meer
men screeft indat jaer van onsen heer
dusentvierhondert  doen wast volent
ende li recht daer ontrent
des smerghens na sinte maurisius dach
die na sinte matheus ghelach
die dit dichte hiet willem een weert
allen lieden bidhy ende begheert
over hem te biddene datten god verlichte
oec so bidhy hem die dit ghedichte
lesen zelen oft scriven
dat sijt al so laten bliven
sonder te mindren oft te meerdren
ende den sin niet te corumperen
want hy hevet fray ghescreven
na tlatijn ende voert ghegheven
een yghelijc te lesen ter zielen baten
die haer sonden willen laten
dat sy hem hier in spieghelen moghen
hoe dat sy bliven ombedroghen
vanden viant tot allen stonden
want het es een spieghel van sonden
god gheve dat sy alle so claer
daer in sien moeten diet hier naer
selen lesen oft hoeren lesen
dat sijs te beter moeten wesen
ende dat hijs mede gheniete diet dichte
voer gode dat hy ons ten eewighen lichte
moet brenghen na dit leven
amen hier mede so eest volscreven
