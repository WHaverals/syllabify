doe die gods sone menschelike
wandelde hier op eertrike
plaghene die viande vander hellen
in menigher manieren te quellen
met proeven ende met temptacien
ende alsi saghen die gracien
ende die miraclen die hi dede
doe duchten si sine godlijchede
tote dien dat si vernamen dat
heme hongherde ende dat hi at
doe hilden si te min daer af
maer uter const  die onse here gaf
haerre edelre naturen
worden si merkende die scrifturen
ende die propheten  die vorseiden
van ihesus kerst menschelijcheiden
doe bevreesden si van desen
dat hi die gods sone mochte wesen
si spraken te samen ist dat dese sterft
onse helle wert bi hem bederft
want hi sal onse helle roven
der sielen die aen hem gheloven
ende dat waer ons een groot verlies
doe worden si te rade dies
datsi dat beletten wilden
ende want si dwijf daer over hilden
dat si naradech ende behendech
cort ghelovende ende ghenendech
ware  ende op thare stijf
trocken si ane pylatus wijf
want si wisten wel  voer waer
dat hi sijn wijf hadde herde kaer
ende hebben haer gheblasen in
dat si verwandelde haers mans sin
met haren sotten worden wilde
waer bi dat cristus sijn lijf behilde
dat vintmen van pylatus wive
dat sine gherne behouden te live
hadde  claerlijc in die passie staende
ende dat si pylatus vermaende
pylatus lieve  wat gaets u an
ende cristus  desen goeden man
ic doghede in visione te nacht
vele om desen die hier es bracht
maer want cristus moeste sterven
soude hi adams misdaet verwerven
daer jeghen sone halp thans raet
noch tswijfs bede niet een saet
hi wort aenden cruce gheslaghen
ende daer na binnen drien daghen
verrees hi maer te voren trac
hi totter hellen die hi brac
ende nammer ute sine vrient
die heme altoes hadden ghedient
doe die viande saghen tghevaren
ende datsi dus bedroghen waren
vergaderdense alle haer ghesellen
clene ende groot vander hellen
ende wilden enen procureerre maken
sunderlinghe om dese saken
dien si aen gode senden souden
want si om die zielen dinghen wouden
dier si machtich waren te voren
beide gheboren ende ongheboren
doe cosen si enen maskaroen
die dese sake soude doen
die van ghedinghe conste tfeit
ende daer toe menich loes ghepleyt
maer hier op so mochte yemen vraghen
hoe die verdoemt es tallen daghen
soude dorren comen so lichte
voor sijns sceppers aensichte
hier op antwerdic in tween manieren
eerstwerf  dat wi onse tale hantieren
inder ghelike tote desen hoven
te dien diemen vint daer boven
anders antwerdic ende bat
soe waer die viant es  dat
hi met hem draghet sijn torment
ghelijc datmen aen die besiecte vent
gaet die besiecte tenegher stede
sine besiectheit dracht hi mede
al troc hi in eens conincs hof
sine siecheit moet met  sine mach niet of
dus mach ic u vanden viant segghen
sine pine en mach hi niet aflegghen
doe trac masckaroen vor gode
te doen als een ghetruwe bode
sceppere alre dinc  sprac hi
waers gherechticheit dat seght mi
ic ben procureerre  te waren
van altemale der helscher scaren
wille gherechticheit in u gheboren
mi enen procureerre horen
onse here antworde heme tiere tijt
op dat gi procureerre sijt
toent mi dan u procuracie
want u dinc es gherne fallacie
mascaroen seide here  ghi selt horen
ic wille u informeren te voren
op een point dat langhe heeft gheduert
ende dat al onse helle cuert
ende wanneer dit es ghedaen
ic tone u mine procuracie saen
doe sprac aldus onse here  ende seide
ic heb ghekint langhe dijn scalcheide
ende segghe van informerene twint
de partie en waer present
mar wiltu yet  toent procuracie
of maec di wech sonder dilacie
hi toende sine procuracie te hant
want hi den juge te poente niene vant
ende waende spreken menschelike
het was ghemaect so meesterlike
dat daer niet ane en ghebrac
onse here den procureerre toe sprac
wiltu yet spreken  ic hore toe
die procureerre antwerde doe
in procureerres name doe ic mine claghe
vore mi ende mijn meesters te desen daghe
die mi senden ende daer ic vore tale
dat wi in stilder possessien ende wale
ia oec van so langhen tiden
dat niemen daer jeghen en mach striden
paiselike hebben gheweest met rechte
over dat menschelike gheslechte
te tormenteerne in onser hellen
ic ende alle mine ghesellen
nu siwi van nuwes met uwer cracht
recht daer in met verwracht
niet gheroepen der partien vor oghen
dus gheroeft  wie sout doghen
hier bi eest dat ic mi nu
iammerlike beclaghe voor u
waer bi ghi wilt dmenschelike gheslechte
ieghen mi doen comen in rechte
vor u  ende tenen corten daghe
tanhoorne mijn eische ende mine claghe
ende als ghi dien ghehoort hebt dan
datter op antwerde oft can
dits mijn eisch  ende protestere
datmen ons wederkere
gheheellec altemale die zielen
die in onse helle vielen
weder si sijn in die purgatorie
of met u in uwe glorie
daer toe noch die inde werelt leven
ende dien ghi tleven noch selt gheven
god sprac ic hore wel dine claghe
nu laet ons spreken van dien daghe
want dese sake es jammerlec
groet  zwaer ende sorchlec
mids dien dat si wt rove spruut
daer bi waer si goet cort gheuut
men daghe op morghen die partie
dit is dbeste dat icker op sie
god den procureerre bi namen noemde
sone des duvels  scalc  verdoemde
du maets eenwerf die trappen alle
van hemelrike met dinen valle
tote onder der hellen gront
daer bi es di de wech wel cont
ic sette di ende dier wederpartien
dach opten goeden vrien
dach  doe mi  sonder verdinghen
die ioden anden cruce hinghen
ende comparere hier dan vor mi
desen dach dien settic di
mascaroen seide wat mijns ghesciet
here  dien dach ontfa ic niet
want het es dan een heilich dach
datmen noyt te dinghen en plach
onse here antwerde doe den losen
ic makede trecht ende die ghelosen
daer bi dispenseric der mede
segdire yet jeghen  dat heb sijn stede
onse here seyde gabriel  nu ganc
roep tmenschelike gheslechte eer yet lanc
die viant heefter over gheclaecht
ende geeftse al hier voor mi ghedaecht
opden dach  dien ic hem beschiet
comen si  dats goet  comen si niet
ic sal voortgaen na vorme van rechte
sech dit den menscheliken gheslechte
doe dit mascaroen anhoerde
trac hi wech met dien woerde
te sinen ghesellen  dien hi vertrac
alle die woorde die god sprac
doe wert dat quaet voer altemale
temaiert om gods tale
want hem dochte in haren sin
dat hi te vriensten niet en was hem
lucifer sprac kinder  nu hoort
hier omme en si niemen ghestoort
kerst seit dat hi gherechticheit es
dats loghene  gheloeft mi des
nu segghet dat hi gherechticheit si
so winnen wi onse sake daer bi
of hi moet lochenen in corter stont
dese tale die sprac sijns selfs mont
doen beval hi mascarone
desen dach al noch te doene
mascaroen seide wel  lieve here
ic hadde veel liever in desen sere
met u eweliken te sine
want dats pine boven pine
dat ic  die ben altoes in rouwen
moet onvertallike bliscap scouwen
maer want ic obedient sijn moet
willic doen dat u dunct goet
mascaroen doen niet en lette
hi en quam ten daghe die hem god sette
smarghens vroech in die dagheraet
want mascaroen  dat lose quaet
hadde wel ghehoort ende ghevreescht
comt hi te spade die ghene die eescht
dat sine contumacie es mere
dan dsanders ende ghebetert sere
des was hi van soe vroeghen opstane
want hi den mensche wilde spreken ane
hi trac in die consistorie saen
heimelec in enen hornec staen
ende hadde altoes ondaen sijn oren
wat menre sprake dat hijt mocht horen
doent omtrent den middaghe quam
ghinc hi daer hi gode vernam
hi seide here  ic quam hier tileec
langhe te beidene hier es pileec
doet mi gherechticheit gheschien
onse here antwerde hem mettien
ganc  ganc  du heves noch cort ghelet
de dach was ten avonde gheset
hi zweech  al haddijs groten nijt
ende alst quam ter vespertijt
riep mascaroen lude ende sere
waer es gherechticheit  segt here
god sprac scalc  ic hebdi gheseit
die dach was toten avonde gheleyt
alst avont wert  ende al schiet
dat dair was  soe gheliet
hem mascaroen vreselike sere
hi riep  hi creet heer  heer  here
waer es nu gherechticheyt ghevaren
diemen in hemelrike seyde  te waren
doe sprac onse here roepten mi
alse mascaroen quam  doe seide hi
ic hebbe ghelet al toter nacht
ende hebbe gherechticheyt ghewacht
die ic hier wel cleyne vinde
doe seyde onse here maecs mi een inde
ic wille weten wat du segs
ende waer bi du mi anelegs
here  ghi hebt mi ghevraeght
ghi weet wel dat hier was ghedaeght
met dire citacien tmenschelike gheslechte
alse jeghen mi te comen in rechte
ia here  voor u hier nes nu niemen
ic wane hi spraec  ware here yemen
wat eisgestu hier  sprac onse here
here  seit hi  soe en eisch ic niet mere
dan ghemeen recht datmen oyt gaf
here  ic eysch u letteren hier af
dat hier was ghedaecht in rechte
voor u dat menschelike gheslechte
ieghen mi opten dach van heden
ic hebbe ghebeidt  die dach es leden
hen quam noch hen heeft ghesent
yemenne  als ghi selve wel kent
onse here die claerliken verstont
waer na die procureerre stont
hi sprac te heme dese woort
du  die vele heves ghehoort
du weets wel ende moets lyen
dat die juge onder die partyen
na dien dat hem dunct orboer wesen
daer bi contumeric desen
dach op morghen prime tijt
wildi yet segghen dat ghi hier sijt
hier met ghinc onse here sire verde
ende maskaroen  die dit oec deerde
trac ter hellen  ende telde hen allen
hoet hem ten daghe was misvallen
lucifer sprac al werdet di tsuren
noch saltu sijn morghen ter selver uren
hi informeerde maskaroen
hoe hem des daghes stont te doene
doe dit vernam maria  onse vrouwe
hadde sijs moederliken rouwe
maer doe si wiste dat was verdaeght
was si te min daer af versaeght
ende dat niet voort en was ghegaen
soe sprac onse vrouwe nu laet staen
niemene en bedroeve hem om dese sake
ic wille morghen sijn voorsprake
voor den mensche ende advocaet
ende alsemen hoorde dit toeverlaet
soe verblide ghemeenlike
der inghelen choor in hemelrike
ten daghe quam god met groter glorien
sitten inden setel der consistorien
met ere onvertalliker scaren
der ingle  die met hem daer waren
der patriarken ende der propheten
die alle quamen te dien vermeten
maria  sijn moeder  volghede na
met scoenre gheselscap  alsic versta
van inglen  van patriarchen
ende van propheten  die hulpen starken
die sake  die onse vrouwe aennam
ende al dat met haer daer quam
sanc lude met enen bliden sinne
god houdi  hemelsche coninghinne
god hoedi  der inglen vrouwe
bescermt den mensche van desen rouwe
maria stont stille al sonder sprake
ende sach op haren wedersake
dwers ende seer verbolghelike
om dat sine sach in haer rike
si ghinc sitten neven haer kint
nu hoort hoet parlament beghint
tusschen die vrouwe vanden trone
ende den valschen maskarone
onse vrouwe seide maect mi een ghestille
want ic al lettel spreken wille
lieve kint seit si anhoort mi nu
ic versta dat hier voor u
anstoten es  ende seer tonrechte
al dat menschelike gheslechte
waer af dat ghi ende icke sijn
van enen verdoemden verradre fijn
dien ic hier in mijn rike sie
dies doecht mijn herte herde we
ende die lichame die u droech
heves deren meer dan ghenoech
bi dien dat hier noyt en plaghen
selc valschers te comen in ghenen daghen
mar want ghi gherechticheit sijt
come die wille te diere tijt
ende toene sine redene voor u
ic wille heme antworden nu
doe worden blide ghemeenlike
der inglen choor in hemelrike
men riep ter vaert den ongheminden
com  quaet  du sals partye vinden
maskaroen ghinc voor gode staen
sine oghe en dorste hi niet opslaen
op die werde moeder ons heren
want si liet haer oghen keren
dicke op den quaden verbolghelike
om dat hi daer quam in haer rike
onse here seide nu  maskaroen  toe
sprec dattu wils  ic hore  doe
o ghehoersam gherechticheyt
o waerheyt sonder valscheyt
o seker wech sonder dolen
anhoort dat mi es bevolen
en laet u roeren bloet no vleesch
ghine doet mi recht na minen eysch
ic bid u  dat si met orlove
dat ic mach spreken tuwen hove
onse here seyde gheloef mi des
altoes so verre alst recht es
here seyt hi so es dat mine tale
telken ghedinghe  so wetti wale
horen emmer drie persone
nu eest recht dat ic die tone
dene es die juge  dander daenlegghere
die derde es die wedersegghere
den juge sie ic openbaer
dat ic aenleggher ben  dats waer
want men in mine citacie siet
maer den sculdighen en sie ic niet
onse vrouwe antwerde haren sone
niet den quaden maskarone
lieve kind  seisi  ic ben ghereet
ieghen den quaden  die al hier steet
te bescuddene den mensche
beyde oude  middel ende kintsche
die viant seyde heilich vader
dit wert jeghen recht algader
beide jeghen dnuwe ende jeghen doude
dat eneghe vrouwe wesen soude
advocaet ofte voorsprake
noch heb icker toe een sake
ghi moet mi wesen altoes suspect
want vleesch ende bloet seer trect
hets wel te duchtene dat ghi
haer onstegher sout sijn dan mi
nochtan antwerde wie dat hi es
onse vrouwe  die her stoorde des
keerde haer tale te haren kinde
ende seide dese quade  die ic hier vinde
verkeert recht gheheelike
ende stoort mi toe in mijn rike
hi seeght dat ic u moeder si
suspect heeft hi u daer bi
maer  lieve kind  des sijt vroeder
al eist dat ic ben u moeder
ic ben mensche ende wijf  nochtan
onbesmet van eneghen man
niet moeder alsmen andre vint
ghi wort gheboren  lieve kint
sonder pine van eenre maecht
suver nu was ic hier ghedaeght
waers enech loy of recht dat seyt
den ghenen diemen aneleyt
van wat condicien dat hi si
hine mach hem ontsculdeghen segt mi
hier bi mach ic wel voorsprake
mijns selfs sijn al waer dat sake
dat ic onghelovech ware
of te banne openbare
dies niet en es  ben ic ghedaecht
ic mach antwerden op datmen vraeght
voert soe wetti  sone mijn
dat drierhande state sijn
vanden liede in eertrike
some sitten in huwelike
men vinter oec die weduwen sitten
ende hem houden sonder besmitten
die derde staet dats der maechde
waert dan dat yemen daechde
van desen  ic moester antwerden voren
want ic wasser toe vercoren
dat ic moeder wesen soude
maer om dat u wijsheyt woude
dat die dinghen verholen bleven
was die ioseph te manne ghegheven
want het eischte die ioedsche wet
dus was ic in huwelike gheset
ic sat oec sider sonder man
maeght blevic  want in ghewan
onsuver ghepeyns noyt tenegher uren
hier bi soe moetic bi naturen
sijn advocaet ende voorsprake
in elcs menschen recht ende sake
op dat point oec dat maskaroen
seide dat ic niene moeste doen
enech ambacht van advocasien
daer liecht hi ane  des moet hi lyen
ic mach vore jammerlike persone
weduwen ende wesen  ende voor die gone
die ligghen ghevaen in zwaer prisoen
wel ambacht van advocasien doen
waer sijn  seght mi  lieve sone
eneghe jammerlikere persone
dan es die werelt ende dat volc
die dese quaet inder hellen colc
gherne te sinen tormente brachte
daer bi eisgic te desen ambachte
datmen mi doet sonder merren
want mi sine redene des niene mach verren
maskaroen antwerde hier toe
ic eische  heer juge  datmen doe
hier af ene interlocutorie
voor alle die consistorie
dats een vonnesse op een discoert
datten principale niet en hoort
hier op antwerde advocata
lieve kint  als ic versta
soe staet dese valschere ende cout
of ghi enen oversten hebben sout
doe sprac onse here dese woorde saen
sonder enech wederstaen
van maskaroen of sire partien
doe ic mire moeder tere advocasien
onse here seide du  maskaroen
du heefs partye  wiltu yet doen
dat doe ic  seyt hi  ic hebbe partie
daer ic mi sere af ontsie
want si sal mine goede saken
dat dunct mi  cort te nieute maken
nochtan toeghic aldus mine tale
hets openbaer ende kenlic wale
dat ic ende alle mine ghesellen
die meesters sijn vander hellen
dair ic vore hier come dinghen
hebben in goet ende in paislike herbringhen
gheweest  ja van so langhen jaren
dat noyt man anders en sach  te waren
over dat menschelike gheslechte
vaste te hebbene in onse hechte
ende te pinen in onse helle
nu siwi met crachte ende met wille
niet ghehouden vorme van rechte
hier af gheroeft ende sere tonrechte
ende want die vroede pleghet des
restoer teyschene daer teischene es
daer die sake gheprivilegeert
es ende op recht ghefundeert
daer by eisgic gheheel treestoor
yrstwerf ende daer na mijn behoor
van dien dat wi hadden te voren
dat wi enen tijt hadden verloren
ende datmen in die sake dan ga voort
want ghi hebt dicke wel ghehoort
dat darme gheroefde  dien niet en es bleven
luttel mach te voren gheven
god sprac tsire moeder dese woort
antwert moeder si wert ghestoort
ende sprac te haren sone waert
hoe comt  sone  dat ghi begaert
mids des loes verraders bejach
dus te quistene desen dach
hen es niet dan futselinghe
men soudt vertrecken in gheen ghedinghe
verstaet wel  sone  dats u behoor
dese viant comt ende eisgt restoer
want hi seeght hi es gheroeft
hi lieght qualiken  en ghelooft
hem niet  hi es der loghenen vader
want wat hi seeght es loghen algader
dit willic proeven in twee manieren
yrstwerf dunct hi mi allegieren
trecht datmen den gheroefden sal
tsine wederkeren gheheel ende al
dats te verstane  dies mi gheloeft
alst comt datmen den ghenen roeft
diemen eigst of aneleyt
hen es vanden aenlegghere niet gheseyt
nu es aenlegghere dese vule knecht
siet  sone  hoe hi verkeert dat recht
voort  trecht wijst weder te keerne
den gheroefden tsine  es tinterpreteerne
daer die gheroefde in goeden dinghen
tonen mach vray herbringhen
daer die titel oec af si goet
niet datmen met crachte doet
of met rove of heymelike
vanden vianden es des gelike
want die titel en es niet goet
datmen cracht of valscheit doet
al machmen possessie al lettel houden
men mach eens anders goet niet onthouden
want men wel weet  sone mijn
dat uwe creaturen sijn
ende in u wijsheit van u ghemaect
na uwe ghelikenesse gheraect
daer bi es tfiants titel quaet
te houdene dat hem niet en bestaet
ende sine prescripcie en mach niet draghen
al had si gheduert teweghen daghen
want al was dat gheschiet
datsi die sielen pijnden  dan was niet
wt haren properen rechte
want si dadent alle als knechte
ende als dorwerdes vander hillen
na u ghedoghen ende na uwen wille
daer en moghen si niet sijn jeghen
sine hildense van uwen weghen
thouden  dat hilden der hillen knechte
meer bat van faite dan van rechte
voortmeer  hoe moghen dese quadien
op enegherande heerbrenghen lyen
dat hen die sielen souden behoren
want voerseit es langhe te voren
van onvertallike vele propheten
alse wi alle wale weten
dat van ere sterren soude sijn gheboren
die gods sone  die sijn verloren
aen hem soude weder halen
hier omme deert mi sijn vule tale
daer maskaroen  dese vule quaet
vore uwes selfs oghe mede omme gaet
maskaroen antwerde dec hier toe
ende hier op eisgic datmen doe
ene interlocutorie lopen
het sal emmer yemen becopen
onse vrouwe antwerde hem entwint
maer si aensprac haer lieve kint
sone  ic weet wel sekerlike
dat uwe es al in hemelrike
ende in eertrike ghegheven
voor uwen vader moet oec beven
ende knielen wat inder hellen es
nu comt dit quade wt gheles
dese procureerre maskaroen
ende nontsiet niet uwen persoen
noch daer toe meer u moghenthede
ende maecter  schijnt  sijn scheren mede
want telken woorde eischet hi
ene interlocutorie  dat dunct mi
onse here seide quaet  nu hoor
ic ontsegdi plets restoor
onse vrouwe sprac vraghet den quaet
sone  of hem emmer te segghene staet
hi sprac of ic yet segghen wille
ia ic noch hebbic ghesweghen stille
ic moet gaen clappen groot wonder
in ben noch so seer niet tonder
dit woort wonde gruwelike
der moeder seer van hemelrike
van vresen seer ende van minnen
die si ten mensche droech van binnen
doe sprac onse here den viant toe
wiltu yet segghen  coms af ende doe
hoveschelike  tone dine sake
sonder eneghe onwerdighe sprake
doe trac ute sinen poiteniere
maskaroen ene bibele sciere
hi creet  hi maecte groot ghescal
hoort  hemele wat ic spreken sal
dat was int latine  alsic versta
audite celi et terra
si zweghen al van groten wondre
doe keerdi een blat int boec bisondre
daer stont ghescreven in derre wijs
god gheorloefde tetene int paradijs
adame ende yeven van alden frute
enen boem ghenomen ute
ende wanneer si braken dat ghebot
soe moesten si sterven  dat seide hen god
doe sprac die viant heer rechter  here
ic bid u dat ghi mi seght nemmere
dan of ghi dese worde aen u draecht
onse vrouwe antworde wel onversaecht
sech voort  in does no meer no min
want ic niet rike der waerheit bin
ende voor heme heeft vermeten
dat hi waerheit es gherne weten
soudic daer bi eerstwerf tfijn
of dit die woorde der waerheit sijn
onse here seide die woorde sijn mijn
die viant sprac dat mach wel sijn
ute dien so concludeer ic dit
adame ende yeve  als ghi wel wet
settedi beyde int paradijs
ende want si nutten de vrucht  tfrijs
dat ghi hen verboodt als god
doe daden si jeghen u ghebot
onghehoorsam  als ic verhoorde
hier bi eisgic dat uwe woorde
die selve waerheit heet ende sijt
sta in hare macht talre tijt
ende datsi ende al haer oer
ewelike na dat selve verhoor
sterven ende becopen dat
adame ende yeve den appel at
want es besmet moeder ende vader
dat daer af comt pleecht gherne algader
besmet te sine es dan dat sake
dat ghi wandelen wilt u sprake
of keren dat ghi hebt gheseit
soe en sidi niet die waerheit
nu  advocata  ende wie dat wille
antwerde hier op  ic zwighe stille
onse vrouwe te haren sone seide
mi wondert wanen so grote scalcheide
ende naradicheit ghegheven si
den vulen vianden  daer si by
den mensche gherne brachten ter doot
si weten wel dat solaes es groot
den onsalighen  hebben ghesellen
die si effens hen sien quellen
noch seide onse vrouwe sone mijn
u woorden selen ghehouden sijn
die ghi adame ende yeven seyt
want ghi sijt selve die waerheit
een text van recht doet ons ghewach
dat valscheit ende loosheit niemen en mach
helpen met rechte  noch doen stade
nu waerst al bi tfians rade
ende bi sinen toedoene mede
dat adame ende yeve mesdede
want in genesi volghen dese woort
die dese quaet niene bringht voort
noch nu te pointe niene vertrac
hoe tserpent hen beyde toesprac
si waren duuster  alse ghi wel weet
eest dat ghi den appel eet
ghi selt alse gode werden beyde
nu hoort  sone  grote valscheide
dat hi hen riet ende dede doen
daer af wilse nu maskaroen
wroeghen voor u ende verraden
dat hi selve ende die sine daden
sent hem dan maskaroen selve riet
daer af en moesthise wroeghen niet
mids dan boesheit wt losen rade
niemene met rechte en mach doen scade
want wel recht ende redene schijnt
dies een selve moeste sijn ghepijnt
en mach hi enen anderen niet betien
daer bi en es sire partyen
noch hem te gheloven om hare sprake
want si waren selve die sake
wilde yemen els in rechte comen
die dit eischte  hem wtghenomen
also verre alst recht daer toe draecht
ic wille antwerden op datmen vraegt
doe sach die viant wt hare antwerden
sine redene te nieute terden
hi peinsde dat hi noch conste vele
argumenten te sulken spele
hi sprac here juge  des si vroeder
nu waent herde wel advocata  u moeder
minen argumenten dus ontgaen
neen si  dat suldi weten saen
ghi wet wel  vader  ende hets claer
daer die mesdaet es openbaer
al waert dat nyemen daer over en claegde
of den misdadighen daghede
die juge na sijns ambachts staet
moeste selve beteren die mesdaet
daer by  her juge  seggic u
ic sedt dat waer si hier nu
dat advocata heeft gheseyt
dat ic niene kinne nochtan waerheit
ia datsi niet sculdech en si
op dese article te antwerden mi
nochtan die rechtre  daer hi vray es
es sculdich voort te gaen  gheloeft mi des
waer bi  sint ghi hebt den name
gherechticheit  soe waert ontame
uwe dade en volghden uwer spraken
sunderlinghe in selken saken
hier met zwighic ende wille sien
wat die gherechte iuge sal plien
na dat es die loy van sinen ambachte
daer ic mijn vonnesse ane wachte
sider dat tfayt niene behoeft
mids sire claerheit datmen proeft
dit nes gheen twifel  richtre here
die minsche en si misdadich sere
daer by hakic ende ontbeyde
van uwen ambacht dedelheyde
niet dat ic mi slechs make
partie nu in dese sake
maer anesoeke dat ghi gaet voert
na dese woorde die ghi hier hoort
advocata  die waerde vrouwe
hadde des doghen ende rouwe
ute sire gherechticheit soude voort gaen
na dat hem maskaroen gaf verstaen
ende wt sire officien allene
si trac voort met groten wene
ende scoorde tot haren borsten toe
haer cledere  ende doe seide soe
siet  sone  den lichaem daer ghi laeght in
ende die selve borste  meer no min
daer ghi ane dicwile soeght
nu coomt hier  als ghi wael sien moeght
die u steende ende even ghedichte
bespan in u waerde aensichte
daer toe u cruusten aen een hout
dese quaet comt ende eischet bout
dat ghi na u ambacht voort gaet
nochtan bekent hi  die selve quaet
dat aen hem niene gaet een twint
maer ane u  mijn lieve kint
daer by eest dat ic nu
contrarie daer jeghen aenroepe voor u
en doedi niet dat ic aensoeke
soe plaent mi wt des levels boeke
want gheen loy dat es bescreven
of dat costume mach gheven
en wijst dat u  noch en dwinght
datmen in selken saken dinght
wt uwer officien voort te gane
dan allene  dats te verstane
alst uwer gherechticheit behaeght
hets quaet dat dese valscher jaeght
nu sal ic sien wien ghi bat ont
ofte uwer moeder oft desen hont
van desen woorden wert dedele here
corteliken beroert sere
alse hi voor heme sach driven daer
sire moeder alselc mesbaer
hi sprac toot den viant
mijn ambacht ontsegghic di te hant
die viant sprac het mach wel wesen
vleesch ende bloet ruert u te desen
ende niet die hemelsche gherechticheit
ic hebbe dit wel te voren gheseyt
dat mi te zwaer was ende te hart
dat tsrechters moeder advocata wart
ieghens mi  ic hebt vernomen
wat mi daer af nu es comen
onse vrouwe sprac  alsi dede eer
viant  wiltu yet segghen meer
ia ic seit hi ic wille beghinnen
ic ben noch soe seer niet binnen
uter ewangelien die god seide
ende uter scrifturen rechte beyde
willic minen redenen continueren
ende met rechte approberen
een text van rechte leert ende wijst
de juge  alst comt dat vor hem rijst
tusschen partijen een discoort
ende elc wille hebben dat hem behoort
eest erflicheit of ander goet
wetti wat die rechtre doet
hi deilt die dinghen onderlinghe
eer dat come ten ghedinghe
ende dat ghemene was te voren
daer gheeft hi elken af sijn behoren
want recht seit  ic heb ghehoort
ghemeenheit maect dicke discoort
tscrifture der waerheit seeght claere
dat ic ende al dat hemelsche hare
princen vander werelt wesen
in segghe niet  god  ghijn hebt in desen
wel een deelken  maer hets cleyne
het gheliket wel den greyne
daer by soe segghic dese woort
om te scuwen al discoort
dat tusschen uwer moeder ende u
in dene side  ende mi nu
in dander side es gheruert
hoe langhe dat oec heeft gheduert
soe segghic  dat verstaet hier toe
datmen gherechte deelinghe doe
ende mijn deel vanden uwen sceyde
dats te wetene dat alle quaetheyde
ende sonden te minen deele staen
daer jeghen die waeldade u anegaen
men legghe elc deel in ene waghescale
dmeerre salmen bekinnen wale
desen wech ende dit anelegghen
en can met rechte niemen ontsegghen
die sone ansprac sire moeder doe
advocata antwerdt hier toe
si seyde wat eyschet sduvels kint
het schijnt dat hi weder beghint
hi eyscht weghinghe  na mijn verstaen
die langhe te voren es ghedaen
alse ghi  sone  wel ghedinct
want doen ghi ane den cruce hinct
die doghet der werelt ende godheit waert
in dander side hinc een galgaert
een mordenare  hiet gesmas
die sunde ende quaetheit der werelt was
ic weende ende dreef groot mesbaer
sone  gheweghen wert aldaer
die doghet ende quaetheyt van ertrike
doghet verwoech onghelike
de quaetheit der werelt ende de sunden al
soe dat u inder hellen dal
die balansche nederdroech
omdat u doghet die sunde verwoech
in uwer sielen voerdi daer neder
ende uwe ghevanghene brachti weder
sint selke weghinghe daer ghesciede
opten berch  voor alle die liede
van calvarien  alsmen noch weet
ende dat vore een vonnesse steet
sone willic gheens sens daer jeghen
noch in gheere gheen ander weghen
maskaroen doe heme gheliet
so vreeschelijc  in const ghesegghen niet
hi creet  hi riep  hi briesch sere
nu en willic mi houden nemmere
seit hi  ane dese futselinghe
wi moeten spreken van zwaren dinghen
men vent ghescreven die ghenen heeft
advocaet  dat menne heme gheeft
ic ben allene sonder voorsprake
ende hebbe toe menighen wedersake
ic eische  ende dat nes ne ghene ommate
datmen mi gheve advocate
ende datmen distribucie doe
van advocaten daer toe
antwerde heme die vrouwe rene
ende ic ben advocata allene
van minen rike  niet van dinen
die ligghen inder helscher pinen
neme dien du wils nochtan
die viant seyde soe eischic dan
twee advocaten die wesen mijn
die u suspect niet en sijn
ende die wilic u noemen beyde
dats waerheit ende gherechticheide
van desen dinghen wonderde sere
den inghelen  wanen selken kere
maskaroen te sukene quam
dat hi selke advocate nam
si seiden hemelsche coninghinne
vrouwe der ingle  al es u inne
die hemelsche moghentheit gheboren
werdech  mechtech als te voren
nochtan eest hovescheit ende goet
dat ghi u dinghen met rade doet
nemt advocate met u
onse vrouwe en makes haer niet scu
ic eische  seit si  ontfermichede
ende pays  dese ghesusteren bede
dit ghedaen  het zweech daer al
maskaroen sprac die mensche sal
verdoemt wesen  sonder faelgieren
willic proeven in drie manieren
mids gherechticheit in gheliken dinghen
als ic u namaels toe sal bringhen
echt mids gherechticheit van ghebode
dat hem gheset was van gode
ende mids gherechticheit diemen seit
ende noemt onvertallicheyt
mids gherechticheit in ghelike
dus sint dinghel in hemelrike
mesdede  mids welker mesdaet
hi wert verdoemt sonder verlaet
ende want god gheen wtnemere en es
der persone  des sijt gewes
soe moet die mensche al verdoemt
werden  of god heeft hem versuumt
ende wert wtnemere der persone
dus ware ongherecht u sone
van welke ongherechticheide
dinghel verdoemt  sonder beyde
van gode hem beclaghen mochte
dat hi ute ontsticheiden wrochte
advocata antwerde te hant
op dat maskaroen sprac  die viant
hen es ghelike  seyt si  een twint
dat maskaroen  des duvels kint
voor ghelike bringt hier ter stede
want om dat inghel mesdede
soe es hi sonder enech verlaten
verdoemt ewelijc ende verwaten
want hi ghene crancheit van naturen
en hadde die heme mochte rueren
noch broescheit diene trac een twint
daer bi soe doeght hi al sijn tormint
ende pine in die gheest allene
want hi vleesch en heeft noch bene
maer wt voersienigher quaethede
waest dat die inghel mesdede
hi hadde die edele nature
boven alle creaturen
ende boven al dat ye ghewaert
naest gode eer hi mestart
dat die mensche in sunden boech
dat dede die brooscheit diene toech
ende die zwaerheit vanden lichame
dit was die val van adame
dander point dat maskaroen seide
dat was op die gherechticheide
tsgeboets ons heren  doe hi beval
adame dat hi groot no smal
den appel hem en liete ghelieven
dat verboot hi heme ende yeven
braken sijt  si waren doot
den inghel verboot hi cleyne no groot
doemde hi den inghel sonder verbot
soe sal den mensche moeten god
wt sire gherechticheit doemen meer
want hijt ghebot brac  alsic seide eer
hier op antwerde die moeder gods
den inghel en was noyt ghebots
ghegheven  dat kin ic te gheenre uren
want hi hadde van naturen
die wijsheit in heme  dat hi goet
ende quaet sekerlike verstoet
dat dede al die volmaecthede
sire naturen  als ic voorsede
ende daer bi want hi gheheellic wrochte
ieghen die sekerheit  ende dochte
sonder ghelike  misdede hi meer
dan die mensche  als ic seyde eer
die mensche en hadde die sekerheit niet
om den lichame die jeghen riet
ende die ziele altoes verswaerde
tote dat die sunde openbaerde
daer bi en antwerde niet den serpente
die mensche slechts na sine attente
maer twivelike ende op aventuere
dat wi niene sterven ter selver ure
noch meer verstaet van minen kinde
dat hi alle kint te sekere inde
gheordineert heeft ende gheraect
sint hi den minsche dan heeft ghemaect
tien ende dat hi oor soude sijn
des ewelijcs levens  als es aenschijn
worde hi verdoemt  so deerfde hi dan
sijns wercs  mijn sone  dat hi began
dus hadde die wijsheit van minen kinde
den minsche om niet ghemaect in dinde
nemmermeer sone sal ydel sijn
twerc dat maecte die sone mijn
soude hi der menschen kinder gheset
hebben om niet neen hi  dat wet
dat vanden inghel es gheschiet
en es des ghelike niet
want dingle en worden niet al ghemene
verdoemt  dan die partie allene
die mesdede ende ne gheen el
aldus ghebroec mijn sone wel
sijns werchs in die  die staende bleven
die ewelike met hem leven
dat derde point  dat hier voort
gheseght wert  hilt dese woort
dat die mensche onvertallike sere
misdede jeghen onsen here
ende want hi heme hadde also versoemt
moeste hi onvertallike sijn verdoemt
hier met stont op gherechtichede
tsfiants vorsprake  ende waerhede
haer suster  mede al daer quam
si toechde den knecht onghehoersam
overdadich ende onnutte
ende al sijn oer ter hellen putte
ende dat si dair in die ellende
ewelike moesten  sonder eynde
sint hi so lichte hadde moghen tghebot
houden dat hi brac  die sot
yerst seit si dus so hi meere
es diemen misdoet  so hi seere
moet sijn ghepijnt die misdoet
des soe es elc mensche vroet
sint dat god in ewelicheiden
groet es  soe moet al sonder beiden
die mensche ewelijc sijn ghepijnt
want wel recht ende redene schijnt
ende want die coninc na der tijd
sterflijc betert  verre ende wijt
datmen mesdoet jeghen heme
so dincket mi gherechte teme
dat dewelike coninc ende here
sine broken settet emmermeere
want na die grootheit gods
die cleynheit tsmenschen ende tgheboots
sone moghen die menschen allegader
die mesdaet ghebetren hars vader
want wi oec wel ghescreven venden
die sende doet  wert knecht der senden
noch  en ware die mensche noyt ghetoghen
ten sunden  nochtan al sijn vermoghen
ende hem selven daer toe meer
was hi gode sculdech emmermeer
daer bi sone can die mensche niet
ghedoen  wat goede dat hi pliet
dat hi heme of enen anderen mochte
verlossen of uter pinen brochte
hoe goet hi ware  die mensche  in desen
moet hi een onnutte knecht wesen
want hine quite maer sine scout
ende al waest dat hi vergout
nochtan en quijte hi niet tferlies
dat uter ierster sunden wies
al leeght beternesse die sunden neder
dierste onnoselheit en comt niet weder
mids dien dat ghesciede saken
en machmen ongheschiet niet maken
want hoe die mensche die sunde verdrijft
die wortele daer af gherne blijft
geboortech en mach daer omme niet sijn
ter euscher gracien sonder fijn
sint elke gheboerne creature
onsuver es ende niet puere
ende van onsuvre sade comen
sunde hebben hen noch anghenomen
soe scheent wel lachter ende mesprijs
dade god de dore op tsparadijs
den ghenen dies onwerdich waren
die hi sloot voren tso menighen jaren
om die mesdaet des iersts vader
alse wi wel weten allegader
ontsloot hi den mensche dan die dore
soe worpe hi den honden theilighe vore
den zwinen precieuse steene
die si maken met sunden onrene
gherechticheit si eyscht daer bi
datmen elken na dien dat hi
ghedaen heeft gheeft sinen loon
want die siele van elken persoen
moet sterven die in sunden leeght
noch meer  onse here selve seeght
ic hebbe kinder opghevoedt
hier ter werelt seer ghegoedt
die haten mi nu ende versmaden
dats best betekent bi adams daden
die heme liever sijn wijf liet keren
dan te houdene die wet ons heren
david seit ooc  gheloeft mi das
de mensche  doe hi in eren was
ten alre weersten ende ten meesten
wert hi ghelike den sotten beesten
mids sine ombekinlichede
hine wilde in payse noch in vrede
manna niet eten  der inghelen broot
daer bi soe eist wel redene groot
dat hi met zwete ende met labore
sijn droeve broot winne aldore
te meer want die sentencie es
ieghen hem ghelopen  des sijt gewes
ende want aen gode  onsen here
wandel gheen en es no kere
sint die sentencie eenwerf dan si
ghegheven  concludeeric daer by
dat hi verwandelen niet en sal
om tsmenschen armoede ende misval
ende want die mensche vanden beghinne
niet en volstont in gods minne
soe es hi wel weert groter ellende
sunderlinghe want hi gode kende
ende gode min eerder dan als god
maer volchde sijns ghepeyns sot
daer toe sijn herte verdonckeren liet
mids den rade die yeve hem riet
ende want ghene breke en hadde de mensche
int paradijs  maer alte wensche
daer toe onsterflijc hadde sijn lijf
ende hi mesdede  die caytijf
ende dan soe lichte verleedt wert
ter sunden  so hi meer overtart
swaerlike jeghen tghebot ons heren
versmaede sijn hete ende sijn lere
vele selker redenen ende argumente
soe brachte voort tyen perlamente
gherechticheit jeghen advocatam
ende jeghen haer hulpe die met haer quam
hier met es opghestaen waerheit
ende heeft alselke woerde gheseit
dairmen vander waerheit fijn
sprect  daer en moet ghene loosheit sijn
god  die hem selven waerheit noemt
seide eist dat ghi versoemt
ende ghi vanden appel et
ghi selt sterven ic waen ghijt wet
alle  want hets openbaer
dat sine aten cort daer naer
daer om so segghic  sonder plike
den mensche verdoemt ewelike
hier met stont op ontfermicheide
die alle dese pointe wederseide
die gherechticheit ende waerheit ende die viande
hier voort segghen menegherande
om den mensche te bescuddene voort
sprac ontfarmicheit dese woort
sint die verdoemde inghel mesdede
sonder eneghe broeschede
van lichame diene daer toe toech
of yemen als diene bedroech
sone heeft hi daer ghene onscout
die sunde en si groot menichfout
ende onverganclijc ewelike
ghelijc dat van hemelrike
die coninghinne van hemelrike sprac
maer dat die mensche ter sonden trac
dede die broescheit van sinen lichame
want god  onse here  maecte adame
vander moedre ende vanden slike
dair bi soe wil hi haestelike
ende daer toe meer adaems misdaet
quam toe mids eens anders raet
diene verleide met barate
daer bi waert groot onmate
hine mochte een lettel sijnre onscouden
ghebruken  want wi in gode houden
alte grote ontfarmenesse
soe volghet  doet hi beternesse
met contritien die misdaet
hi weder gheset sal sijn in staet
van glorien  daerne god toe maecte
want het ware ongheraecte
dinc  soude edele creature
na gods ymagene ende figure
rechte ghemaect plets bederven
alse gheseit heeft anderwerven
des menschen werdighe voorsprake
noch esser toe een ander sake
dats dat god niene sal sijn moghen
van sinen propoest aldus bedroghen
want hi den mensche maecte int beghinne
om dat hine wilde kinnen
ende na dat kinnen hebben lief
ende daer tenden na sijn gherief
sijns ghebruken vriendelike
dit was gods wille van hemelrike
maer alle die inghele ghemene
ende vielen niet  maer die allene
die mesdaden voort es orconde
dat kint niene sal des vaders sonde
noch sine broke draghen iet
god en hadde oec sijn werc niet
die nedre herten in oetmoede daden
en wille god oec niet versmaden
die woorden tughen oec propheten
god wille ontfarmens niet vergheten
maer hi wille na sine abolghe
dat ontfarmechede volghe
want in wat uren dat sunderen
versuchten ende hem haer sunden deren
sone wilhi ghedincken meer der sunden
alse van ontfarmene comen stonden
heilich ben ic  seit hi  onse here
inne wille mi belghen nemmermeer
men vent oec dat ontfarmechede
gaet boven gherechtechede
ende gherechticheit daer met en mingt
ontfarmecheit  seker dit dinct
elken bat eene wreetheit wesen
dan ene doeght  dit horen wi lesen
de mensche heeft vormaels vor sine sonden
vele tormenten van ellenden
vander hant gods ontfaen
want van den teen es hi ontaen
tote den hersenen ende ontscoont
god die heeft oec wel ghetoont
sine macht doen hi die werelt maecte
daer na sine wijsheit pointe ende staecte
ende ordineerde alle dinghe
nu sal hi toghen sunderlinghe
sine goetheit aen die verloren waren
ende die onthilden die helsche scaren
want claer in die scrifture staet
soe waer dat vloyt misdaet
gratie moet daer overvloyen
voort sone darf hem niemen moyen
al slaet die vader  hi ganst mede
de mensche en sal te ghere stede
twisten van gode  noch ontsien
hijs milde  hi pleecht groflec te versien
ende overvloyende es sine ghichte
hine verwitet niemene lichte
die ghichte die hi den mensche gaf
daer en haddi niet weder af
om dat die menschen moghen segghen
god waer bi wildi mi verlegghen
in dus groter oetmoedecheden
dien ghi met groter werdicheden
vormet ende sciept na uwen figuren
eyschet ontfarmicheit ter uren
die mensche wilde als god wesen
mids heerschede  dit horen wi lesen
ende god  mids groter oetmoedichede
wilde hi ontfaen menschelichede
met desen redenen es opghestaen
ontfarmicheit  die sonder waen
dochter es tsconincs van hemelrike
si neech herde oetmoedelike
voor haren vader  sonder beiden
den vader van ontfarmecheden
den here  daer aen staet al onse trooste
dat hi den armen mensche verloeste
ende den vluchteghen knecht ontfa
die op oetmoet roept na
hier met es ghestaen pays oppe
ende heeft haer susteren tenen cloppe
allen drien ghesproken ane
dat sijn dese drie te verstane
gherechtecheit ende waerheit
ende daer toe mede ontfarmecheit
si seyde aenhoort mi  suster mijn
ende gheloeft  op dat mach sijn
mi  die der eenheit ben een bant
ende gheloeft niet den viant
die bant es van alre quaethede
ghelovets mi al hier ter stede
ic sal bescheeden u alle drien
hoe dat elken sal ghenoech gheschien
dit ghesciede si seide voort
na dien dat ic hebbe verhoort
soe eischet mijn suster gherechtechede
want onvertallike misdede
die mensche  alst wel redene schijnt
moet onvertallike sijn ghepijnt
dits al ghedaen  want ihesus cristus
heeft den mensche verloost aldus
die menschelijcheit daer omme ontfinc
ende daer toe aen den cruce hinc
daer hi die bitter doot mede sterf
mids welker doot dat hi verwerf
aen sinen vader  dat hi soude
den mensche verlossen  jonghe ende oude
die doot  die pine was seer jeghen
den ingelen die droeven niet en pleghen
sint dan donvertallechlec godheide
god ende mensche  een god beyde
ghepijnt sijn  als ghi hier verstaet
om donvertallichlike misdaet
dat wonder nochtan schijnt sijn
gherechticheit  lieve suster mijn
laet u ghenueghen  hets wel ghedaen
ghi hebt hoghe beternisse ontfaen
mijn ander suster  die heit waerheit
eisgt die woorde die god seit
dat die bliven ewelike
want god seide selve van hemelrike
wanneer ghi vanden appel eet
soe seldi sterven  ic wil ghijt weet
seker ende der suster mijn
es ghenoech ghedaen in schijn
want voor die misdaet van adame
was onsterflijc sijn lichame
maer mids der sunden vanden caytijf
wart te hant sterflijc sijn lijf
dat wi al ter waerheit vinden
want als die mensche hier nemt sijn inde
soe keert hi weder danen hi quam
dats ter aerden daerne god af nam
laet u ghenueghen  suster kare
wantet grote onnere ware
om dat die mensche eenwerf mistorde
dat hi dobbel ghepijnt worde
het ware oec jeghen gherechticheit
onser suster vore gheseyt
nu moet ghenoech ghedaen sijn
ontfermichede der suster mijn
hare moet ghenoeghen  ende het es recht
dat god den sundre  den armen knecht
verloest heeft met sinen bloede
ende dat hine weder tsinen iersten goede
ghewijst hevet ewelike
dats ter blijscap van hemelrike
daer bi sint elke van u drien
heeft sijn behoer  alsmen mach sien
ende dat haren namen toegaet
soe segghic  pays  ende dats mijn raet
dat pays onder ons vieren si
mijn name oec ghehouden daer by
ende dair by eest dan volseyt
ontfarmecheit ende waerheit
die in dit voreseide parlement
onderlinghe hadden ghetrent
hebben deen dandre ontmoet
ende sijn versoent ende al ghegoet
bander side waerhede
ende pays  dese ghesusteren bede
die wedersaken hebben gheweest
hebben beide  alsmen daer leest
doe dese pays ende vriendelichede
aldus ghesciede daer ter stede
ende die ghesusteren versoent waren
vloe maskaroen wech  sonder sparen
die procureerre vander hellen
tsinen meestren ende tsinen ghesellen
advocata  die weerde vrouwe
loeste dus den mensche wt sinen rouwe
hier bi soe siwi  adaems kinder
ionc ende out  meer ende minder
sculdech te roepene die werde moeder
dat si ihesum  onsen lieven broeder
bidde voor ons alse middelerse
waer bi wi wt des viants perse
versekert werden ewelike
ende wi met hare in hemelrike
haren sone moghen loven
metten inghelen dair boven
dus comt dat onse vrouwe blijft
de name advocata  ende men scrijft
ende roept eya ergo advocata
dat si haer ontfarmeghen oghen sla
op ons  ende ihesum  haren sone
in hemelrike ons allen tone
