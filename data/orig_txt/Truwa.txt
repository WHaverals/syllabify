dat dus langhe vasten mijn beesten
hebdi nu gheweest in feesten
comt voert ons vrouwe moet u bedroeven
swicht vrouwe laet u ghenoeghen
met dat ic desen bundel draghe
in ginc noit in ghenen daghe
om voederinghe al dus verre
tonrecht sidi op mi erre
wat niesent en rustic mine voete
ay hoere dat men u berren moete
wat quader trijpsac sidi
vrouwe waer omme smitti mi
sonder verdiente dats mi leet
ramp moetti hebben in u sweet
in wil niet versproken sijn
maer gheeft mi mijn gheldekijn
dat mi es worden suer ende swaer
keren hets een quaet jaer
al soude die duvel alles wouden
niet langher en willic u houden
gaet weech die duvel moet u geleiden
vrouwe nu willic van u scheiden
nu hulpt god diet al verleent
ende hoe saen benic verbeent
dat ic ute minen dienste dus scheide
dat mi brueder everaet seide
dunct mi dat ic nu bevinde
wanneer ic sinen tsau bekinde
moetic met sire minnen dolen
ic moet noch gaen te sire scolen
ende haesten mi ter clusen waert
hoerdijt brueder everaet
nu benic hier god gheefts mi vrome
ay minneken sijt groet willecome
nu willic van mijnre clusen scheiden
achter lande salic u leiden
ghelijc of ghi waert suster lute
ic can soe menegerande clute
dies al die liede niet en weten
wat brueder everaet sidi beseten
wildi mi leren nu truwanten
swijcht minneken bi allen santen
truwanten en es ghene pine
hout doet ane dese slavine
ic soude u node qualijc raden
want bider liever gods ghenaden
es int lant een goet morseel
wi selens hebben beide ons deel
oec sal menich edelen traen
van wine doer ons stroetken gaen
nu volghet mi suster lutgaert
gherne brueder everaet
hulpt god hoe moede siwi van gane
want te sente jans te latrane
ende te jherusalem ten heileghen grave
hebben wi gheweest vele droever dage
moeten wi doghen in alder tijt
ay dat ghi werden moet verblijdt
wilt mi ende suster luten gheven
van uwen goede daer wi bi leven
brinct ons iet leckers in onse caken
want gerne waren wi te ghemake
ghelaten hebben wi alle pine
ende meinen voert truwante te sine
het hulpt ons alte wel dlorinen
men vinter noch die node pinen
want wi hebben vele ghesellen
beide in clusen ende in sellen
die de werelt quantsijs begheven
maer ginghese vollen ofte weven
si souden bat met selken saken
gode onsen here ghenaken
maer swesters baghinen lollaerde
si sijn alsoe loei van aerde
datse qualijc pinen moghen
maer si drinken wel grote toghen
als sire connen ane gheraken
hier met willicx een inde maken
want ic wel te vele mocht spreken
die wel doet en derf ghenen wisch uutsteken
hoert ghi heren over al
ic hebbe bracht inden val
desen brueder met minen treken
sine heilicheit heeft hi nu besceten
al draechti nu grau abijt
het sal noch comen wel den tijt
dat hi rekeninghe doen sal
ende sijn brueders groet en smal
die dus truwanten achter lande
ende eten der lieden sonden ende scande
dies selen si noch voren singhen
ende in minen ketel springhen
