fraeye historie ende al waer
mach ic v tellen hoort naer
het was op enen auontstont
dat karel slapen begonde
tengelem op den rijn
dlant was alle gader sijn
hi was keyser ende coninc mede
hoort hier wonder ende waerhede
wat den coninc daer gheuel
dat weten noch die menige wel
tenghelem al daer hi lach
ende waende op den anderen dach
crone draghen ende houden hof
om te meerderen sinen lof
daer die coninc lach ende sliep
een heilich engel aen hem riep
so dat die coninc ontbrac
biden woerden die dengel sprac
ende seyde staet op edel man
doet haestelic v cleeder an
wapent v ende vaert stelen
god die hiet mi v beuelen
die in hemelrike is here
of ghi verliest lijf ende eere
en steeldi in deser nacht niet
so is v euel gheschiet
ghi sulter omme steruen
ende uwes leuens deruen
eer emmermeer scheit dit hof
nv verwacht v daer of
vaert stelen of ghi wilt
neemt uwen speere ende uwen schilt
wapent v sit op v paert
haestelic ende niet en spaert
dit verhoorde die coninc
het docht hem een vreemde dinc
want hi daer niemant en sach
wat dat roepen bedieden mach
hi waendet slapende hebben gehoort
ende hilt hem niet an dat woert
dengel die van gode quam
sprac den coninc als die was gram
staet op karel ende vaert stelen
god hiet my v beuelen
ende ontbiedet v te voren
anders hebdi v lijf verloren
het dien woerde sweech hi
ende die coninc riep ay mi
als die seere was vereent
wat ist dat dit wonder meent
ist alfs ghedroch dat mi quelt
ende dit grote wonder telt
ay hemelsche drochtijn
wat node soude mij sijn
te stelen ic ben so rike
en is man in aertrijcke
weder coninc noch grauen
die so rijc sijn van hauen
si moeten mi sijn onderdaen
ende te minen diensten staen
mijn lant is so groot
men vint nyewers sijns ghenoot
dlant is algader mijn
tot colene opten rijn
ende tot romen voort
alst den keyser toe behoort
c ben here mijn wijf is vrouwe
oest totter wilder denouwe
ende west totter wilder see
nochtans heb ic goets veel meer
galissien ende spandien lant
dat ic selue wan mitter hant
ende ic die heydene verdreef
dat mi tlant alleene bleef
wat node soude mi sijn dan
te stelen ellendich man
waer om ontbiedet mi dit god
node brekic sijn ghebot
wistic dat hijt mi ontbode
en mochs niet ghelouen node
dat mi god die lachter onste
dat ic te stelen begonste
daer hi lach in dit ghepeyns
hare tale weder ende gheyns
so vaecte hi een luttelkijn
so datti looc die oghen sijn
doe seide dingel van te voren
wildi gods ghebot verhoren
heer coninc so sidi ontdaen
het sel v an v leuen gaen
dengel vanden paradise
sprac conincdoet als die wise
vaert stelen ende wert dief
al hebdijs nv groot ongerief
et deser talen voer dengel dan
ende karel hem tseynen began
vanden wonder dat hi hoorde
gods ghebot sine woerde
en wil ic niet laten achter
ic sel dief wesen al ist lachter
al soudic hanghen bider kelen
nochtan haddic lieuer vele
dat mi god name ghemeene
dat ic van hem houde te leene
beyde borch ende lant
sonder mijns ridders ghewant
ende ic mi moeste gheneeren
mitten schilde ende metten speere
als een die niet en heeft
ende op die auenture leeft
dat ware mijn wille bet
dan ic gheuanghen ben int net
ende ic nv moet stelen varen
sonder eenich sparen
varen stelen oft god verwercken
nv so moetti mi gestercken
ic woude ic ware vuter sale
sonder nieumare ende tale
ende mi waer ghecost opten rijn
seuen borghen van steenen fijn
wat sel ic segghen van oneeren
den ridderen ende den heeren
die hier liggen in die sale
wat sal wesen mine tale
dat ic in deser duyster nacht
alleene sonder yemants cracht
moet varen in een lant
dat mi is vremde ende onbecant
mit deser talen ghinc hem gereyden
die coninc karel ende cleyden
mit sinen dieren gewaden
als die te stelen was beraden
het was altoes sine seden
datmen sine wapene deden
ten bedde daer hi lach
het waren die beste die ye man sach
als hi aldus ghewapent was
ghinc hi doer dat palas
daer en was slot noch dore so goet
noch poerte diene wederstoet
sine waren tegen hem ontdaen
daer hi wilde mocht hi gaen
daer en was niemant dien sach
want dat volc algader lach
in vasten slape als god woude
dat dedi al door des conincs houde
sine hulpe was hem bereet
als hi die borch brugghe leet
ghinc die coninc mit liste
totten stalle al daer hi wiste
sijn ors ende sijn ghesmiden
sonder eenich langher beyden
hi sadelet ende satter bouen
opt ors datmen mochte louen
oen hi ter poorten ghereden quam
sach hi daer ende vernam
den wachter ende den poortiere
die luttel wisten dat hoer heere
so na hem was mitten schilde
si sliepen vaste alst god wilde
die coninc beette ende ontdoet
die poorte die besloten stoet
ende leyde sijn ors vut
sonder niemare ende gheluyt
doen sat hi in sijn ghereyde
die coninc karel ende seyde
god also ghewaerlijcke
als ghi quaemt in aertrike
ende wort sone ende vader
om ons te verlossen alle gader
dat adam hadde verloren
ende dat na hem wert gheboren
ghi liet v aenden cruce slaen
doen v die ioden hadden gheuaen
si staken v met eenen speere
si sloegen v dies haddi geere
dese bitterlike doot
ontfincdi here door onsen noot
ende ghi here lasaruse
daer hi lach in sine cluse
verwecket heere vander doot
ende vanden steenen maket broot
ende vanden water wijn
so moeti in mijn gheleyde sijn
in desen duemsteren nacht
ende verbaert aen mij v cracht
oetmoedich god ende vader
aen v keer ic mi alle gader
hi was in vele gedochten
waer hi best henen varen mochte
daer hi stelens soude beghinnen
doe quam hi in een wout binnen
karel den edelen man
dat niet verre stont van daen
doen hi quam gereden daer
die mane scheen seer claer
die sterren lichten aenden trone
dweder was claer ende scone
dvs peynsde die coninc
ic was ghewone voer alle dinck
dieue te hatene daer icse wiste
die den lieden mit liste
hoer goet stelen ende rouen
nv mach ic hem wel ghelouen
die leuen bider auontuer
si weten wel dat si verbueren
lijf ende goet machmense vaen
men doetse hangen ende thooft of slaen
of steruen arger doot
horen anxte is dicke groot
nemmermer en gheualt mi dat
dat ic man doer cleynen scat
steruen doe in al mijn leuen
ic hebbe elegast verdreueuen
om cleyne sake wt minen lande
die dicke set sijn lijf te pande
om tgoet daer hi bi leeft
ic wane hi dicke sorghe heeft
hi en heeft lant noch leen
noch ander toeuerlaet geen
dan hi mit stelen can beiaghen
daer op moet hi hem ontdraghen
ic nam hem tlant des was hi heere
dat mach hem nv wel rouwen seere
beide borch ende lant
des was ic herde onbekant
want hi hadde in sine scaren
die met hem onthouden waren
ridders serianten een ghetal
die ic heb onterft al
beyde van lande ende van goede
nv volghen si hem al doer armoede
ic en laetse niewers gedueren
diese onthilde ic daden verbueren
beyde borch ende leen
hi en heuet toeuerlaet gheen
hi moet hem al onthouden
in wildernissen ende in wouden
ende moet alleene beiaghen
daer si hem alle op ondraghen
mer so vele isser an
hi en steelt gheenen armen man
die bi sijnre pinen leeft
dat pelgrim ofte coepman heeft
laet hi hem gebruken wel
mer hi en versekert nyemant el
bisscoppen ende canoniken
abden ende moniken
dekenen ende papen
daer hise can betrapen
comen si in sijnre werde
hi neemt hem mulen ende peerde
ende steectse vut haren ghereyde
dat si vallen op die heyde
ende neemt hem mit sijnre cracht
al dat si daer hebben bracht
siluer cleeder facelment
dus beiaecht hi hem ontrent
daer hi die rike lieden weet
hy neemt hem haren scat ghereet
beyde siluer ende gout
sinen list is menichfout
nyemant en cannen gheuaen
nochtan heefter om ghedaen
menich man sine cracht
ic woudic nv in deser nacht
sijn gheselle mochte wesen
ay heere god helpt mi tot desen
it deser talen voer hi voort
die coninc ende heeft verhoort
hoe een ridder quam gheuaren
inder seluer ghebaren
als die riden wil verholen
met wapenen swart als colen
swart was helm ende schilt
die hi aenden hals hilt
sinen halsberch mochtmen louen
swart was den wapenroc daer bouen
swart was dors daer hi op sat
ende quam enen sonderlingen pat
dwers riden doer den woude
alsen die coninc ghemoeten soude
segende hem en was in vare
ende waende dat die duuel ware
om dat hi was so swart al
den riken god hi hem beual
hi pensde in sinen moet
gheualt mi quaet ofte goet
en vlie te nacht doer desen
ic sel der auonturen genesen
nochtan weet ic te voren wel
tis die duuel ende niemant el
waer hi van gods aluen yet
hi en ware so swart niet
tis al swart peert ende man
al dat icker aen gemerken can
ic bidde gode dat hi waket
ic duchte dat mi toren naket
dat dese mi niet en scende
ende als hi bet quam ghehende
seghende hi hem ende was in vare
ende waende dat die duuel ware
ende die swarten ridder heeft vernomen
den coninc teghen hem comen
pensde hi in sinen sin
dese is verdoelt hier in
ende heuet sinen wech verloren
ic mach dat aen hem verhoren
hi salder laten die wapen sijn
die die beste sijn in schine
die ic in seuen iaren sach
si verlichten als den dach
van steenen ende goude
wanen quam hi inden woude
ten was noyt arm man
die sulcke wapen droech an
ende sulc ors hadde bescreden
so sterc ende van scone leden
doen si quamen te gemoeten
leden si al sonder groeten
deen besach den anderen wel
mer si en seyden niet el
als hi den coninck was leden
diet swart ors had bescreden
hilt hi stille ende dochte
wye die ander wesen mochte
waer om dat hi aldus lijt
ende sijnre talen aldus vermijt
datti mi niet en groete
doen hi mi ghemoete
ende om gheen dinc en vraghet
ic wane dat hi quaet iaghet
waer ic seker van dien
dat hi quame om verspien
datti mi ofte mine
brenghen wilde in pine
teghen den coninc die ic ontrade
hi en lede te nacht sonder scade
wat node soude hi iaghen
achter bosschen ende haghen
ofti mi niet en sochte
biden heere die mi ghewrochte
hine ontrijt mi te nacht
ic sel proeuen sine cracht
ic willen spreken ende kennen
hy mach sulc sijn ic sel winnen
sijn ors ende dat hi heuet an
ende doen met lachter keeren dan
hi es hier comen als een domme
met dien werp hi sijn ors omme
ende volchde den coninc naer
doen hien achterhaelde daer
riep hi lude ridder ontbeyt
waer na ist dat ghi rijt
ic wil weten wat ghi soect
ende iaecht ende roect
eer ghi mi ontrijt van hier
al waerdi noch so fier
ende so diere uwer tale
berechtes mi so doedi wale
ic wil weten wie ghi sijt
ende waer ghi vaert op dese tijt
ende hoe dat v vader hiet
en machs v verlaten niet
oen antwoerde die coninc
ghi vraget mi so menich dinc
en wistu hoe berechten
ic heb lieuer dat wi vechten
dan ic v seide bi bedwanghe
so haddic gheleeft veel te langhen
dat mi een man dwinghen soude
van dinghen die ic niet en woude
berechten ten ware mi lief
coemter mi goet af of miskief
wy sullen desen strijt nv scheyden
ende becorten tusschen ons beyden
des conincs schilt was verdect
hi en wildes niet voeren ontdect
om teyken datter aene stoet
hi en wilde niet dat men waer vroet
dat hi ware die coninck
si worpen omme met deser dinc
haer orssen sterc ende snel
si waren beyde ghewapent wel
hare speeren waren sterc
si versaemden in een perc
mit sulcken nide onder hem tween
dat dorssen boghen ouer gaer been
manlic vingen si ten swaerde
als die vechtens begaerde
si vochten een langhe wile
datmen gaen mochte een mile
die swerte was sterc ende snel
ende sine consten waren fel
so dat die coninc was in vare
ende waende dat die duuel ware
hi sloech den swarten opten schilt
dien hi manlic voor hem hilt
dat hi in tween stucken vloech
oft ware een linden loof
die swarte sloech den coninc weder
die swerde ghingen op ende neder
opten helme op die maelgien
datter menich moeste faelgien
daer en was halsberch gheen soe goet
daer en dranc dore dat bloet
doer die maelgien vuter huyt
daer van sloeghen groot gheluyt
die spaenderen vanden scilde daer vloghen
die helmen op hoer hooft die boghen
ende ontfingen scarde ende vlegghen
so scaerp waren der swaerden eggen
die coninc pensde in sinen moet
dese is te wapene goet
sal ic liden mijns namen
ic souts mi eewelic scamen
nemmermeer en gecreech ic eere
doe sloech hi eenen slach so seere
opten swarten die voor hem hilt
dat hien manlic hadde gheuelt
ende vanden ors tumelen dede
tusschen hen beyden en was gene vrede
ende die swarte sloech opten heere
ende sloech enen slach so seere
opten helm dat hi booch
ende tswaert in twee stucken vloech
so anxtelic was die slach
als dat die swarte sach
datti sijn swaert hadde verloren
tfy dat ic ye was gheboren
pensde hi in sinen moet
dat ick leue waer toe ist goet
en hadde noyt ongheual
noch nemmermeer en sal
waer mede sal ic nv verweeren
en prise mijn lijf niet twee peeren
want ic ben ydelre hande
doe docht den coninc scande
op eenen te slane die voor hem helt
die sach hi liggen tswaert opt velt
in twee stucken ghebroken
pensdi en is niet ghewroken
die eenen wille slaen of deeren
die hem niet en can gheweeren
dus hilden si stille int wout
haer ghepeyns was menichuout
deen wie dander wesen mochte
byden heere die mi ghewrochte
sprac karel die coninc
ghi en berecht mi een dinc
heer ridder des ic v vraghe
ghi hebt gheleeft al v daghe
hoe ghi hiet of wie ghi sijt
ende laet ons corten desen strijt
mach ic met eeren liden
ic sal v henen laten riden
als ic uwe name weet
die swarte sprac ic ben bereet
in dien dat ghi mi maket vroet
wat nootsaken dat v doet
dat ghi hier quaemt te nacht
ende wiens toren dat ghi wacht
doe seyde karel die edel man
segt mi tierst ic segh v dan
wat ic hier soecke ende iaghe
en derf niet riden bi daghe
ten is sonder nootsake niet
dat ghi mi dus ghewapent siet
ic sel seggen hoet coemt
als ghi mi uwen name noemt
dies sijt seker ende vast
heere antwoerde elegast
dat sprac die ridder herde saen
ten is mi ten besten niet vergaen
ic heb goet ende lant verloren
dat ic hadde hier te voren
bi ongheualle als menich doet
soudict v al maken vroet
hoe mine saken comen sijn
eer ic v geseyde den sin
het soude v dencken veel te lanc
mijn gheluc is so cranc
als dit die coninc verstoet
was hi blide in sinen moet
al haddet al gheweest sijn
tgoet dat vloyt opten rijn
hi seide ridder eyst v bequame
nv segghet mi uwen name
ende hoe ghi v gheneert
by al dat god heuet weert
ende bi hem seluen te voeren
van mi en en hebdi gheenen toren
ic sal v so vele berechten
vraechdijs mi sonder vechten
ende sonder euelen moet
in dien dat ghi mi maket vroet
nv sijts seker ende vast
heere ic hiete elegast
en wil v niet helen
daer ic bi leue moet ic stelen
mer so vele isser an
en steels geenen armen man
die bi sijnre pine leeft
dat pelgrim ofte coopman heeft
dies laet ic hem ghebruken wel
mer ic en verseker niemant el
sint dat ic was gheboren
ende ic mijn goet had verloren
daer jc bi soude leuen
ende mi die coninc had verdreuen
karel vut minen lande
ic salt segghen al ist scande
so heb ic mi onthouden
in wildernissen ende in wouden
daer si twalef bi leuen
moetent rike luden gheuen
bisscoppen ende canoniken
abden ende moniken
dekenen ende papen
daer icse can betrapen
ic neme haer goet met liste
en weet so vast en kiste
weet icker goet in
ic brenct in mijn gewin
ende onder mine ghesellen
wat soudicker meer of tellen
minen list is menichuout
mine gesellen sijn int wout
ende ic voer wt om auenture
ende heb vonden enen sueren
want ic heb mijn swaert verloreu
en coeser gheen haue voren
ende ict weder hadde gheheel
der slaghen heb ic ooc een deel
meer dan ic ye ghewan
op eenen nacht van eenen man
nv segt mi ridder hoe ghi heet
ende die ghene die v veet
is hi van sulker machte
dat ghi riden moet bi nachte
en condise niet ghematen
die ghene die v haten
ghi sijt te wapene so goet
die coninc pensde in sinen moet
god heeft mijn bede ghehoort
nv moetti mi beraden voort
dit is die man die ic begheerde
bouen alle die leuen op daerde
mede te varen op desen nacht
god heefter mi te poente bracht
nv moet ic liegen door den noot
biden heere die mi gheboot
sprac die coninc tot elegast
aen mi hebdi gheleyde vast
ghestade vrient ende vrede
ic sel v seggen mine sede
wat helpt vrienden verholen
ic heb so vele goets gestolen
waer ic mitter helft gheuaen
men liet mi waerlic niet ontgaen
om mijn ghewichte van goude root
mar het dede mi den noot
noot breket alle strijt
nv segghet mi ridder wie ghi sijt
ick sel v segghen minen name
ist v wille ende bequame
ic ben ghehieten adelbrecht
ic pleghe te stelen ouer recht
in kerken ende in cluysn
ende in alle gods husen
ic stele alderhande saken
en late niemant met ghemaken
den rijcken ende den armen
ic en achte niet op hoer carmen
en weet gheenen armen man
daer ic mijn ghewin weet an
en naem hem lieuer sine haue
dan ic hem die mine gaue
aldus heb ic mi ontdraghen
ende hebbe gheleyt nauwe lagen
om eenen scat die ic weet
mi souts wesen wel ghereet
eer emmermeer morghen vroe
haddicker goede hulpe toe
also vele als ics rochte
ende mijn peert dragen mochte
die scat is qualic ghewonnen
god en souts ons niet vergonnen
al hadden wijs een deel
di scat leyt in een casteel
daer mi die eyghenoot is cont
al haddens wijs vijf hondert pont
ten mochten niet deeren
dat wi vanden sinen teeren
dat wi connen beiaghen
beyt hier ende het sal daghen
dan sel ic deylen ende ghi sult kiesen
dies achter gaet moet riesen
elegast seide  waer leit den scat
lieue gheselle segt mi dat
ende in wat stede
het mach daer sijn ic vare mede
ic wils wesen vroet
eer ic v volghe eenen voet
doen seide karel die edel man
ic selt v berechten dan
die coninc heeft so groot een scat
het mochten luttel deeren dat
vansinen scatte daer hi leghet
als die coninc seghet
datti hem seluen stelen wille
elegast en sweech niet stille
hi seyde dat moet mi god verbieden
si en leuen niet diet mi rieden
dat ic den coninc dade scade
al heeft hi mi bi quaden rade
mijn goet ghenomen ende verdreuen
ic sel hem al mijn leuen
goet vrient sijn na mijn macht
in sijn scade en coem ic te nacht
want hi is gerechtich heere
dade ic hem anders dan eere
ic mochs mi scamen voor gode
men mochs mi gheraden node
ls dit die coninc verstoet
was hi blide in sinen moet
dat hem elegast die dief
goet gonste ende hadde lief
hi pensde mochti keeren
behouden sijnder eeren
hi souden goets so vele geuen
hi souder mit eeren sijn daech op leuen
sonder stelen ende rouen
des mocht men hem gelouen
na dien gepense daer hi in was
vraechde elegaste das
oft hien yewers wilde leyden
daer si tgoet onder hem beyden
mochten beiaghen op dien nacht
hi deder toe sijn beste cracht
gheerne ende sijn behindichede
woude hi hem laten varen mede
elegast sede ia ic gerne
men weet niet ghi segt in scerne
theggericx van eggermonde
daer moghen wi stelen sonder sonde
die des conincs suster heeft
het is scade dat gi leeft
hi heeft den menighen verraden
ende ghebrocht in groter scaden
ende ooc mede sinen heere
soudi nemen lijf ende eere
mocht na sinen wille gaen
dat heb ic wel verstaen
nochtan houti vanden coninc
herde menich scone dinc
beyde borch ende leen
al en haddi toeuerlaet anders geen
het mochten luttel deeren
dat wi vanden sinen teeren
daer selen wi varen ist v wille
die coninc peynsde ende sweech al stille
na dat daer ghescepen stoet
dat daer ware stelen goet
al hadden sijn suster gheuangen
si souden node laten hangeu
dus droeghen si ouereen
daer te varen onder hem tween
te stelen eggerics scat
die coninc hem niet en vergat
hi quamen ghereden op een velt
op haer orssen wel ghestelt
daer vonden si een ploech staen
die coninc beette neder saen
ende elegast reet voren
daer si den wech hadden vercoren
die coninc namt tcouter in die hant
dat hi aen die ploech vant
hi pensde in sinen moet
dit is den ambocht goet
die grauen wil in borghen
hi moeter toe besorghen
sulcke dinc als hem bedorste
doe sat hi op al sonder vorste
ende volchdde elegaste
na met sporen vaste
die een luttel was voren
verstaet so moechdi horen
doen si quamen voor die veste
die de scoonste was ende die beste
die yewaert stoet opten rijn
elegast sprac hier wil ic sijn
nv siet seyti adelbrecht
wat dunct v ghedaen te recht
ic wil wercken bi uwen rade
mi ware leet gheschiede v scade
datmen mochte seggen dan
het quam al bi desen man
die coninc antwoerde na dier talen
en quam noyt binnen der salen
noch inden houe daer ic weet
het soude mi wesen ongereet
soudicker nv binnen gaen
an v seluen moet al staen
elegast seide tis mi lief
sidi een behendich dief
dat sal ic cortelic verstaen
laet ons een gat maken gaen
inder muer ter goeder vre
daer wi moghen crupen dore
dit loueden si beyde wel
si bonden hoer orssen snel
ende ghingen ten muere sonder gheluyt
elegast trec een yser vut
daer hi den muer mit soude picken
doe began die coninc te trecken
tcouter voert vander ploech
doe stont elegast ende loech
ende vraechde waer hijt dede maken
constic tsmeesters huus gheraken
ic dede maken sulc een
dus ghedaen en sach ic noyt gheen
beseghen tot sulcken sticken
daermen mey doer soude picken
die coninc sprac het mach wel sijn
ic quam gheuaren opten rijn
dies is leden die derde dach
dat ic voer om mijn beiach
daer moestic mijn yser laten
het ontuiel mi opter straten
daermen mi volchde achter
en dorste niet keeren door den lachter
dus was ic mijns yser aue
ende dit nam ic bider mane
daer ict vant aen een ploech
elegast sprac het is goet genoech
mogen wi daer te punte in geraken
hier na doet een ander maken
si lieten die tale si maecten tgat
elegast voechdent bat
dat hi daer toe dede sine leden
dant den conic karel dede
al was hi groot ende sterc
hi en conste niet sulc werc
doen si tgat vander muere
hadden bracht al duere
ende si daer in souden gaen
elegast sprac ghi sult ontfaen
hier buten daer ic v sel brenghen
hi en woudes niet ghehenghen
dat die coninc binnen quame
so sere ontsach hi hem der onuramen
hi en dochten geen behendich dief
nochtan woudi leet ende lief
met hem deylen sijn ghewin
die coninc bleef buten elegast ginc in
elegast conste behendichede
die hi proefde ter menigher stede
die was minlic ende mate
hi trac een cruyt vut eenen vate
ende deet binnen sinen monde
die sulc een hadde hi verstonde
wat hanen craeyen ende honden bilen
doen verstont hi ter wilen
an enen hane an enen hont
ende seide dat die coninc stont
buten den houe in haer latijn
elegast sprac hoe mach dit sijn
soude die coninc sijn hier voren
ic duchte dat mi naket toren
ic ben verraden na mijn ghedochte
oft mi verleyt alfs gedrochte
legast ginc daer hi den coninc liet
ter stede daer hi van hem schiet
ende seide hem wat hi hadde verstaen
hem en bedrogge sijn waen
beyde aen hanen ende aen houden
diet in haer latijn vonden
dat die coninc ware daer
mer hi en wiste niet hoe naer
doen seyde karel die edel man
wie heuet v gheseit dan
wat soude die coninc hier doen
soudi ghelouen an een hoen
oft dat een hont bast
so en is v gheloue niet vast
mi denct dat ghi mi saghen telt
waer toe ist goet dat ghi mi quelt
v gheloue en is niet vast
nv hoort sprac elegast
hi stac den coninc inden mont
een cruyt dat daer voor hem stont
ende seyde nv suldi verstaen
so ic te voren hebbe ghedaen
echter craeyde die hane ende sede
also als hi te voren dede
dat die coninc ware daer
mer hi en wiste niet hoe naer
gheselle wat die hane craeyt
ic wilde mijn kele winde waeyt
is die coninc niet hier bi
doe seide karel het fy
gheselle sidi veruaert
ic waende dat ghi coender waert
doet dat ghi seyt laet ons gaen
al soudemen ons heden vaen
elegast sprac ic sals beghinnen
laet sien wat seldi daer an winnen
elegast eyste sijn cruyt weder
die coninc sochte op ende neder
weder ende in sinen monde
merhi verlost ter stonde
hi en mochs vinden niet
die coninc sprac wats mi gesciet
mi dunct ic heb mijn cruut verloren
dat ic had hier te voren
beloken tusschen minen tanden
bi mijnre weet dat mach mi anden
oe loech elegast echt
ende seide steeldi ouer recht
hoe coemt datmen v niet en vaet
telken als ghi stelen gaet
dat ghi leeft is wonder groot
ghi en waert langhe wile doot
gheselle seit hi onuerholen
ic heb v cruyt ghestolen
ghi en weet van stelen niet en hare
die coninc peynsde ghi segt ware
mittien lieten si die tale
gode beual hi al te male
dat hien moeste borghen
een deel was hi in sorghen
nochtans consti beheyndichede
daer hi alle die ghene mede
slapen dede vanden sale
ende ontsloot dan al te male
sloten diemen met slotelen sloot
waren si cleyne ofte groot
ende ghinc ten scatte daer hi lach
eert yemant hoorde of sach
ende haelde ende brochte
also vele als hem goet dochte
doen wilde karel van danen riden
elegast die hiet hem ontbeiden
hi soude om eenen sadel gaen
die in die camer ware ghestaen
daer eggeric ende sijn wijf in lach
die scoonste die noyt man sach
hi en leeft niet die v gheseyde
die verweentheit vanden gereyde
ende ooc aen dat voerboech
es te prisene ghenoech
daer hangen an hondert scellen groot
die alle sijn van goude root
ende clincken als eggeric rijt
gheselle doet wel ende ontbeyt
ic sal hem sinen sadel stelen
al soudic hanghen bider kelen
it was den coninc onbequame
hi hadde eer ontbeert der vrame
vanden sadel ende tghewin
dan elegast keerde weder in
als elegast quam ten ghereyde
daer ic heden eer of seide
gauen sulc enen clanc
datter eggeric bi ontspranc
wt sinen slape ende seyde
wie is daer te minen ghereyde
hi woude trecken sijn sweert
haddet die vrouwe niet gheweert
die hem seide ende vraghede
wat ware dat hi iaghede
often aluen wilden verleiden
si namt swaert al mitter scheyden
ende seyde daer en mach niemant in
eomen sijn meer noch min
tis ander dinc dat v deert
si bemaenden ende beswert
dat hi haer seide sijn ghedochte
waer bi dat hi niet en mochte
slapen binnen drien nachten
daer si consten ghewachten
noch eten binnen drien dagen
dit began si hem te vraghen
vrouwen list is menichuout
sijn si ionc sijn si out
so langhe lach si hem an
dat hi haer te segghen began
dat hi des conincs doot hadde ghesworen
ende die te doen waren vercoren
soude cortelike comen
hi ghincse haer bi namen nomen
hoe si hieten wie si waren
die den coninc wilden daren
dit hoorde al elegast
ende hielt in therte vast
hi pensde hi sout brengen voort
die ondaet ende die valschsche moort
si seide mi waer lieuer vele
datmen v hinge bider kele
dan ic dat ghedoghen soude
ende eggeric sloech soe houde
die vrouwe voor nase ende mont
dat haer tbloet ter stont
ter nase ende te monde wt brac
si rechte haer op ende stac
haer aenschijn ouer tbedde boom
ic wasser bi ende nams goem
ende croper liselike toe
in minen rechten hantscoe
ontfinct bloet vander vrouwen
om dat hijt wilde scouwen
diet den coninc te voren brochte
dat hider hem voor wachten mochte
doe seyde elegast een ghebede
daer hi alle die ghene mede
slapen dede ende die vrouwe
ende sprac sijn woert mit trouwe
dat si beyde sliepen vast
doen ontstal hem elegast
sinen sadel ende sijn swaert
dat hi lief hadde ende weert
ende maecte hem sijnre vaerde
buten den houe tsinen paerde
totten coninc die seere verdochte
al om tgoet dat elegast brochte
hine hadder niet langher gestaen
hadt na hem moghen gaen
so seere was hi vererret
hi vraechde waer hi had gemerret
elegast seide en mochs niet
bi al dat god leuen liet
tis wonder dat mi thert niet en breect
vanden rouwe die daer in steect
si en breect nemmermeer
door rouwe noch door seer
dies ben ic seker te voren
si heeft so groten toren
gheselle seiti dits tghereyde
daer ic v heden of seide
dit hout ic sal gaen
eggeric sijn hooft of slaen
of doden met eenen kniue
daer hi leyt bi sinen wiue
dat en lietic om al dat gout
dat die warelt inne hout
ic sel weder keeren schiere
doen bemaende die coninc diere
dat hi hem seide door wat sake
hi ware so seere tongemake
en sidi niet al gesont
ende hebt wel x hondert pont
ende tgereyde daer ghi om ghinct
ay heer het is al ander dinc
dat mijnre herten deert
ende minen droeuen sin verteert
ic heb minen heer verloren
ic hadde toeuerlaet te voren
te comene te minen goede
ende te verwinnen mijn armoede
mijn heer sel steruen morgen vroe
ic mach v seggen hoe
eggeric heeft sinen doot gesworen
doen wiste karel wel te voren
dat hem god te stelen ontboot
om te bescudden vander doot
hi danckes oetmoedelike
gode van hemelrike
oe antwoerde die coninc saen
hoe so waendi dan tontgaen
of ghien staect mit eenen kniue
daer hi leit bi sinen wiue
thof selde verstormen al
ghi en had meer dan gheual
ghi sout saen hebben vercoft
ende v lijf den eynde brocht
soudi v worpen inden noot
sterft die coninc so is hi doot
wat talen souder of wesen
ghi sout des rouwen ghenesen
dit seidi doer behendichede
om elegast te proeuen mede
nochtan wasser een ander an
hi hadde gherne gheweest van dan
dlanghe letten was hem leet
elegast antwoerde ghereet
bi al dat god leuen liet
waerdi mijn gheselle niet
ten bleue te nacht onghewroken
dat ghi hebt so na ghesproken
den coninc karel minen heere
die waerdich is alder eere
biden heere die mi ghewrochte
ic sel vorderen mijn gedochte
ende wreken minen toren
tconincs doot is ghesworen
eer ic vander buerch scheide
gaet mi te lieue of te leyde
die coninc peynsde dits mijn vrient
al heb ics qualic op hem verdient
ic salt beteren mach ic leuen
hi sal verwinnen al sijn sneuen
gheselle ic sel v wisen bet
hoe ghien brenghen selt int net
eggericke van eggermonde
rijt inder morghenstonde
totten coninc daer ghien vint
vertelt hem ende ontbint
die ondaet ende die moort
als hi sal horen v woert
ghi selter bi versoenen al
v loon en sel niet wesen smal
ghi moghet riden bi sijnre siden
alle v daghe ende v tiden
of ghi sijn broeder waert
so langhe als v god ghespaert
elegast seyde wats mijns gheschiet
en come voor den coninc niet
die coninc is te mi so gram
om dat ic hem eens nam
van sinen scatten sulc en scaerden
dat cume gedroech twee paerden
ic en come niet daer hi mi saghe
noch bi nachte noch bi daghe
dats pine teghen spoet
wil ic v segghen wat ghi doet
sprac karel die edel man
rijt wech in uwen dam
daer ghi liet v ghesellen
nv sal ic v vertellen
voert voor v ons beiach
tot morghen opten dach
dan deylen wi mit ghemake
ic sal bode sijn vander sake
totten coninc daer icken weet
sloech men doot het waer mi leet
mit deser talen dat si schieden
elegast voer tot sinen lieden
daer hise liet inden dam
ende karel die edel man
voer tynghelem in sijn casteel
sijn herte was sonder riueel
datten die gheen wilde verraden
die hem soude staen in staden
soude recht na rechte staen
noch stont die poorte ontdaen
ende sine lieden sliepen alle
hi bant dors opten stalle
ende ginc ter cameren daer hi lach
eert yemant hoorde ofte sach
hi hadde sijn wapen af ghedaen
so was die wachter gestaen
ter hoger tinnen blies den dach
diemen scone verbaren sach
doen wert in wake menich man
dien god den slaep seynde an
doe die coninc stelen voer
dat was hem een scone boer
doe seynde karel die coninc
om eenen sinen camerlinc
om sinen verholen raet
ende seide hoet met hem staet
dat hi wiste wel te voren
dat sinen doot ware ghesworen
van eggheric van eggermonde
die comen sal in corter stonde
met alder macht vanden lande
om hem te doene scande
als te nemen sijn leuen
dat si hem goeden raet geuen
dat hi behoude sijn eere
ende daer toe haren gherechten heere
oe seide die hertoge van baynier
laetse comen si vinden ons hier
het sel den menighen costen tleuen
ic sal ons goeden raet gheuen
hier is menich sterc fransoys
wt vrancrijc ende baloys
menich ridder menich seriant
die mit v quamen hier int lant
si selen hem wapenen alte male
ende trecken in die hoghe sale
ende ghi selue heer coninc
sult ghewapent staen inden rinc
die v daer slaen wil of deeren
wisellen wel weeren
dbloet sel hem lopen ter sporen
ende eggheric als te voren
desen raet dochten wesen goet
si wapenden hem metter spoet
alle die daertoe dochten
ende wapenen dragen mochten
beyde cleyn ende groot
si duchhen swaren wederstoot
eggeric was van groter macht
ende alle die hadden cracht
weder ende opten rijn
woude in sijnre hulpen sijn
men dede ter poorten lx man
gewapent ende halsberch an
doen eggerics lieden quamen geuaren
in tconincs houe met scaren
ontdede men die poorte wide
ende lietse alle door liden
doen si quamen int hof
dedemen hoer cleeder of
men vant naest haren liue
witte halsberghe scarpe kniue
die ondaet was openbaer
men leydse geuangen daer
altemet dat si quamen
tot datmense had benamen
eggeric quam geuaren
al mitter lester scaren
daer alle die moort aene stoet
doe hi gebeet was te voet
ende waende gaen in die sale
slootmen die poorten te male
men vincken als dander dede
men vant gewapent sine leden
bat dan yemant die daer was
men leyde hem in dat pallas
voor den coninc sinen heere
dat mochti hem wel scamen seere
die coninc leide hem vele te voren
hi en woudes een niet horen
hi lochende der ondaet
ende seide heer coninc hebt beteren raet
dadi mi lachter onuerdient
ghi hadt verloren menigen vrient
ghi en waret ooc niet so coene
noch geen uwer baroene
die mi op dorste staden
dat ic v hadde verraden
voor yemant dies begaerde
ic daet hem lochenen mitten swaerde
of mitten oerde van minen spere
nv come voort dies begheere
als die coninc verstoet
was hi blide in sinen moet
ende seynde om elegaste
boden na boden vaste
daer hi was inden woude
ende ontboot hem herde houde
ende vergaf hem alle misdaet
in dien dat hi den camp bestaet
tegen eggericke
hi souden maken rike
die boden en lieten niet
si deden dat hem die coninc hiet
si voeren tot dien stonden
daer si elegast vonden
dat hem die coninc beual
seiden si elegast al
die seere verblide vanden woerde
als hi die nieumare hoorde
hi liet leggen sijn ghereyde
sonder eenich langher beyden
dat hi eggericke stal
hiet hi ende beual
hi swoer bi sijnre kerstenhede
waer hem god sculdich een bede
hi en begeerde ander goet
dan hi den camp vechten moet
ende sinen gherechten heere
om te behouden sijn eere
si voeren wech metter spoet
doen elegast die ridder goet
quam in des conincs sale
nv moechdi horen sine tale
hi seide god hoede dit ghesinde
den coninc ende dat ic hier vinde
mer eggeric en groetic niet
god die hem crucen liet
om onsen wille vele vermach
die late mi sien op desn dach
en maria die maghet soete
datmen te winde hanghen moete
eggheric van eggermonde
mochte god doen sonde
so heeft hi sonde ghedaen
dat hi der galgen is ontgaen
om dat hi swoer mijns heeren doot
sonder bedwanc oft noot
als dit elegast hadde gesproken
eggeric hadt gerne ghewroken
mer hi en hads die macht niet
daer was menich die hem liet
die coninc antwoerde daer of
sijt willecomme in mijn hof
nv vermaen ic v bi alle dien
dies god van sonden plien
dat ghi segt ende brenct voort
die ondaet ende die moort
van eggeric die ghi hier siet
dat en laet door niemant niet
ghi en segt waer ende niet el
hoe die auentuer geuel
elegast seide gerne
mi en staets niet tontbeerne
ic ben seker wel te voren
dat eggeric heeft v doot gesworen
ic hoordet hem seggen daer hi lach
ende gaf sinen wiue enen slach
dat sijt dorste anden
daer haer bloet ten tanden
ter nase ende ter mont vut brac
si rechte haer op ende stac
haer aenschijn ouer tbedde boom
ic was daer ende nams goom
ende croper liseliken toe
in minen rechteren hanscoe
ontfinc ict bloet vander vrouwen
doen liet hi den coninc scouwen
ende hem allen diet wilde sien
dorste eggeric lochenen van dien
lc dade hem lien der ondaet
eer die sonne onder gaet
en moget ontseggen camp noch strijt
die verdachuaert inden crijt
ter warelt gheenen man
dis v wille staden an
die coninc antwoerde daer na
bi mine wet ghi seght waer
soudicken voeren na recht
ic deden slepen eenen knecht
ende hangen bider kelen
doen ghinc met eggeric vuten spele
ende peynsde in sinen moet
na dat ghescepen stoet
beter is camp dan hals onttween
int hof en was man gheen
diet spreken dorste siere vromen
dus wert den camp an ghenomen
een luten nader noenen
die coninc ontboot sijn beroene
dat si ghewapent te velde waren
hi en wildes camps niet ontbaren
hi hiet den camp ghereyden
ende bad god dat hi moest scheiden
den camp ende tgheuechte
na reden ende na rechte
die coninc trooste elegast wel
ende seide verghinge wel sijn spel
ende behilti sijn leuen
hi souden sijnder suster geuen
die eggeric hadde te voren
die sijn doot had ghesworen
en sloech coerden opt velt
daer menich man ghewapent helt
een luttel voor vespertijt
elegast quam eerst int crijt
om datti aen legger was
hi beette neder int gras
ende viel in knien ghebede
ende seide god doer v goedertierenhede
ic come v heden te ghenaden
van allen minen misdaden
die mi ye gheuel
ic kenne mine misdaet wel
oetmoedich god diet vermach
en wreect niet op desen dach
an mi mine sonden
doer v heylighe vijf wonden
die ghi ontfinct doer ons misdaet
hebt heden mijns raet
so dat ic niet en sterue
noch inden camp en bederue
ist dat mi die sonden niet en slaen
so waen ic wel van hier ontgaen
volmaect god door v doghet
ic biddu dat ghi mi verhoghet
ende maria soete vrouwe
ic wil v dienen mit rechter trouwe
ende nemmermeer voort an
en werdic rouer noch scat man
in wildernissen ende in wouden
mach ic hier mijn lijf behouden
doen hi eynde sijn ghebede
seghende hi alle sine lede
scone mit sijnder rechter hant
seghende hi sijn ridders ghewant
ende seghende dors dat voor hem stoet
ende bat gode dor oetmoet
dat hem draghen moest met eeren
ende vuten campe laten keeren
met dat hi die tale seyde
sat hi op in sijn ghereyde
ende hinc den schilt ter luchter side
nv naket eenen groten stride
hi nam in die hant dat speere
ende eggeric quam met grooter geere
ten crite wert ghewapent wel
die seere was int herte fel
hi en seide noch en dede
te gode waert gheene bede
hi sloech met sporen vaste
ende reet op elegaste
ende elegast op hem weder
die eggeric stac doer tleder
vander curien mit gewelt
datti neder viel opt velt
vanden orsse op daerde
eggheric vinc ten swaerde
dat hi trac vuter scheyde
ende seide nv sal ic v doden beyde
elegast v ende v paert
ten si dat ghi ter vaert
neder beet op die moude
so mach v ors dlijf behouden
hets so sterc ende so groot
het waer scade sloech ict doot
die menighe soudt beclaghen
moechdi v lijf ontdragen
so behoudi v paert
elegast sprac ter vaert
en ware dat ghi te voet sijt
ic soude corten desen strijt
en wil v niet te voete slaen
ic wil prijs an v begaen
al souts mi sijn te wors
nv sit weder op v ors
laet ons vechten ridder wise
ic heb lieuer datmen mi prise
dan ic v sloeghe bi rampe
al soudic bliuen inden campe
dit  was den coninc karel leet
dat elegast so lange meert
ende eggericke spaert
eggeric vinc sijn ors ter vaert
doe elegast die tale seide
sat hi op in sijn ghereyde
doen verhief daer een strijt
tot langhe na verpertijt
en quam niemant daer hi sach
noyt op eenen dach
so fellen strijt tusschen hem tween
als si hadden al in een
doe seide die coninc van vrancrike
god also gewaerlike
als ghi hier moghende sijt
so moetti corten desen strijt
ende dit lange gheuechte
na redene ende na rechte
elegast hadde een swaert
het was sijns gewichte waert
van ghemale goude root
elcke man te sijnre noot
die coninc hadt hem gegeuen
elegast die heuet verheuen
ende sloech eenen slach so seere
daer en halp saec noch bede
elegast bleef inder eere
dies dancti onsen heere
die coninc gaf hem eggerics wijf
si waren tsamen al haer lijf
dus moet god al onse saken
voor onse doot te goede maken
des gonne ons die hemelsche vader
nv segghet amen alle gader
