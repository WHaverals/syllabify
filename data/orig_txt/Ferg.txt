die coninc aertuer hadde hof
gehouden daer hi groten lof
eens sinxendages hadde ontfaen
ter borch die hiet caradigaen
daer waren ridders houesch ende goet
ende van ridderscepe vroet
die ic wel soude connen nomen
waendic dat mi soude vromen
bedi alsic hebbe horen saghen
ende dauonturen onder vragen
daer was mijn here gawein
ende sijn geselle mijn her ywein
pertseuale ende lanceloet
her keye ende sagremort
ende menech ander hoge man
die ic genomen niet en can
maer na etene worpsi ten spele
scaec ende worptafle in die zele
selc telde andren sine auonture
die heme worden was te sure
mijn her gawein nam bider hant
sinen geselle die hi noit vant
mijn her yweine bloede no loes
sint dat hine eerstwerf coes
twee gesellen noit eer
ne minden mallijc andren meer
elc coes andren van hen beden
hem ij conste niemen versceden
si saten neder ende spraken
beide gader van menegen saken
die hen beiden sach gescien
die coninc es comen binnen dien
ende viel neder tusschen hem tween
mallic spranc op sine been
ende seiden wel moetti comen sijn
here wildi sitten i lettelkijn
hier bi ons so sit hier neder
neen ic seit hi ic sie tweder
scone ende claer in wille niet dagen
bedi ic wille varen jaghen
int foreest van goriende
den witten hert die noit en kende
dat grote geloep van minen honden
hi saelt weten ane dien stonden
canicken te velde belopen
ic wane wel hi saelt becopen
ic wille ghi minen wille doet
sprac der gawein het dunct mi goet
here dat gi hebt geseit
alse ghi wilt wi sijn bereit
die knapen sprongen op ter vaert
elc sadelde sijns heren paert
ende torsten hare somers sciere
ende worper op hare fortsiere
dat harnasch was ghereet snellijc
die coninc spranc op hastelijc
hi was i scone man ende groet
noit was coninc sijn genoet
noch die bet scheen i edel man
selue hi enen horen nam
ende maecte heme vter stat wel houde
want hi wilde sijn te woude
heme volchden alle die baroene
dier daer menech was ende coene
mijn her gawein die wel geraect
was ende van hoefscheden volmaect
hi voer neuen der coninginne fine
die enen mantel van hermine
hadde omme hare dor dat sonneschijn
die lijste die was sabelijn
die al omme den mantel hinc
noit man sach so rikelijc dinc
hens niemen diet volprisen mochte
iegen die scepsterigge diet wrochte
dus quamse ridende ant foreest
die coninc was die alre meest
meinde den hert ende sach op ende tale
doe riep hi mijn her pertseuale
ende sine iagers datsi quamen
mettien si den hert vernamen
buten bossche op i fonteine
die coninc riep mijn her yweine
ende men ontcoppelde die honde
elc sette horen ten monde
si voeren sere daer waert
die hert spranc op ende wart veruart
ende vloe neuen ere riuieren
doe liet die coninc verlaisieren
die honde maecten groet geluut
doe hadden die iagers haer deduut
si iageden wel iij grote milen
ende scoter naer met haren pylen
doe spranc hi in i water diep
dat daer neuen den woude liep
ende barch hem in i lanc cruut
die honde maecten groet geluut
die ridders bliesen diere na quamen
alsi den hert int cruut vernamen
redensire na metter vaert
die hert spranc op ende wart veruaert
ten bossche waert hi hem onstal
ende liep in een groet dal
die jagers wordens alle gram
elc doe enen hont nam
ende sijn na den hert ghedoken
die bracken hebben  echt verroken
ende maecten een groet gedalsch
die iagers waren herde gemalsch
mallijc blies met sinen horne
het was herde goet te horne
vandien honden dat geloep
maer die hert hem allen ontsloep
ende verre die honde hi leet
doe swoer die coninc enen eet
dat hine sal laten die jacht
dore bosch dor hage dach no nacht
tes hi geuaen sal hebben den hert
wien soet te pinen wert
doe waren die ridders alle blide
ende hi riep ane ene zide
alte gader sine man
enen groten cop hi nam
in sine hant van roden goude
ende seide dat hine hebben soude
die den witten hert mochte vaen
doe ginc elc met sporen slaen
naden hert soe hi best mochte
die hert vloe sere want hi dochte
die vrese sere van der doet
deen blies dander scoet
hi liep al gapende in dat wout
heme volchde menech ridder stout
die honde daden hem groten pant
hi liep neder doe al te hant
in enen broec hem ginc daer dorsten
van hitten was hi bi na te borsten
doe quam pertseuale ter vaert
ridende op i hoge paert
dat hi den roden ridder nam
den hert iagende hi vernam
sinen spiet heft hi verdregen
ende waenden wel hebben geslegen
maer hine wilde noch steruen niet
in een dal hi zeere vliet
ne waer mijn her pertseual
volchde heme al ouer al
die hert voren i deel hem lust
te lopene hi was gherust
des was die coninc erre dan
hi was moede ende sine man
wilden weder te samen gaen
den hert en constense niet geuaen
die coninc hefse wel gehort
een lettelkijn reet hi bet vort
ende seit dat hi nemmermeer bi karitaten
goet doet die den hert sal laten
doe reden si mee dan haren telt
naden hert die vor hem helt
ende sere liep dan si consten gehogen
si hilden heme ouer bedrogen
alle die gene diere waren
die hert was hem allen ontfaren
wel na groter milen twee
ic wane sine hadden nemmermee
gheuaen si hadden verloren
die coninc hadde geweest versworen
maer dore mijn her pertseuale
die hem volget berch ende dale
die hert ontliep hem vten woude
wilde pertseuale of en woude
int wout van gladone hi hem dede
ende pertseuale algader mede
hi liep op den foreeste sciere
drie grote milen so dede hi viere
ende maecte hem in i vremt lant
daermen gode niet en kant
dat lant heet indegale
een bracke liep met pertseuale
diet spoer vanden hert hilt
doe sach percheuael waer hi hilt
int ende van ere holre straten
doe riep percheuale vtermaten
lude ende vertroeste sinen hont
die tonge hinc hem vter mont
hi was herde moede ende slanc
nochtan verlichte hi hem ende spranc
ende tande den hert in sijn vleesch
pertseuale hads sinen eesch
ende riep en laetten di niet ontgaen
ic comdi bescudden saen
doe spranc in i marasch te handen
die hert ende die hont metten tanden
dwanckene ende maecten moede
thoeft was hem al roet van bloede
het ginc den hert al vten spele
hi doec ende ontede sijn kele
nv mach hi drinken dorst hem sere
maer hem liep des waters mere
dan heme lief was in sine kele
hi spranc vte hi hads te vele
ende waende wel sinen wech gaen
maer die bracke greepen saen
doe spranc hi weder wel sciere
herde diep indie riuiere
ende voer in gront ende verdranc
doe quam hi bouen eer iet lanc
die bracke dede hem groten pant
hi swam na ende tracken ant lant
doe quam pertcheuale toe geslegen
ende vint den hert ant lant gedreuen
hem wonderde dat hi was doet
van sinen orsse dat hi scoet
ende blies iij werf ende dede verstaen
dat hi den hert hadde geuaen
hi wiste meer ane dat geblas
dat enech ridder diere was
die coninc kende sinen horen
hi riep ende noepede dors met sporen
die hert es geuaen ic hort wale
nv toe ende helpe wi pertseuale
hi heft den witten hert verslegen
percheuale alse een coene degen
doe reden si vort ende sagen staen
te voet ende hadde den hert ondaen
met sire sleppen drogedi sinen hont
doe quam die coninc daer hi stont
ende groetene alse sinen vrient
hi seide gi hebt mi wel gedient
percheuale groetene weder
ende seide here beet neder
ende rust v wi moeten hier bliuen
wi soude ons nv henen driuen
mi duncke dat wel bider nacht si
ghi segt waer dat duncke mi
sprac die coninc hi beette saen
doe gincmen pawelioene slaen
die mane scheen scone ende claer
alden nacht bleuen si daer
ende aten daer daer was spisen gnoech
ende alles dies si hadden gheuoech
achter etene si slapen gingen
doe dede die coninc den cop bringen
ende gaffene mijn her percheuale
ende seide vrient ic ans v wale
ghi hebt den witten hert geuaen
van allen hebdi den prijs ontfaen
mijn her percheuale wart op
ende gaf mijn her gaweine den cop
dat was hem allen wel bequame
dat hi ontfinc den groten name
dien nacht rusten si met gemake
tierst dat die dach grake
was wart op die goede man
ende dede sine cleder an
alse hi gereet was wildi dwaen
men brochte hem dat water saen
in ij guldine beckine
ende ene dwale purperine
hi dwoech ende hiet al op doen
sine tenten ende sine pawelioen
doe warpmen omme die somers sciere
ende loet pauwelione ende fortsiere
den hert en heeftmen niet vergeten
die coninc hi hadt wel geweten
een knape op enen zomere hine leide
daer en was nemmer geen beide
si saten op alle ter vaert
ende reden alle te cardoel wart
in een dal si gereden quamen
enen casteel si vernamen
daer woende een dorpere van pelande
die op die zee van jngelande
op ene roetsche hadde gemaect
sine husinge ende al omme gestaect
met groten ende met langen bomen
hine wilde daer hebben niemens comen
ene hoge torre stont ane deen ende
hine ontsiet assaut no meswende
wel was die dorpere gheaisiert
die den torre gebatalgiert
so wel hadde op die hoge zee
xxx milen ende mee
soe mach hi omtrent hem sien
dier in es darf nieman ontsien
van hem en willic niet vertrecken
al tlant was sijn hi moest berecken
men mochte tlant niemen els geuen
het was hem van sinen oer bleuen
die dorpere hiet somilet
een wijf haddi die vele bet
was geboren dan hare man
dor sgoets wille sine ghewan
drie sonen haddi bi sinen wiue
die scone waren van haren liue
ende van leden wel geraect
nature hadse volmaect
die dorpere hietse pinen gaen
alden dach ende vroech op staen
die ij dedi driuen vee
verre van husen op die zee
die derde ginc in die ploech
van calf vellen hi ane droech
enen roc cort toten knie
ende ij hoselen gebonden ant die
ter pinen was hi wel gewone
hi scheen qualic eens rijcs mans sone
die coninc leet biden castele
sere besach hi die tornele
dat hordijs die hoge zale
die bequam hem herde wale
hine voer niet sere waer den telt
quam hi gereden ane i velt
daer des dorpers sone dreef di ploech
die knape versachse niet sere hi loech
herde sere was hi veruaert
vlien en wiste hi waer waert
hi waende sine wech wilden voeren
een let endorsti niet verroeren
hi stont ende sweette alse een das
tes die rote leden was
achter die ploech die knape lach
van verren dat hi comen sach
enen zomere met gemake
die was gehort ane enen stake
een knape dreefne met ere roeden
dat heme die lanken gingen bloeden
hine consten niet vort gedriuen
bedi moesti achter bliuen
alse dit des dorpers sone vernam
sine ploech liet hi ende quam
ten knape wert so hi seerst mochte
sine grote colue dat hi brochte
sijn hant in sknapen togel hi sleet
vrient seit hi dat di god al leet
moete verden segt mi wie si sijn
die heren die hier leden sijn
hets die coninc ende sine vrient
die hem dicke hebben gedient
si hebben heme verwonnen tlant
soe dat hi keyser es te hant
nv sech mi noch lieue caren
die daer naest den coninc varen
wie sijn si bestaen si hem iet
iasi vrient en twifels niet
het sijn die vander tafelronden
menige auonture hebsi vonden
het sijn die gene van sconinx rade
lude stille vroe ende spade
het mach wel sijn bi mire trouwen
ic wane den coninc dan noch scouwen
ic hebbe horen tellen soe vele
van heme dogeden in menegen spele
ende vanden ridders die hi heeft
hets wel bestaet dat hi leeft
te houe waert willic mi maken
ic hope ic salre wel geraken
soudicken soeken op den rijn
ic sal van siere meysnieden sijn
ende van sinen nausten rade
ic sal van hem iagen die quade
ghi hebt recht sprac die seriant
te houe werdi saen bekant
hi nam orlof ende keerde saen
te sire ploech quam hi gegaen
sine perde hi ontspien
ten castele liep hi mettien
soe vele liep hi dat hem tsweet
pisselinge ouer die ogen leet
hi liep so sere indat gras
welna hi te borsten was
vtermaten sere hi ran
mettien hi ten castele quam an
sinen vader hi daer vint
hine groeten niet i twint
sijn ploech yser hi brochte
ter erden waerp hijt hine rochte
nemmer te gane metter ploech
sijn vader sagene sere hi loech
hi seide wat hefstu vernomen
waer bi bestu so tilec comen
du hebst tilec werc gelaten
qualec hebstu verdient dijn haten
here sprac die cnape bi god
mi dunct gi hout met mi v spod
geeft mi wapene laet mi varen
te houe in wils niet ontbaren
die dorpre horet ende wart erre daer af
hi begreep enen groten i groten staf
ic wane hi hadde hem te broken thoeft
maer sijn moeder quam des gheloeft
ende greep den dorpere in haer arme
si seide lieue here wacharme
gi doet quaet te minen trouwen
dat gi vwen sone wilt blouwen
die dorpre versprac sinen sone
ia seit hi quaet hoeren sone
wildi wesen ridders genoet
gaet ende hoet v queckenoet
oft gi metter ploech niet wilt gaen
so draget mes met berien saen
here sprac die vrouwe gi hebt onrecht
ghine saget noit bi mi liggen knecht
ghi scelt mi hoere ende quade schite
van hoerdome willic wesen quite
hens man geen diet mi op tien
wilde ic ensout hem doen lien
dat logene ware ende sceren
sappans stede wildix mi weren
oec secgic v van vwen zone
al hebdine ter pinen gewone
ne wondere v niet dat hi gedachte
ten wapinen heft in mijn geslachte
es noch menech riddere goet
here mi dunct dat gi wel doet
latene te houe varen
want ghi moges wel ontbaren
hier bliuen ij sire broederkine
hi es doutste geeft hem wapine
latene varen dienen te houe
hi mach noch wel te groten loue
comen ende prijs ontfaen
hi es i scone man ende wel gedaen
die dorpre sijn wijf wel verstoet
ende peinsde wel in sinen moet
dat hi hare hadde messeit
het was heme vtermaten leit
ende riep vrouwe vergeeft mi nv
dat ic messeide iegen v
here ic vergeeft v gerne
aldat ghi seit nemic in scherne
vrouwe seit hi dat lone v god
ic seide als i die was sod
al vwen wille willic doen
hi sach vore hem staen i garsoen
hi hiet heme dat hi vollec brochte
sine wapine die in dagedochte
hadden gelegen menich iaer
die garsoen liep vollec daer
die wapine brachte hi algader
si behageden wel sknapen vader
die halsberch was roet als i bloet
van rostecheden maer herde goet
ende vast haddi die maelgie
in al tlant van cornuaelgie
ensoudemen niet vinden enen smet
die enen soude maken bet
die helm was van finen stale
getempert ende vergult wale
alse die knape die wapine sach
en sach hi nie so bliden dach
hi wilde wel hebben orlof
van sire moeder ende hi int hof
ware gewapint op sijn pert
hi waende onthouden sijn ter vert
die dorpre en wilde nemmer beiden
in die zale dede hi spreiden
een vtermaten swarte cleet
die wapine warp hire vp ghereet
een witte bronie daer mede was
die knape dedese an ende na das
ij cousen ende den halsberch groet
wel dapperlike hine ane scoet
den helm so letste hi wel schiere
een swert gordi ende i ors diere
brochtemen vor den jongelinc
ic wane graue no coninc
noit beter met ogen sagen
om enen ridder gewapint te dragen
ofte ij alst was te doene
het was dapper ende coene
daer iegen hem cume i vogel hilde
te vliegene daert lopen wilde
die knape gaf enen lach
daer hi den wrene comen sach
hi greepene int ghereide hi spranc
den stegereep wistijs cleinen danc
ene gorgie nam hi in sine hant
men wiste van sporen niet int lant
die gorgie was ten jnde geknocht
i ouden scilt heftmen hem brocht
ende i spere die jnden roec
gehangen hadde vij iaer ende oec
doe vragedi omme sijn gauelot
gi moget wel weten hi was sot
men brocht hem vollec hi hiet langen
ane sijn aertsoen heft hijt gehangen
om sijn bijl hiet hi oec lopen
men halet heme ende hi ginc knopen
ane daertsoen van sinen gereide
doene was daer engene beide
hi was gereet hi wilde varen
die moeder dreef groet mesbaren
si helsdene ende custene sere
die knape beualse onsen here
hi nam orlof an sinen vader
hi weende ende die mesniede algader
sijn moeder so mesliet haer sere
ende seide sine sagen nemmermere
sone dedse si seide waer die vrouwe
om haren sone hadsi rouwe
maer hare sone peinsde al el
watsi weenden hi hads spel
harde saen was hi te dale
alle trappen vander zale
tors maectem dapperlijc daer of
den casteel ruemdi ende dat hof
ende voer danen hi was comen
mettien so heft hi vernomen
die trache daer si waren leden
so vele heft hi na hen gereden
dat hi vanden wege meste meest
ende reet in een groet foreest
hine wiste welc hi varen soude
den wech verloes hi buten woude
hi sach al omme ende hem bedochte
welken wech hi riden mochte
hi sach waer quamen verlaisiert
viere dieue die helme gelachiert
si riepen ribaut pautenier
die leede duuel droech v hier
ghi selt ons laten den goeden wrene
ende al v wapine groet ende clene
ende daer toe selen wi nemen v lijf
wat daedi hier onsalech keytijf
alse die knape die dieue versiet
hine duchtese alle niet i riet
een twint was hi niet veruaert
die een quam sere te hem waert
ende riep her ionc man beet neder
ghi moet ons laten pert ende cleder
in wille niet dat gijt vort mere
die knape sprac lieue here
te cardoel wert waer varic daer best
wiset mi want ic hebbe den wech gemest
welc ic best te houe gherake
herde gerne ic den coninc sprake
ic wille mi met hem aconiscieren
ende varen met hem in riuieren
ic wille dat hi houde den raet mijn
dat moet in duuels name sijn
sprac die dief her drieten sone
v vorders sijns qualic gewone
te varne in sconinx sout
si connen vele bet sciden hout
ende ploege driuen ende laden mes
sijt wel seker ende gewes
ic sal v stappans doet slaen
ghi waert bet in v ploech gegaen
die knape vererret ende wert gram
met beiden handen dat hi nam
sinen scacht ende sloegen op thoeft
hi wart herde sere verdoeft
ende viel ende gaf enen quac
sinen die schinkel hi brac
alse dander iij dit versagen
en wildensijt langere niet verdragen
die knape en conste hem niet wachten bat
si quamen toe ende stakenne na dat
op den rugge met haren speren
maer en mochte heme al niet deren
hi versat cume van haren steken
dies dochtem allen haer herte breken
alse dus gesteken was die knape
was hi sere tonghemake
ende gegreep sijn gaueloet
sere swanc hijt ende scoet
den enen dief dore den lichame
den andren ij waest onbequame
si vloen sere si sagen wel
dat die knape hadde leelic spel
daer en was geen achter sien
die knape es omme ghekeert mettien
ten andren ij die daer lagen
want hine conste vlien no jagen
hi sloech hem af die hoefde beide
ende hincse ane sijn gereide
herde sere reet hi emmer toe
tes hi quam in sinen woech doe
sine dachuarde hilt hi wale
ende reet so lange berge ende dale
dat hi quam te cardoel in galen
achter etene in der zalen
speelde artuer die coninc
ende met hem menech iongelinc
die pine gehadt hadden vele
die knape quam tote in die zele
gereden daer hi den coninc sach
hi groetene ende bat hem goeden dach
die ridders loegen ende maecten spot
omme dat so verre reet die sot
die coninc groetene houeschelike
weder ende vriendelike
ende seide vrient god moet di horen
vut wat lande bestu geboren
waer wiltu sech mi dine mesquame
ende dinen gerechten name
here sprac die knape ic hete ferguut
om vwen wille quamic vut
vader ende moeder maectic erre
dat ic v volchde dus verre
here nv wetti mine gesciente
onthout mi op grote verdiente
ic wille v geuen goeden raet
die v niet en sal sijn quaet
mijn her keye mocht niet geswigen
hine wilde niet achter laten bliuen
sine gewoente no sine tale
hi sprac knape gi scijnt wale
soe ic best ane v versien can
eens coninx tale man
die v hier sende moet wel varen
bedi wi sijn sonder raet te waren
hets waer datmen gescreuen siet
dien god wille helpen en gebrect niet
behout v god onse here v leuen
wel goeden raet seldi ons geuen
hoe wel gelijcti enen ridder vroet
ende ten wapinen schijndi goet
ic en sach noit in enegher stat
enen ridder ghemaect bat
van allen leden sidi volmaect
ende van vroescepen geraect
die helm staet v so scone
ic wane gi sijt eens coninx sone
in sach noit prince die bet hilt
den scacht noch die bet droch den scilt
deus hoe wel sit v dat swert
die riddere heft hem harde onwert
die iegen v comt waert i gygant
ghi sloeget hem thoeft af al te hant
die sot seide waer hier vormale
dat hier soude comen indie zale
een ridder die varen soude
ter swerter roken inden woude
daer merlijn woende menech jaer
die riddere hi soude winnen daer
dat hoeft laken ende dien horen
die menegen man doen hebben toren
si hangen anden hals ere liebardinnen
noit man contse gewinnen
hi soude iij werf blasen den horen
dan sout die swerte ridder horen
daer soude hi hem wijch moeten geuen
behout v god x jaer v leuen
gi selt sien waer die roke staet
here onthoutene hets mijn raet
vpdat dat hi wille morgen vroe
heme maken ter roken toe
her knape ghi sult den horen halen
ende bringene ons doet ofte in qualen
den fellen ridder swert alse een cleet
die menigen gedaen heft leet
ghi seles ontfaen groten lof
ende sult wel comen sijn in elc hof
mijn her gawein was na verwoet
hi siet wel dat hi niet en vroet
ende die knape sprac her keye
sem mi die goede meye
hets waer ende hets dicke geseit
die mont sprect dat int herte leit
ghi hebt int herte nidechede
ghi wart te borsten op die stede
gine hadt den cnape gereden op
alte naghingel es v scop
van spraken gelijcti enen putier
her keye onstac als i vier
nochtan dorste hijs togen niet
want hi mijn her gaweine ontsiet
keye seide ic en seit om gene sake
maer dat ic speelde metten knape
die knape verstont herde wale
keys sceren ende sine tale
herde gram was die iongelinc
hi swoer ne waer die coninc
her meester metten geulochten hare
gi sout vwes lijfs sijn in vare
ic soude vwes scops wel sijn gewroken
mettien heft die coninc gesproken
neen vrient het waer quaet gedaen
wildine hier vore ons allen slaen
maect ons hier af een gestille
hi saelt v betren tuwen wille
segt mi dat v god verde van lede
waer naemdi die hoefde bede
die ghi achter v hebt geknocht
here ic loeft ic beens bedocht
viere dieue quamen naesten ane mi
in een foreest niet verre hier bi
ende wilden hebben mijn part
si waenden mi hebben veruaert
si staken mi met haren speren
ende doen begonstic mi weren
here dese ij sloegic te doet
ende dandere ontfloen dore die noet
dus ben ic hier comen vore v
suldi mi onthouden nv
ic wille v raetsman sijn twaren
ende morgen vroe so willic varen
halen den wimpele ende dien horen
vrient seide die coninc du waers verloren
ende du en waerst die ierste niet
hen was noit man die danen sciet
noch die den ridder conste ontgaen
vp dat en willic di niet ontfaen
here sprac die cnape wete god
v riddere hout met mi sijn spot
soe hulpe mi god vut alre noet
ic salre varen in bliue doet
ia vrient ic sal di onthouden
onse here moete di behouden
harde blide was die knape
datmen onthilt ende te gemake
orlof hi den coninc bat
hi wilde herbergen varen in di stat
die coninc gafne hem blidelike
want hi waende sekerlike
dat hi geherbercht ware
ende seide vrient alse du wils vare
die knape keerde vten houe sciere
hine hadde gene dode chiere
hi reet blide achter die port
vp ende neder weder ende vort
daer en sprac niemen iegen hen
no enseide comt herbergen
no hi en bat niemen sijn huus
ende voer stille alse een muus
achter straten sijn spere vp heuen
doe viel i herde groet regen
ende maecten nat al toter huut
hi voer emmer alse i bruut
van watre hi algader seep
tachterst hi sinen scacht gegreep
ende stacken onder enen ouden boem
die regen nam sijns goeden goem
van vake heldi thoeft mettien
ene joncfrouwe heften versien
met vake sachsine beuaen
ende es vollec tote hem gegaen
ende groeten ende vragede watti sochte
waer omme hi daer den regen vlochte
ioncfrouwe hadde mi yeman geleent
sijn huus in ware dus niet bereent
herbercht mi joncfrouwe scone
tameer dat v god lone
al lachende sprac die joncfrouwe
here sprac soe bi mire trouwe
te herbergene mi niet en besteet
dore vwen wille eist mi leet
dit huus es sconinx camerlinc
het es mijn vader ic ben sijn kint
vp ene vorworde blijft hier tamere
ic ans v wel willet mijn here
hi sal van houe comen saen
eest heme leet gi sult wech gaen
want waert minen vader leet
in mochte v houden niet godweet
ioncfrouwe in bidde nemmer twaren
ic sal gerne henen varen
eest heme leet alse hi comt
in wille niet dat hijs v ver ont
ferguut beette neder saen
ende quam in dat huus gegaen
daermen heme dede ere groet
die ioncfrowe in die camere scoet
enen mantel si halen ginc
dien si omme den knape hinc
alse hi vut hadde sine wapine al
ij knapen daden inden stal
sijn ors ende daden hem af tgereide
doe versagen si die houede beide
die ane daertsoen gehangen waren
sere begonsten si hen vervaren
tote fergute sijn si comen
ende vrageden waer hi hadde genomen
die houede die hingen ant gereide
ferguut hem algader seide
hoe hi den dieuen tleuen nam
ende hoe hi inden woude quam
die ioncfrouwe ende die knapen bede
seiden dat hi stoutheit dede
ferguut was wel te gemake
heme en lette geene sake
hi sat bi enen groten viere
ende hadde omme heme den mantel diere
si hadden onder hem ij groet spel
hi bequam der joncfrouwen wel
haer dochte datsi nie hadde bekant
scoenre ridder in enech lant
haddire hem gehouden naer
ene witte broec ru alse i haer
haddi ane ende ij quade scoen
die heme sijn vader hiet ane doen
nie sint dat hi van huus sciet
en waren si verporret niet
dus hebben si onder hem ij geseten
tote gereet was dat eten
van ere fonteinen hietmen bringen
water dien ij iongelingen
si dwoegen ende gingen sitten
neder op een pellen witten
voer heme stont i tafle gerecht
daerop i nap die sere lecht
want inden cop stont menech steen
die bi nachte claerre scheen
men brochte heme wijn ende clarheit
ende die gerechten wel bereit
dier es hem so menech comen
dat icse v niet en wille nomen
ten etene saten si soe vele
tes die camerlinc in die zele
es comen die van houe quam
sine dochter hi vernam
etende mettien ionchere
het wonderde heme herde sere
want sine was gewone niet
tierst datten die joncfrouwe siet
in hare ansichte wart si roet
vollec si iegen hem op scoet
ende ferguut heftene versien
ende wart oec op mettien
die hoge man ende die vroede
hietse beide sitten met goede
si gingen beide sitten neder
die camerlinc viel met hem weder
hi was i harde houesch man
den knape hi vragen began
of hi die herberge wan met crachte
here neen ic in hads gedachte
in dede noit man no wiue quaet
noch dus gedane ouer daet
op ene vorwerde quamic hare
waert dat v bequame ware
alse gi quaemt so mochtic bliuen
men soude mi niet verdriuen
maer es dat sake dat v es leet
ic rume v herberge gereet
dus hiet mi bliuen dese ioncfrouwe
vrient sprac die here op mijn trouwe
mine herberge ontseggic v niet
ic wille men doe dat gi gebiet
ic weets hare danc in minen sinne
datsi v herberchde hier jnne
ic wille datsi v eere daer si mach
waer di die knape die ic sach
heden voer den coninc
iaic here sprac die iongelinc
een ridder hilt daer met mi sijn scheren
moetic leuen het sal hem deren
ende segt dat ict hem ontbiede
dat hijs sal hebben sine miede
ende datse hem sdorpers sone sal geuen
dat hine bescopte moet hi leuen
dus sprac die cnape te sinen wert
die taflen dedemen op ter vert
si waren blide ende loegen
men brochte hem water ende si dwoegen
doe brochtemen hem den goeden wijn
ende elc dranc i lettelkijn
daerna soe brochtemen hem dat cruut
die ioncfrouwe naems ende ferguut
die here nam oec ende mettien
gingen si sitten onder hen drien
ende spraken omme meneger hande sake
die camerlinc vragde den knape
hoe hi ten houe was geraect
ofte hi noch ridder ware gemaect
die knape swoer semmi togen mijn
here ic wane wel ridder sijn
mi wapende die dorpe man
alsic te houe dienen quam
sijn ors gaf mi somilet
en es geen beter tote market
hi gaf mi helm swert ende scilt
ic wane noit coninc beteren hilt
here dus quamic hier geuaren
ic wane ridder sijn te waren
hen es ridder in sconinx zale
ware wi gewapent euen wale
ende ic ware op grauweele
in gauer niet omme i canele
haddic mijn strael ende mijn gysarme
die goede man greepen in sinen arme
hi hoerde wel dat hi dom van sinne
was ende sprac lieue minne
wildi horen na minen raet
hine sal v niet sijn quaet
ende gine comt nemmer in die stat
v en saels wesen te bat
ferguut sprac ten camerlinc
ende seide wildi enege dinc
te mi wart die ic doen mach
dat willic doen nacht ende dach
of ghi iet wilt segt vwen wille
ic sal v horen ende swigen stille
ghi hebt recht het sal v vromen
daer sal v alle doget af comen
morgen seldi sijn ridder nuwe
men sal v nemen die cledere vwe
ende geuen v andre die beter sijn
ende scoenre ten trouwen mijn
dan selen wi vore den coninc gaen
in vwen hals sal hi v slaen
ende gorden v tswert met sinen handen
dan suldi ridder sijn te handen
dus es die sede in dit lant
ic sal v selue metter hant
spannen v sporen ane vwen voet
morgen vore menegen ridder goet
sijt goedertieren ende wijs
god meerre vwen prijs
harde serich was ferguut
datmen hem sine cleder vut
doen soude die hi van huus brochte
droeue was hijs in sijn gedochte
ferguut sprac te sinen wert
trouwen mi waers lieuer ontbert
dan gijt mi heden daet gelouen
datmen mi sal mine cleder rouen
het sal mi seker leet sijn
nemt men die cleder mijn
die mi mijn vader ane dede
ic waenre speelt die duuel mede
mi maecte ridder alsic hier quam
somilet die dorp man
her wert hoert mi al lettelkijn
nv salic twee waerf ridder sijn
ghine selt niet te minen trouwen
nieman en mach riddere touwen
hine si ridder dat secgic v
ende ghi hebt mi geloeft nv
dat ghi doen sout dat ic wilde
ic ben die v vort an hilde
ouer gherecht logenere
en doedi niet dat ic beghere
trocti achter van deser dinc
neen ic here sprac die jongelinc
in maecht laten hets te spade
ic wille volgen vwen rade
die here riep te hem ij knapen
datsi heme lichten hi wilde gaen slapen
doe stonden si op ende quamen
in i camere daer si vernamen
gescreuen menegerhande dier
doe sprac die wert ferguut blijft hier
ende slapet met gemake
hi leerde hem menegerhande sake
binnen der nacht dien ionchere
die hem quamen te groter ere
daer lach i bedde pellorijn
ende ij linlaken sidijn
daermen op leide dien knape
wel saen waert hi in slape
die camerlinc wilde slapen gaen
sire dochter riep hi saen
ende hiet datsi hem cleder sochte
ende sise dien knape brochte
morgen alse hi op steet
here seitsoe si sijn gereet
si gingen alle slapen doe
alden nacht tote smorgens vroe
die camerlinc stont op betide
ende hiet halen dat gesmide
ende dede sadelen hare ij perde
die joncfrouwe liep in hare werde
in ene camere tenen fortsiere
ende traker vte die cleder diere
si liep daer die knape lach bat af
ende wecten si hem die cleder gaf
hi namse ende hefse ane gedaen
gecleet ende gescoit was hi saen
vollijc hi buter cameren ginc
wel behages den camerlinc
men brochte heme vollic haer rossiden
want si te houe wilden riden
ferguut en voerde te houe wert
van sinen harnasche meer dan i pert
ne geen ander hi en rochte
dan dors dat hi van lande brochte
ander ioncfrouwe nam hi orlof
si maecten hem beide in dat hof
die coninc was van messen comen
een scaec bert haddi genomen
ende soude scaec hebben gaen spelen
alsi quamen inder zelen
soe beeten si wel saen
ende gingen vore den coninc staen
die ridders besagen sere
fergut dien ionchere
ende seiden datsi noit en sagen
scoenre man van sinen dagen
ferguut groette den coninc
een mantel hem ane den hals hinc
wel vollec hine af dede
sijn weert leerde hem die houesscede
doe bleef hi inden roc van sindale
al bloet hi stont hem herde wale
voer den coninc stont hi veruert
die here quam gegaen sijn wert
die heme in sijn ore seide
dat hi viele op sijn knien beide
ende bade den coninc of hi woude
dat hine ridder maken soude
die knape wel sinen wert verstoet
ende viel neder op sconinx voet
ende bat herde oetmoedelike
arture den coninc rike
hi was van verren te hem gesant
dat hine ridder make te hant
die coninc heft den cnape versien
ende hieten op staen mettien
die knape seide lieue here
van v en scedic nemmermere
ghi engeft mi ridders abijt
ic geeft v segt mi wie gi sijt
lieue knape ic wilt weten
ia here hebdijs nv vergeten
ic ben die knape wetekeye
daer met scopte mijn her keye
also betre mi god mine saken
ic waent heme noch te sure maken
vrient sprac die coninc laet gewerden
dat willic tusschen v beuerden
heft hi iegen v iet messeit
hi wilt v betren hets hem leit
doe quam mijn her gawein gelopen
ende heft ten coninc gesproken
want hi den knape wel verstoet
here seit hi en es niet goet
dat mijn her keye die ridders vremde
versprect hem sals berouwen in dende
also dede hi mijn her pertseuale
veriagede hi met sire tale
maer ghi moetet hem nv vergeuen
doet desen knape wapine geuen
ghine mogeter hem niet ontsecgen
wat latine vore v voete leggen
mijn her gawein seide her coninc
ic bade gerne den jongelinc
dat hi mi tenen geselle ontfinge
gerne namic sine wandelinge
die coninc sprac hets mi bequame
ferguut antwerde vwen name
en wetic niet maer goedertiere
sidi ende van goeder maniere
ic en ontsecge niet v bede
ic wille v dienen talre stede
maer ic name eer die wapine
gherne waric indie wostine
ic ghere den horen ende die wimpele
die houdet die liebart simpele
den swerten ridder salic wijch geuen
ochte hi sal mi nemen tleuen
magic verwinnen die battaelgie
hier comic weder sonder faelgie
dan willic mi tote v betrouwen
betren dan gi en wanic niet scouwen
alse mijn her gawein heft verstaen
dat ferguut niet en wille achter gaen
hine sal proeuen die auonture
die menegen ridder es worden tsure
in sijn herte eist hem leet
ende alden andren godweet
si spraken alle vte ere mont
ende vloecten keyen ter stont
ferguut en acht niet om haer seer
maer den coninc haesti te meer
dat hi hem ridders wapine gaue
die coninc sach wel dat dore haue
noch dore bede hi niet en dade
hi dede heme bringen ridders gewade
halsberch cousen helm van stale
dede ferguut ane het stont hem wale
mijn her gawein brochte hem sijn pert
ferguut besaget diet sere begert
pertseuale brocht hem i swert
dat heme gegeuen hadde i sijn wert
pertseuale was dorper niet
hi gaeft den coninc ende hiet
dat hijt den knape gorden soude
die coninc gordet hem wel houde
die camerlinc maecte hem vore
ende spien hem sinen rechteren spore
mijn her lanceloet die ridder goet
spien hem den luchteren ane den voet
men sach in sconinx hof nemmere
enen vremden ridder doen meere ere
het was recht ic vermete mi das
dat hi die beste ridder was
die noit quam in sconinx hof
hi ontfinc prijs ende lof
die stoute ridder ferguut
enen willicker nemen vut
mijn her gawein die noit en vant
sijn genoet in enech lant
hine mochte niewer sijn verwonnen
bedi willic hem sprijs onnen
ferguut was herde wel gereet
een groet ors brochtmen hem gheleet
dat snel was alse een vogelijn
maer hi hadde lieuer dat sijn
een sciltknape herde wise
brochte heme geleet sijn ors van prise
biden breidele hijt gegreep
doe hilt hem sinen stegereep
mijn her ywein i ridder coene
hi waerp hem vollec in dartsoene
enen vasten scilt enen dieren
haeldemen hem van quartieren
ane sinen hals dat hine hinc
een ridder heme doe halen ginc
enen scacht starc ende groet
insijn hant dat hine scoet
ferguut was vtermaten blide
wel behagedem sijn gesmide
ende dat ors daer hi op sat
hine was noit te gemake bat
in sinen stegereep hi hem hief
waest den orsse leet of lief
het moeste knielen op den vloer
god sprac die coninc ende swoer
moet scenden keyen datti liep oppe
desen ridder met sinen scoppe
bedi hi heeften mi verdreuen
waer dore hem hi waer met mi bleuen
die sot sat daer biden viere
ende riep ten coninc lude sciere
en meslaet v niet here
want i ridder noit eere
sagedi eeren meer gescien
in corten stonden suldi sien
den ridder vander swarter roken
sinen scilt ane sinen hals te broken
ende bringen v thoeft cleet ende den horen
ende vallen v ten voeten voren
alse keye dien sot versteet
wel na hi van torne spleet
en haddement niet vertelt in quaden
hi hadde den sot int vier gebraden
vore den coninc es hi gegaen
ende loech of hijt niet hadde verstaen
ferguut ten coninc orlof nam
ende ane alle sine man
te minen her gawein es hi comen
ende heft orlof ane hem genomen
mijn her gawein in goeder trouwen
beualne sere onser vrouwen
ferguut voer volleke daer of
ende ruemde sconinx hof
ferguut reet met groter vaert
van fierheden scheen hi liebaert
alden dach toter vespertijt
sere vernoide hem die tijt
een water dat hi liden soude
doe sach hi neuen enen woude
enen casteel vast ende groet
een groet water daer omme scoet
hi quam gereden aen dien casteel
die scone was men hieten ydel
ene lange brucge hi voer hem vant
ende enen ridder die op sine hant
hilt enen edelen valke diere
ende meide hem op die riuire
met hem ginc i joncfrouwe scone
hen was so scone onder den trone
volmaect hadse die nature
noit man sach sulke figure
hen sal v lieden niet vernoien
die niet wille horen lope met coyen
ic wille v seggen die waerheit
vander joncfrouwen scoenheit
die joncfrouwe hiet galiene
die voere al tlant dore van aliene
hine vonde gene so wel gereit
in hare was alle houesscheit
si mochte te rechte sijn keyserinne
het ware wel recht dat haer die minne
een deel in dat herte quame
ende si te minnen vername
waric venus die geeft die minne
ic ware al geel in haren sinne
sine mochte niet bet sijn dan in hare
si heeft grauwe ogen ende clare
brune wintbrauwen gheoget reine
niet te groet te maten cleine
tforhoeft vp heuen ende slecht
haer ansichte lanc ende recht
wit alse i snee te poente roet
een mochter hem in besien ter noet
die lippen roet den mont nauwe
vele soeter dan enech dauwe
haer tande clene wit na gestaen
haer adem roec als galigaen
ouer die scouderen was si smal
ende wel gescepen ouer al
haer aerme lanc cleine witte hande
scoenre wijf noit man bekande
hens nieman diese volprisen mochte
want nature al haer gedochte
dede ane hare doe si was geboren
daer si hondert ane verloren
galiene ginc met haren oem
si nam sijns goeden goem
ferguut hi groete seere
die ioncfrouwe ende dien here
ende bat herberge dien nacht
die goede man was wel bedacht
ende seide vrient wille come motti sijn
ghi selt wel te ghemake sijn
men sal v wel doen v gheuoech
v pert sal orscorens hebben gnoech
ferguut den here wel verstoet
doe beitte hi ende maecte hem te voet
galiene vollijc gegreep
ende hilt heme sinen stegereep
fergute waest leet in sijn gedochte
want nature noit en wrochte
scoenre wijf dan galienen
sijn wert wijsdem datti altenen
vrouwen ende joncfrouwen ere dade
ende hi volchde sinen rade
die joncfrouwe nam hi bider hant
ende si heme weder doe quam i seriant
ende dede heme sine wapine vut
in een bliaut bleef ferguut
al bloet staende van sindale
hi was gescepen herde wale
die joncfrouwe wel sere besach
dien ridder dien si wale mach
wel bequam hare sijn gelaet
die minne versiet wel ende verstaet
dat tijt ware datsi in haer quame
ende si te minnen vername
si sette i scicht in haren boge
ende scoet der ioncfrouwen dore doge
in therte so diep hen conste verdriuen
noit meester het moeste met haer bliuen
in wil niet dats mi yemen veronste
dat ic seide dat minne conste
scichte schieten of quarele
al ware een man in iij castele
dore wapent met ysere ofte met stale
si dore scoten met haren strale
die minne es soe ghetrahijnt
hare scichte sijn soe ghefenijnt
wien si scietet wijf of man
dat hijs genesen niet en can
dit scicht die scone binnen heft
si salt dragen den dach datsi left
galiene sere versucht
si decket sere want si vrucht
dats haer oem mach werden in jnne
datsi ten ridder wert draget minne
enen bonten mantel ter vaert
brochtmen hem ende dede op sijn paert
men heuet gewreuen ende geconreit
die crebbe vol euenen vore hem geleit
dors ginc eten sere ende vast
nv peinsde die wert omme sinen gast
ende ferguut doet dat hi ghert
want sinen orsse niet en deert
indie zale sijn si gegaen
galiene was gheuaen
met minnen die sere ontsiet
haren oem maer hine merkes niet
enen pellen gincmen daer spreden
daer si op saten onder hen beden
ferguut ende die ioncfrouwe
diene minde met goeder trouwe
sine dorste hem gewagen niet
want si die onnere ontsiet
die riddere hare noit wort en seide
dus satense ende swegen beide
datmen i grote mile
mochte hebben gegaen die wile
si en dorste no hi en conste mede
daer omme die tale bleef tier stede
men hietse dwaen ende gaen eten
si dwoegen ende sijn geseten
men brochte hem spisen gnoech
ende van wine haer geuoech
si aten ende men hiet op doen
doe quam gelopen een garsoen
ende dede op dat ammelaken
van wilden dieren ende van draken
so was die tafle gehouwen
ic wanemen inder dunouwen
tafle en vonde so wel gewrocht
diese makede was wel bedocht
men deetse op ende die scragen
die wert ginc fergute vragen
wanen hi quame wat hi sochte
ferguut seit heme die niet en rochte
te liegene hoe hi te houe quam
ende hoe hi sine wapine nam
ende hoe hem her keye liep oppe
indie zale met sinen scoppe
daer na teldi hem te waren
hoe hi ter roken wilde varen
den wimpel halen ende den horen
comt mi die swerte ridder te voren
ic segt v wel alsonder faelgie
ic sal hem leueren battaelgie
magicken verwinnen ende matten
ic sal sijn hoeft diere scatten
die goede man wel verstoet
dat ferguut hadde stouten moet
het was heme vtermaten leet
dat hi die auenture ane geet
ende seide lieue iongelinc
niet lief en hadde v die coninc
die v sende in dese auonture
die menegen man es worden sure
nieman en mach danen comen
die ridder heft menegen tlijf genomen
so sal hi v gi selter steruen
hi sal i hoeft meer moeten keruen
ic rade v wel dat gijs ontbert
ende ghi ter roken niet en vaert
laetse den duuel volen gaen
ghi hebt ene sotheit onder staen
die swarte ridder es so fel
hi nemt v thoeft dat wetic wel
si hebben hier gesocht den horen
diere haer leuen omme verloren
hens ridder jndie werelt gheen
die name heeft iegen hem ij sleen
ferguut verstont wel sinen wert
hi was blide ende onveruert
ende sprac lieue here en segt nemmeer
ic en weter ghenen andren keer
groet wint gesit met clenen regene
die hem veruaert berghe hem in deuene
ic sal der liebardinnen simple
den horen nemen ende den wimple
lieue her wert en raet mi niet
dat ic minen scilt die gi siet
adus geel te houe drage
men maecte van mi i sage
mijn her key hilt met mi sijn spod
hi hadde recht also help mi god
mijn lijf omme den horen verdwijnt
alse die wert hort dat hi hem pijnt
om niet dat hi den ridder bat
hi sprac vrient ic en seit niet op dat
dat v soude wesen quaet
nv doet dat v in therte staet
ghi sijt in auonturen groet
god moet v bringen vter noet
alsi dus saten ende spraken
so gincmen die bedden maken
een knape quam ende hiet op staen
die heren ende slapen gaen
ferguut stont op die sere vaect
vollec hi hem te bedde maect
doe gingensi alle gader slapen
die ioncfrouwe lach in vroewaken
die te ferragute hadde haer gepeins
si keerde hare hier ende gheins
sine wiste watsi secgen mochte
si verscoet dicke ende versochte
o wi ferguut wel soete amijs
dat ic nv doge hoe lettel wettijs
amijs wat seggic sottinne
ic en sagen noit dan heden hier inne
arger ben ic dan een dief
dat ic den genen wille hebben lief
die ic noit en sach meer dan heden
noch en sprac in eneger steden
morgen so sal hi orlof
betide nemen ende rumen thof
dan sal hi nemmer van mi weten
saen sal hi mijns vergeten
in weet hoes hem gedinken mochte
dade hi altenen in sijn gedochte
daer hi quame alle ioncfrouwen
het ware heme quaet te minen trouwen
hi vaert tielec wech metten dage
hoe sal hi geweten mine clage
hoe wel dat icken minnen mach
hi sal mi geuen den doet slach
wisti dat ic in selken vare
in allen stonden dore hem ware
hine dade nemmer die dorperheide
dat hi mi sine minne ontseide
secgict hem niet hine weet nommer
wi seggict hem ic segge mi commer
waer soudic nemen die gedachte
ic soude onneren mijn geslachte
ic lage mi lieuer jndie doet kiste
dan hijt van minen monde wiste
wat doe ic dan ic sal wech vlien
om enen andren salic spien
in willen sien in al mijn leuen
mijn vader wille mi emmer geuen
enen hogen prinche enen coninc
vele scoenre dan desen jongelinc
ay scoenren wat hebbic geseit
so sconen ware mi onghereit
want niewer sijn genoet es
wiste hi doch hoet met mi es
ende icken lachterde so sere
hine minde mi nemmermere
want hine mint mi groet no clene
gisteren so sat hi bi mi allene
hine sprac te mi wert noit entwint
dat haddi  haddi mi ghemint
ic wane hijs niet togen en can
wat soudic minnen selken man
morgen vroe alst sal graken
sal hi hem betide wech maken
hier en blijft niet sine scoenheit
soe sal hi mi sijn onghereit
sine scoenheit wat bestaetsi mi
waer omme spreke ic ende twi
sal icse heme nemen ende sine cracht
neen ic bider goeder nacht
mi ware leet sine mesquame
ic gaue heme eer dan ic hem name
dus leit die joncfrouwe in pinen
si versucht sere ende waent verdwinen
die minne dat spel haer leert
menechfout si hare op tbedde keert
dus gelt die minne achter lande
den ridders haer saut menegerande
der ioncfrouwen heft sijs oec gegeuen
sine werdes quite in al haer leuen
het was hare vtermaten leet
datter ferguut niet af enweet
si hadde sochter die pine gehouden
hadde die ridder geweest vergouden
bedi hadsijs te meerren pant
inharen rade datsi vant
datsi vanden bedde wille op staen
ende tote fergute gaen
die tote hare niet een twint
en peinst no weet dat sine mint
si stac ane haer hemde sidijn
ende i pelse hermerijn
stillekine es si gegaen
toter cameren ende heftse ondaen
al met ghemake ginc si vort
haer ware leet haddement gehort
toten bedde dat si quam
ferguut si slapende vernam
si stont al pensende i lanc stic
wacharme seitsi wat salic
ten ridder secgen als hi ontwaect
wel naer hadsi haer weder gemaect
ten bedde daer si lach te voren
maer die minne riet hare in doren
datsine wecte liselike
den ridder ende seide hem hastelike
algader hoet met haer stoet ende ware
galiene was in vare
dat sijt den ridder soude gewagen
die minne gincse weder jagen
ende riet hare datsi haren moet
den ridder ondecte ende hoet haer stoet
hen es dorper ne geen so fine
hem ensoude ontfarmen haer pine
die si dogede die joncfrouwe
si wranc haer hande met groten rouwe
ende si versuchte ende weende sere
want het dochte hare grote onnere
op sine herte tintelde hare hant
ferguut ontwakede alte hant
ende vant knielen galienen
vore hem ende sere wenen
ferguut gegreepse herde saen
ende seide ioncfrouwe gi sijt geuaen
segt mi wat soekedi hier nv
galiene sprac ic come hier tv
lief v minne heft mi gheuaen
ghine troest mi si sal mi verslaen
v minne doet mi groten toren
al mine herte hebbic verloren
die hier tote v quam geuaren
waer es soe lief  wijstse mi caren
geeft mi mijn herte soe doedi wel
ferguut sprac houdi v spel
ioncfrouwe in sach v herte nie
sine quam hier niet in segt bedie
haddicse ic en gauese v niet
ic ensachse nie ioncfrouwe vliet
ay her ridder en secges nemmeer
ghi hebt mijn herte gi doet mi seer
ghi hebter qualijc omme gesien
dat gi mi wech hetet vlien
si es tuwen dienste lude ende stille
ghi moget met mi doen vwen wille
ic en werde nemmer blide
sonder v jn enegen tide
om v ben ic in groter noet
ghi hebt mijn leuen ende mijn doet
al lachende so sprac ferguut
ioncfrouwe omme ander dinc ben ic vut
dan omme dusdane saken comen
ene battaelgie hebbic genomen
die ic emmer voldoen moet
ioncfrouwe geualse mi goet
tote v salic weder keren
dan suldi mi te minnen leren
mine minne sal v sijn gereet
ende al dat ic mach doen godweet
maer ic bidde dat gi mi verste geft
tes mi die ridder gesproken heft
dien men heet vander roken zwert
hoe sere dat mi te pinen wert
want in weet ghene keyserinne
dier ic orlouede mine minne
vore dat ic hebbe verwonnen
den ridder wils mi god onnen
alse dit die ioncfrouwe versiet
hastelike si danen sciet
op hare bedde es si gegaen
si was met groten sere beuaen
si scaemde hare vtenmaten sere
dat si op minne ten jonchere
ginc diese haer ontseit heft
hare rouwet sere datsi left
si hilt hare seluen ouer quaet
datsi noit dede die ouerdaet
ene wile seitsoe si soude haer herten
soe soude si comen vter smerten
ene ander werf in haren sinne
seitsoe dat haer noit wijf om minne
in haer geslachte tleuen nam
sine souts niet doen al was si gram
doe seidsoe morgen vroe alst daget
soe willic oec varen ter iaget
te minen vader sonder orlof
ic wille der minnen comen of
binnen dien dat dus gemict
die ioncfrouwe quam die dach gestrict
indie sale het was claer daer vut
hastelike wart op ferguut
hi wilde sine wapine anedoen
doe brochse voer hem een garsoen
hi was gewapint ghereet
men brochte sijn ors vor hem geleet
hi spranc vollijc in dat gesmide
sijn ors was vtermaten blide
te sinen wert nam hi orlof
ende seide hi wilde rumen thof
ende daerna ane die joncfrouwe
die stont beuaen met groten rouwe
doe ruemdi die iegenode
tors liep wech en deet niet node
sijn wert wijsdem dien pat
ter roken wert sere hi hem bat
oft hi vanden wige heft die ere
dat hi te heme weder kere
ferguut sprac here v gebod
salic doen wille mi helpen god
hebbic dien horen ende thoeft cleet
ic sal tote v comen gereet
doe sciet ferguut van sinen wert
ende reet vaste ter roken wert
ane dende van enen groten woude
ghemoetti liede hi vragedem houde
omden wech ter swerter roken
si hebben hastelijc gesproken
here gi sijt opten wech wel
gi selt vinden den ridder fel
wildi die auonture ane gaen
ic wane hi v te doet sal slaen
ferguut was te hem seluen wale
ende reet berge ende dale
soe verre dat hi die roke sach
hen was niet hoge opdien dach
die roke was herde slecht
si stont in die wolken gerecht
ens dier ter werelt so licht
dat soude vp climmen di roke slicht
hen ware dat hadde vlederike
die roke was swert ende eiselike
want wilen eer i gygant
hi hieu hare ane den enen cant
een padelkijn tote in den tsop
daer en mach geen perd op
een man mochter op gaen te voet
dies droefde ferguut in sinen moet
hine weet wat doen met sinen wrene
hine canne gebinden ane die stene
tors dede heme groten toren
laet hijt staen het es verloren
te woude wert reet hi mettien
enen oliuier heft hi versien
hier indie werelt en es so scone
daer waren die ridders ane gewone
alsi die auonturen sochten
datsire hare orsse ane knochten
ferguut gincker tsine ane knopen
eer hi woude danen lopen
sinen scilt ende sinen scacht
laet hire hi es wel bedacht
haestelike clemt hi daer naer
ter roken op tswert al baer
sijn ors duchti meer sonder faelgie
te verliesen dan die battaelgie
hi clam op met groter pine
ende droech al an sine wapine
die hem harde sere weget
dicwile dat hi sneft ende treget
so dat hi achter wert gleet
ne maer ane die bramen wreet
sloech hi sijn hant diere vele sijn
die hangen op dat padelkijn
met groter pinen clam hi bouen
dicke viel hi ouer die ellenbogen
sere moede was die ionchere
hine hadde i let niet enswoer hem sere
een lettelkijn so sat hi neder
ende sach dicke vort ende weder
hi sach ingelant ende cornualgie
algader hout hijt ouer falgie
datmen heme heft te houe geseit
om dat hi daer niet en vant gereit
den liebaert in midden den woch
maer hij salne soeken noch
eer hine vint i stickelkijn
hi was in een capelkijn
van maerbelstenen al gehouwen
men mochte gene diere scouwen
die porte was van yvore
gewrocht herde wel ter core
die inganc was vergult roet
daer voren stont i dorper groet
die dorpere was van metale
ghemaect ende hi hilt van stale
enen hamer in sine hant
en es so stout ridder int lant
soudi dien man ane sien
ic wane dat hi soude vlien
hi scheen leuen ende wilde slaen
den ghenen diere in wilde gaen
maer hine mach hem niet verporren
hi was gemaect dat niemen dorren
soude comen der capellen voren
noch halen dien wimpel ende dien horen
het deden maken een gygant
die daer wilen woende int lant
in die capelle es die liebaert
in allen stonden onuervaert
want hine heft geen lijf
no huut no haer maer hi es stijf
gehouwen van witten yvoren
hi heft dat hoeft cleet ende dien horen
vaste ane sinen hals gehangen
so vele heft hi al omme gegangen
dat hi ter capellen quam an
ende sach dien eyseliken man
ferguut een stic stille staet
ende peinst datti sal nemen raet
ende vragen dien man of hi iet weet
dien horen ende dat hoet cleet
toten dorpere es hi comen
ende seide vrient hefstu iet vernomen
dien liebart die hout den horen
in cans niet vinden hi doet mi toren
die dorpre staet stille ende rust
te spreken hem niet wel en lust
het wonderde ferguut sere
dat hi niet en sprac die here
anderwerf sal hijs hem vragen
vrient seit hi dat di god moet dagen
wijst mi den horen ende thoeft cleet
in caens vinden dats mi leet
die dorpere echt niet en sprac
fergute niet wel en lac
ende hi wert gram ende seide her dief
ghine scijnt mi niet hebben lief
want ghine wilt iegen mi niet spreken
enen steen heft hi begrepen
ende seide her dief sidi verdoeft
ic sal v werpen in v hoeft
maer hine dorste hem niet comen naer
want hi ontsach den hamer swaer
die hi in sinen hant hilt
ferguut en hadde genen scilt
daer hi den slach mochte ontfaen
ofne die dorpre wilde slaen
bedi ontriet hi hem nochtan
so warp hi den groten man
so sere dat hi heme sinen aerm brac
die hamer gaf enen crac
daer hi neder viel op derde
ferguut liep toe met sinen swerde
met beiden handen hine slaet
maer die dorpre al stille staet
doe scaemdi hem ende trac achter
het dochtem herde groet lachter
dat hi den man die niet en left
so menegen slach gegeuen heft
hine wilde omme gene dinc
dat het wiste die coninc
mach hi hi salt helen wel
doe tart hi vort in die capel
ende sach den liebaert waer hi stoet
die ane sinen hals den horen goet
hilt ende dat hoet cleet
dit en was fergute niet leet
hine was noyt eer so blide
als hi was op dien tide
ten liebaerde hi sere ran
horen ende hoeft cleet hi hem nam
vter capellen hi vollec ginc
want hine sochte el gene dinc
iij werf soe blies hi den horen
v milen verre mochtmen horen
men kinde int lant den horen wale
si spraken alle i tale
ende seiden wie es die keytijf
die verliesen wilt sijn lijf
ende op die roke es comen
hi hadde dien horen bet genomen
ende gegaen siere straten
want hi mach daer sijn leuen laten
haddi gekint den horen wel
ende den swerten ridder fel
die menegen ridder heft geleert
sijn spel hine waer niet gekeert
alle dregen si fergute sere
si ontrieden den swerten here
dat hine soude te doet slaen
en consten noit man weder staen
des en was ferguut niet veruert
hi waende wel te houe wert
sijn geuaren sonder geuecht
ende ginc neder die roke recht
den oliuier heft hi saen vonden
daer sijn ors ane was gebonden
hi sprancker op ende hads gere
ende nam den scilt ende sijn spere
ende riep waer es die ridder bleuen
die mi nemen soude mijn leuen
hi come hier al waerre viue
in vlie heme niet bi minen liue
binnen dien dat hi dese word
gesproken heft heft hi verhord
sulc i ghedrusch in dat woud
al ware alt wilt ionc ende oud
vanden foreeste in i zele
en mochte gerusschen niet so vele
onder dien boem hilt ferguut
groet so hordi dat geluut
hi peinsde dat ware jacht
doe so heft hijs heme bedacht
ende hilt onder den oliuier
doe sach hi blakende als i vier
den ridder het sceen een viant
hine hadde niet wits dan den tant
het was al swert dat hi hadde ane
wel geleec hi baerbelane
sijn ors was swert alse aterment
hi quam sere dan vliecht die went
ende sach fergute onder den oliuier
ende riep her dief vule pautenier
wie bestu die draechs minen horen
dat hoeft heuestu verloren
bestu ridder vut almaengie
ofte vanden houe van bertaengie
heeft die coninc di hier ghesant
hets jammer dat hi hout lant
twine ware hi selue hier comen
ende hadde den horen genomen
hi sent hier emmer sine keitiue
die hi wille rouen vanden liue
alse hise nemmer en wille houden
hare miede hebbic hem saen vergouden
waer omme quam hier niet gawein
lanceloet  herec  ofte ywein
ofte sagremort die sere es vernaemt
ende pertseuale die goet wesen waent
ofte artur selue die galgenere
bringe xx ridders met hem heere
ofte alsijn heer eer hijt laet
hi es quaet dat hi mi so ontraet
dore heme willic doen so vele
ic wille hem morgen indie zele
senden bi enen quaden knecht
v hoeft op enen stoc gerecht
dat salic doen omme sinen lachter
ghi waert bat bleuen achter
ferguut horde den ridder swart
herde tornech dat hi wart
want het hem herde sere dert
dat hi den coninc so onwert
heft ende algader sijn here
hine prijst hem niet wert i pere
ensi dat hi wreket sconinx lachter
hi hiet den ridder trecken achter
sinen scilt hi hem brachiert
ten ridder wert hi verlaisiert
die swerte liet them wert lopen
deen van hen ij maget wel becopen
elc deder toe sine macht
ferguut brinct gherecht den scacht
ende stac den ridder in die borst vore
scilt ende halsberch stac hem dore
dat tyser hem bider siden leet
ne waer het hem niet en sneet
die swerte ferguut weder stac
sinen scilt hi heme ontwee brac
ende sinen halsberch heft hi dorsneden
al dorentore so es leden
die scacht i vademe na minen waen
maer hine heft heme niet sere gedaen
doe sprac die ridder te fergute
ridder wat sochti hier vte
men sal v hoeft te houe dragen
ghine moget niet onstaen mire slagen
vwe halsberch en heuet gene were
ic stekene dore met minen spere
ene vademe bi vwer blotere siden
die lemle en wilde v niet sniden
si was houesch bi mire trouwe
ferguut horet ende hadde rouwe
ende seide ridder verstaet wel
met vwer tale gine doet mi el
ende mogedi mi verwinnen niet
wat windi daer ane of ghi siet
dore minen halsberch i gat
ic wanic v gerakede bat
ghi geuoelt mijn yser cout
die duuel hi was v wel hout
dat het v niet en hadde doet
elc doe van hem besiden schoet
hare scachte si vernamen
sere si weder te gader quamen
si saten vaste in haer gereide
si waren goede ridders beide
datsi daer vte niet en vielen
haer orsse moesten op derde knielen
ferguut stac den riddere wel
scilt no halsberch meer dan i vel
sone halp den ridder niet
want dore den lichame sinen spiet
hi welna i elle stac
die scacht binnen den ridder brac
die swerte en scheen twint veruert
ende sat alse i diet niet en dert
dat die scacht binnen hem hilt
ende hi stac fergute op den scilt
soe sere dat hine cloef te hant
den groten scacht tote in die hant
ende ontwee es hi te broken
ferguut versiet ende heft gesproken
ridder gi hadt wel te doene
latens v bloet es al groene
een niewe meester dat v liet
en dinct mi die adere niet
die adere en loept niet so vlugge
ghi bloet achter vwen rugge
ic wane hi v liet te sinen spele
houdet op en lates niet te vele
her ridder hout wel minen spere
in vwen lichame het doet v dere
v felheit sal v te na gaen
ic sal v thoeft af slaen
het was den ridder herde leit
dat ferguut so vele seit
ende wart v fier alse i liebert
dapperlike trac hi tswert
ende es tote fergute comen
ferguut heftene vernomen
ende trac tswert sonder faelgie
heden meer wert die batalie
tusschen hen ij sterc ende groet
hen waren noit ridders haer genoet
het schenen beide ij liebarde
ende elc sloech andren metten swarde
van haren helmen grote stucken
datsi op hare aertsoene bucken
noit smet bet slach hilt
dan si ij op i anebilt
van haren slagen waren si milde
in sticken liggen hare scilde
sine waren nemmermeer versceiden
in hare leuen tusschen hem beiden
elc hadde andren doet geslegen
maer die ridder heft verdreghen
sijn swert ende sloecht intween
op sine herte wies een steen
hi suchte sere hine weet wat doen
hi wilde wel sijn te lyoen
hi siet wel hine mach niet ontflien
om genade moet hi spien
ofte hi souden slaen te doet
hi beette neder dore die noet
ende knielde ende weende sere
ende bat genade den ionchere
ferguut sach den ridder te voet
hi pensde in sinen moet
dodestu desen groten man
du salter lettel winnen an
sterft hi dat es scade
ende hi bidt di genade
hets beter dat hi noch leue
ende hem in vangenessen geue
den coninc ende hi heme geue den horen
die hem dicke gedaen heft toren
ende secge dat icken daer sende
sloegicken doet ic dade sende
hi nicte neder al te hant
ende gegrepen bider hant
ende deden op staen
hi seide wildi v geuaen
geuen den coninc arture
ende heme vertellen v auonture
dragen hem den wimpel ende den horen
so mogedi wel verstoren
v lijf ende quite gaen
en doedijs niet ic sal v slaen
riddere gi moget mi slaen te waren
hebt mijns genade in darre varen
want in hebber vrient no mage
die coninc heuet grote clage
dicwile van mi gehort
ic hebbe hem gewrocht grote mort
haddi mi in sire behout
hine gaue mi omme geen gout
hi soude mi doen raet braken
ic hebbe lieuer die doet van v te smaken
dan daer te varne hijs op mi gram
ic hebbe heme doet menegen man
met minen swerde dat hier leit
te broken dodet mi gereit
also wel soudic daer steruen
ghine sulter nemmer twint bederuen
en sijt en twint niet veruaert
vaert coenlike te houe waert
segt dat ic v daer hebbe gesent
metten coninc ben ic bekent
draget hem den horen ende thoeft cleet
hine sal v niet wesen wreet
hi sal v vergeuen sine gramheit
dat wetic wel hets dicke geseit
een lettel versten es wert vele
vaert te hem in sine ziele
ende groeten mi alse minen here
ende alle die ridders wel sere
sonder keyen die hilt sijn sceren
met mi leuic het sal hem deren
alse die swerte ridder verhoert
dat ferguut te houe was vort
peinsdi hi soude varen woch
bedi hi wilde leuen noch
here seit hi dat gi wilt ic loeft
in wille niet verliesen mijn hoeft
gheft mi den horen ende thoeft cleet
ic vare daer hoe dat mi vergeet
ende geue mi op alse verwonnen
in sine vangenesse god moet mi onnen
dat ic mijn lijf behouden moet
enen eet hijs fergute doet
dat hi sal houden sijn gelof
ende varen gewapent in dat hof
op sijn ors als hi es ter stede
ferguut hi gaf heme alle bede
den horen ende thoeft cleet van siden
doe hieten ferguut danen riden
ende bat den ridder so hi eerst mochte
genesen dat hi den coninc sochte
ferguut reet in i woeste lant
geene ander auonture hi vant
doe seidi dat hi keren soude
te sinen wert hi varen woude
hi hads hem gebeden so vele
als hi van hem sciet in die zele
ten castele es hi sauons comen
ende heft den goeden man vernomen
onder die porte hine vant
enen valke haddi op sine hant
te heme quam ridende ferguut
in die zale hordi groet geluut
daer weenden ridders ende vrouwen
om galienen der joncfrouwen
ende die goede man hads toren
dat hi sine nichte hadde verloren
ferguut sach wel an sinen wert
dat hem enege sake dert
ende seide her wert met ihesu criste
moetti sijn hoe gerne ic wiste
waer omme gi dus droeue staet
segdijt mi niet dat es mi quaet
lieue vrient sprac die wert
ene sake mi int herte dert
ic vruchte si mi nemmermeer comt vut
al mine bliscap ende mijn deduut
es wech die ic hadde te voren
mine nichte hebbic verloren
die wile dat ic v geleedde
galiene hare doe gheredde
ende sciet sonder orlof van mi
in weet waer omme no twi
om hare ben ic sere veruaert
want si allene vaert
waendicse vinden in ingelant
in lombardien of in scollant
ic dader na varen
sonder enech langher sparen
ic daetse eer soeken xij maent
in hads mi nemmermeer bewaert
dat si van mi soude sijn geulouwen
ic waendemen niet in der dunouwen
no in al die werelt groet
hadde gevonden haer genoet
van houescheden no van sinne
in can gewerden niet in jnne
oftic hare iet hadde mesdaen
waer omme es si van mi gegaen
her ridder blijft heden met mi
mi dinke het bider nacht si
ende late wi dese sprake
ghi dinct mi al tongemake
vwe wapine wegen te sere
hets tijt te herbergen heden mere
ghi saecht den ridder wete cree
v halsberch es al ontwee
mi dinke gi hebt gehadt toren
vwen scilt hebdi wel half verloren
ic bids v here en helet mi niet
segt mi hoe gi van hem schiet
ferguut peinsde om die ionfrouwe
te sire herten haddi rouwe
ende sprac her wert dat v god lone
waer es galiene die scone
die nieman en mach volprisen
ic en canre v niet gewisen
heden morghen si henen schiet
waer wert si es dan wetic niet
bedi ben icker af in vare
maer segt mi van vre niemare
ay lieue her wert sprac fergut
om wat saken es si vut
hebdi hare iet messeit
datsi wech es dats mi leit
aldus hebsi beide gestaen
datmen ij milen hadde gegaen
ferguut en hoert niet sinen wert
galiene heme sere dert
die een vraget den andren om batalgie
minne dwinct den anderen sonder falgie
die wert vraget omme den ridder wreet
ferguut wat doen en weet
om dat hi heft sijn lief verloren
die minne doet heme groten toren
die minne leert hem van haren spele
om galienen peinst hi vele
die minne heftene so verwonnen
hine salse niet verdriuen connen
wel starc so sijn der minnen crachte
dat si dus eens mans gedachte
in corten stonden so onder gaen
die minne heft fergute geuaen
si saelt hem wriuen an sijn cleet
dat hi der joncfrouwen was wreet
ende hi hare sine minne ontseide
die hare hant op sine herte leide
ende wilde volgen sinen rade
nv rouwet hem maer hets te spade
want hi sal dogen groet torment
eer hise nemmer weder vent
hine weet waer si es no in wat lande
wiste hijt hi volchde hare te hande
dan liet hi om enghene noet
al waendire bliuen doet
so dwinct hem der minnen cracht
hine weet welc es so dach so nacht
ofte auont of der dagarake
sijn wert versietene tongemake
ende vraget vollic den jonchere
waer omme dat hi droeuet so sere
lieue her wert en es geen wonder
in waens nemmer wesen sonder
grote onnere sal mi bedagen
hets recht in darfs niet clagen
te rechte staet mi droeue te sine
ic wildic hadde meerre pine
die dorper seit waer hi es vroet
die werpet onder sinen voet
dat hi mach houden in sijn hande
hets recht dat hire af hebbe scande
hets mi harde qualic comen
dat ic wel mochte hebben genomen
in mine hant dat lietic liden
nv en gecrigict nemmer in minen tiden
in hebber nemmer hope an
bi trouwen hi seit waer die man
ende heft sulc al dat hi ghert
ende beiaget dat hem dert
acharme hoe wel hebbic vonden
dese pine bi minen sonden
hebbic bi quader auonturen
bi gode en quam noit bi natueren
iet els in mi dan dorperhede
noch so houdic wel dien zede
nature trect meer dan c stiere
waer omme doe ic mi so fiere
ic wille sijn der minnen smet
trouwen mijn vader somilet
also lange alse hi leide sijn leuen
en wildi des werkes plegen
ende die sone wils hem onder doen
ic mach wel heten daes caproen
dat ic metten genen wille gaen
die ter minnen dienste staen
nv ben ic qualic in den woch
waer omme soudic minnen noch
in weet bi mire trouwen
ic ben wel werdich scoenre vrouwen
alse scone waer salsi vonden sijn
alse galiene mijn minnekijn
die ic bi mire scout verloes
twine verwoedic ic ben sinneloes
waer omme bliuic in minen sinne
ende ic ontseide hare mine minne
hets recht dat ics hebbe lachter
waendicse vinden mi wars te sachter
in enech lant onder den trone
ic voere staphants na die scone
in vindse ic soecse eer emmermee
al waersoe in midden in die zee
ofte in i wout onder vele draken
ic souder mi mochtic toe geraken
die scoenste soeken die mach leuen
nochtan moete mi god doen sneuen
ende mi geuen groet ongeual
in soecse eer mijn leuen al
dach ende nacht berch ende dale
ic en sal eer horen hare tale
nemmermeer gecrigic spel
no en hore auonture fel
vermonden in enech lant
in vaerse proeuen al te hant
om lof te hebben ende omme prijs
also helpe mi sente denijs
ic wilde staphans i ridder quame
ende hi mi dat leuen name
ende trake mi vten buke dat herte
soe waric quite vander smerte
ferguut hilt alse i droeue man
heme quam sulc dinc an
grote pine ende grote auonture
sal heme dicke werden tsure
menech aermoede sal hi dogen
eer hi die joncfrouwe siet met ogen
sine bliscap die hi hadde gister morgen
sal hem gewisselt sijn al in sorgen
die minne doet hem groten pant
die scoenheit die hi in haer vant
hare wetenthede haer houescheit groet
hebben hem brocht in groter noet
hine weet oft nacht es of dach
hine weet wat hi doen mach
venus heften so verdoeft
op sijn aertsoen leidi sijn hoeft
datmen i mile hadde gegaen
die goede man begrepen saen
biden halsberge ende seide here
het dunct mi herte grote onnere
dat gi v seluen dus verslaet
elken ridder qualic staet
te driuene sere omme i wijf
men houtene ouer keytijf
riddere laet staen v carine
ende laetter mi omme hebben pine
ende ongemac  ende seer
vare wi te herbergen hedenmeer
ic leene v die herberge mijn
om v salic te blider sijn
ende blusschen minen toren
van mire nichten die ic hebbe verloren
het was mine bliscap altemale
ferguut verstont sinen wert wale
die hem sal goede herberge lenen
ende hi wille laten staen sijn wenen
gheuen hem vissche ende venisoen
hi salne wel te gemake doen
maer hine wilre bliuen niet
bedi dat hi wale siet
dat galiene es verloren
sine es niet daer si was te voren
ay galiene scone wijf
her wert ghi hebt mi al mijn lijf
pine gegeuen ende seer
ic en herberge nemmermeer
in dorpe in steden no in port
vore diesmale dat ic hebbe gehort
waer wart datsie geuaren si
v nichte omme niet so biddi mi
te bliuene te minen trouwen
alle die sijn toter dunouwen
sine daden mi niet bliuen
mijn seer mach niemen verdriuen
geeft mi orlof ic wille varen
die wert siet wel hine wils ontbaren
no hine magen niet gehouden
vrient seit hi god moet v behouden
ghine wilt niet bliuen dats mi leet
ferguut vollec danen reet
scilt ane hals speer in die hant
die nacht ginc hem ane in hant
ferguut heft sinen wech genomen
in i foreest es hi comen
peinsende ende in groten vare
die mane so scheen herde clare
ic wane middernacht was leden
alse ferguut quam ghereden
in enen mersch daer tscone was
binnen den woude in dat gras
ene tente daer geslegen stoet
daer binnen lach i ridder goet
houerdech stout ende groet
hine conste noit vinden sijn genoet
noch man diere iegen wilde staen
al tlant was heme onder daen
ferguut reet ter tenten wert
als die auonturen geert
vore die tente hi staende vant
enen eyseliken seriant
iiij voete lanc thoeft haddi groet
sijn ogen blakeden roet
geformeert was hi alse i catte
sijn neselocken wijt ende platte
die lippen swart die tande wit
tote ane doren den mont gesplit
verronselt was hem alsijn lijf
swart alse pec baeshudich stijf
hi was ru alse i camore
den bult haddi achter ende vore
enen stoc hilt hi insijn hant
hi kende fergute te hant
ende riep her ridder rijt bet sachter
ic riede v bet te trecken achter
dan hier te comen ic segt v wel
hier slaept i ridder stout ende fel
ontwaket hi gi sijt ontdaen
hi sal v thoeft af slaen
ghi hadt hier den tol gelaten
wiste hijt rijdt vwer straten
ferguut hoerde wel den naen
ende liet stappans sijn peinsen staen
hi reet ten pawelioene wert
die naen hief sinen stoc ter vert
met beiden handen sloech hi den wreen
dat hi viel ouer sine been
ferguut wart gram doe hi dat sach
dat sijn ors hadde sulken slach
mach hi leuen hi salt copen
sijn ors ginc hi met sporen nopen
ende reet den naen ter neder
hi folleerdene lange ende weder
ende stacken so ende heft te blouwen
dat heme mach sijn leuen rouwen
dat bloet woet hem ten oren vut
so dat die ridder hoerde tgeluut
hi wart op gram ende verbeten
wie es die man die heft beseten
daer ic sliep in mijn pawelioen
ende heft te blouwen minen garsoen
van haesten en wapende hi hem niet
hemde ende broec hi ane tiet
ende enen mantel van sindale
hinc hi ane hem i swert van stale
so heft hi in sine hant genomen
ende es buter tenten comen
tote daer sijn naen leit onder voet
hi droeuede sere in sinen moet
dat hi fergute gewapent siet
wart hi veruert dan wondert mi niet
ende hadde vrese vander doet
hens niemen stonde hi also bloet
vore enen die gewapent ware
hine soude sijns liues sijn in vare
nochtan en scheen hi niet in dien
of hi den ridder iet hadde ontsien
die vore heme gewapint staet
sine scerden hi te hem wert gaet
ende riep her ridder hets mesdaen
dat gi so handelt minen naen
ende vore mine ogen also slaet
ic segt v wel hets mi leet  verstaet
her ridder ic drage tuwaert nijt
waric gewapent als gi sijt
die naen soude gewroken sijn
dat v werden soude inschijn
ghi sout vertollen tuwer scande
ghi moest hier laten v hoeft te pande
ferguut antworde heme al te hant
her ridder hier es gerechte int lant
oftic v iet hebbe mesdaen
beclages v dats wel gedaen
al tgoet dat mi van v es comen
wijstment het si mi genomen
hebdi wapine int pawelioen
die salic v ane laten doen
wapent v wel na vwen wille
ic sal vwes hier beiden al stille
ende daer na oft v wille si
so comt vechten iegen mi
ic saels v leueren vwen niet
godsat hebbe hi die v ontsiet
in die tente lach i maget fiere
scone houesch ende goedertiere
dies ridders lief ende wart in wake
van dier nosen sere tongemake
al hantharich si op schoet
dede ane i hemde ende i sorcoet
ende enen mantel van sindale
nam si om hare die stont haer wale
vter tenten si sere liep
die ridder sachse lude hi riep
ioncfrouwe keert vollec weder
haelt mine wapine ende mine cleder
ic moet vechten bi mire trouwen
een ridder heft minen naen te blouwen
therte binnen sal mi breken
en canicken niet gewreken
die ioncfrouwe was wel geleert
hastelike si weder keert
ende langede heme sine wapijn te male
halsberch cousen helm van stale
hi wapende hem ende gorde tswert
een groet ors dat haddi wert
brochte hem die ioncfrouwe sonder beide
hi waerp hem vollec int gereide
die ioncfrouwe hilt den stegereep
enen vasten scilt hi greep
ane den hals hine vollike warp
die ioncfrouwe scoet hem den scacht scarp
hi maecte hem vten pawelioene
alse i liebaert stout ende coene
alse die duuel quam hi geuaren
lude riep hi wacht v te waren
her ridder die sloecht minen naen
het sal hier ane v leuen gaen
ane hem so dwanc hi sinen scilt
den scacht hi wel te steke hilt
sijn ors liep sere dan i wint
ferguut ontsachne niet i twint
met sporen noepte hi sinen wreen
die niet vele arger en scheen
van groter herten waren die parde
die ridders schenen ij liebarde
so sere si te gadere quamen
dien orssen ogen die hamen
ferguut stacken metten scachte
op sinen scilt met sulker crachte
dat hi vloech vten gereide
sine stegereepe bogen hem beide
die helm hem saen op derde lach
alsen ferguut ter neder sach
sprac hi ridder so helpe mi god
ghi beroemet v alse i sod
gi seit eer het soude mi rouwen
dat ic den naen hadde te blouwen
haddi v wapine genomen
mi dinke het es v wers comen
dant het hier te voren was
ghi ligt ende spartelt in dat gras
hets waer dat ict hebbe horen sagen
sulc man waent wel beiagen
prijs ende lof ende groet ere
die beiaget grote onnere
dus eist met v dinke mi
die v claget gonneert si hi
wert op her ridder vten sande
hadde v perd gehadt tande
het hadde v leelicheit gedaen
ic wane v leerde barlebaen
eens iaers te ridene te sinen spele
diet v so leerde god geue hem quele
die ridder scaemde hem ende wart op
dat ferguut met heme hilt scop
vter sceiden trac hi tswert
ende quam te sinen orsse wert
hastelike hi doe op scoet
ferguut een twint hem niet verboet
maer hi hilt vore hem al stille
tes hi gerust was te sinen wille
te gader quamen si daer naer
elc op andren tswert al baer
elc was van groten slagen milde
in sticken lagen hare scilde
vanden slagen verdoende twout
mallic andren wel vergout
sijn gelof ende sijn payment
die een wel anders slage kent
die ridders waren beide goede
dapper starc stout van moede
elc den andren oec ontsach
ferguut liet lopen enen slach
opden helm hi den ridder sloech
met sinen swerde hi af droech
half den helm ende tbeckineel
van sinen scilde i groet deel
en hadde dat zwert niet vte gedregen
hi hadden mits in ij geslegen
ferguut versachne ende heft gesproken
ridder gi hebt v wel gewroken
dat ic v mesuoerde vwen naene
v lief staet ghinder indie mane
sidi moenc of wilde di crune
ghi dunct mi staende alse fortune
die voren es ru ende achter bloet
ridder het dunct mi onrecht groet
ghi sout met rechte sijn calu voren
ende ghi hebt vwen croec verloren
die ridder sprac hets sede int lant
gheonneert moete sijn v hant
ende tswert dat mi dus sere sneet
noit en haddic wijch so wreet
mine dede noit man selken pant
ferguut antworde alte hant
vanden wolue eist die maniere
alse ij manne die beide sijn fiere
enen wijch vechten deen moets daer achter
hebben ende beiagen lachter
maer also en eist niet hier
want gi sijt noch stout ende fier
hets recht dat niemen verwonnen lie
no bloetheit toge vore sine amie
die ridder heuet groten toren
want hi sine macht al heft verloren
sine wonde bloet si doet hem leet
hijs sere veruaert wat doen hine weet
waendi vinden ghenade
ane fergute hise gerne bade
nochtan sal hi sien of hi mach
vinden genade ende verdrach
tote fergute es hi comen
sijn swert heft hi genomen
ende heuet heme op gegeuen
ridder genade laet mi leuen
ic wille v dienen al mijn leuen
sonder enech weder begeuen
ic wille v dienen ende sijn v man
ic lie verwonnen ic en can
nemmer iegen v gestaen
wildi gi moget mi doet slaen
ferguut nam dat swert diere
ende seide den ridder schiere
wildi v lijf ontdragen
morgen alset sal dagen
maect v ten coninc arture
ende telt heme v auonture
geeft hem v op alse geuaen
ende voert met v den naen
ende v amie die joncfrouwe
die ridder sprac op mine trouwe
tierst het daget ic v geloue
dat ic varen sal te houe
ende mijn lief ende mijn garsoen
ic wille v boetscap doen
ferguut sprac en lates niet
doe reet hi danen die wijch sciet
ende die ridder hilt al stille
sere tongemake te sinen onwille
die dach quam die nacht leet
ferguut vollike danen reet
in gepense heften venus bracht
hine vergat niet sinen scacht
daer hi met stac den ridder coene
hi reet den dach dore toter noene
int foreest dwers ende lanx
dat hi en onbeet aet no dranx
hem en lustes oec groet no clene
so sere dwinctene galiene
hine weet oec waer hi vaert
waer dat wille gaet sijn paert
ten togle hi nie ware en nam
ende es comen op enen dam
neuen i water sterc ende groet
daer menich man es bleuen doet
op dien dam so hadde gesticht
een scakere enen torre slicht
neuen den watre an die wostine
warent seriante of pelgrime
ridders die auonture sochten
hi nam hem al datsi brochten
wie daer leet of wie hem werde
sloech hi thoeft af metten swerde
vele quaets haddi gedaen int lant
ouer al was hi becant
daer en dorste niemen gaen no riden
maer ferguut moeter nv liden
ende vanden dieue hi niet en weet
die strate hi so lange reet
enen casteel hi vore hem sach
daer ouer ene brucge lach
die ginc tote ouer die riuiere
ferguut die quam daer sciere
die altoes peinst om i sake
hi waent wel liden met gemake
also hi waent en saelt gaen niet
want die dief heften bespiet
die altoes hadde in sijn gedochte
hoe hi die liede rouen mochte
vten castele hi verlaisiert
met luder stemmen hi craihiert
her ridder ghi dunct mi al dol
want hier geltmen den tol
alsemen inden lande wille varen
ghi wilten ontfoeren twaren
maer en sal alsoe niet sijn
soe helpe mi sente martijn
ghi sulten mi ontfoeren cume
ic sal v leren die costume
eer gi heden van mi scheet
ic wille dat gi neder beet
ende v ors ouer den tol mi geft
als ferguut dit gehort heft
sprac hi vrient wildi minen wreen
ouer vwen tol eest v leen
van vwen rechte ic niet en weet
nemdi mijn ors hets mi leet
en magic mi niet berechten
eer ict verliese ic sal eer vechten
verlorict en ware mi niet goet
want ic mach qualic te voet
elc den andren sere naect
maer ferguut heften tierst geraect
met so groter cracht hine stac
dat hi heme sinen aerm brac
daer hi den scilt mede droech
die dief versaecht niet sere hi loech
alse hi sinen aerm sach verkert
hine hadde niet sulke steke geleert
die dief sach wel sonder waen
moesti noch sulken slach ontfaen
alse hi nv sloech  ic bleue doet
of geuaen of in groter noet
dier slage en begeert hi mere
ten castele wert vloe hi sere
ferguut reet naer den dief
heme en sal niet wesen lief
ontgaet hi hem binnen den stene
hi riep ridder minen wrene
bringic v beit i lettelkijn
mijns tols willic quite sijn
v recht en willic v niet ontdragen
want gi sout ouer mi clagen
dief ende valsch soudi mi scelden
wildic v niet vwen tol gelden
ic geuene v gerne beit doch
een lettel ic ware gerne woch
want ic hebbe noch vele te gane
die dief was niet gereet tontfane
van dien tolle dat payment
hi wilde wel sijn te ghent
ende hi daer niet comen en ware
hi was sijns lijfs in groten vare
den casteel hi voer hem siet
maer hine comter binnen niet
hem sal berouwen eer hire in vert
dat hi wilde hebben ferguuts pert
ferguut so sere na hem rijdt
dat hem achter ontwee snijt
aertsoen ende ors met sinen swerde
die dief viel neder op die erde
ferguut hastelike versach
dat hi neder ter erden lach
auerecht op sinen scilt
mettien hi sijn scheren hilt
ende riep lude te sinen scoppe
ridder willic v helpen oppe
ic sie v thoeft ter erden helden
suldi minen tol quite scelden
die dief riep ontfarmeliken
hebt mijns genade om gode den riken
alse minen here ic v sal
gerne dienen mijn leuen al
ferguut sprac ic sla v af thoeft
en si dat gi mi geloeft
ende sekert in mine hant
dat gi nemmermee in dit lant
roeuen en sult manne no wiue
aldus mogedi bliuen te liue
ende gi v geuangen gheeft
den coninc aertuer die mi heft
van naesten wapine gegeuen
wildi dit doen so mogedi leuen
die dief sprac dat hi sijn gelof
soude doen ende varen int hof
ferguut sprac in bidde nemmeer
daer en leet man noit eer
hine was geroeuet vanden goede
of vanden liue nv en hebs hoede
si mogen varen sekerlike
alle die willen in dat rike
ferguut vollec danen voer
want sine herte hem sere swoer
dat hi sijn lief hadde verloren
hi hads pine ende ende groten toren
in een foreest es hi geslegen
daer lettel liede te varen plegen
si ontsagent alle ghemene
die vanden lande groet ende clene
men plach daer vele quaets te doene
ferguut voer toter neder noene
in dat foreest dwers ende lanx
want sijn ors ginc sijns danx
waer dat wilde in allen steden
dus heft ferguut den dach gereden
ende den nacht toter dagrake
met pinen ende met ongemake
hine vant auonture en gene
dicke riep galiene
in can v vinden dats mi swaer
die honger ginc hem herde naer
hine hadde geten in iij dagen
die scaerpe dorne ende hagen
daden heme sijn ansichte bloeden
sijn ors begonste sere moeden
het ne was niet wel te sinen wille
in een plein bleeft staende stille
aldus hilt doen ferguut
soe dat hi hoerde een groet geluut
ende sach roec ende claerheit van viere
ferguut maecte hem daer wart sciere
alse hi daer ghereden quam
hastelike hi vernam
ene tafle wel bereit
daer op wijn ende claerheit
ende spise van meniger manieren
alsoement wel conste visieren
ter taflen xv ridders saten
haer eerste gerechte datsi aten
ende ferguut hi beette saen
hine sprac word no en hiesch dwaen
maer ginc sitten daert hem scoenst dochte
van al datmen ter taflen brochte
daer af nam hi sijn geuoech
ende settet vor hem deen ridder loech
toten andren vele sere
ende si spraken wies dese here
ens niet die hoefste vanden lande
het ware recht dat hijs hadde scande
ende dat hi sijn gelach betale
want hi heeft geten altemale
van onser spisen dbeste deel
doe wi hem gelden elc morseel
ende hangewine bider kele
hets meer dan tijt hi et te vele
ende ferguut horde wel dat gedreech
hi at al stille ende dranc ende sweech
ende liet hen secgen datsi wouden
tote hi sat was doe hiet hi vouden
dat amelaken ende doen woch
neen sprac die meester het nes noch
gheen tijt wech te verne
mi dunct gi waent tuwen scerne
geten hebben onse spise
also helpe mi god van paradise
het sal v costen vwen crage
betaelt vollec v gelage
hier moet bliuen v ors v gereide
ontwapent v alsonder beide
ende geeft ons al toter huut
haestelike sprac ferguut
ghi heren houdi met mi v scheren
dus gedaenre tale waent ontberen
want in hebbe seluer no gout
wat holpe dat gi vele scout
mine wapine geuic v niet
alse dit die meester here siet
trac hi enen brant vten viere
ende sloech fergute schiere
in dansichte met dien brande
ferguut sprac god geue v scande
dat gi mi dus hebt gesmeten
ende ic met v hebbe gheten
ferguut begrepen biden hare
ende scoeten int vier ende seide vare
die duuel hi moet di geleiden
waer omme wilstu mi ontcleiden
doe scoten dandere xiiij oppe
ende gauen heme slage ende cloppe
met groten stocken van faseelen
ferguut trac tswert ende ginc hem deelen
ende sloeger v te vij slagen
den andren gincs qualic behagen
ende wapenden hem so si ierst mochten
wantsi ferguuts slage dochten
si waren te gereke saen
ende gingen op fergute slaen
ende steken ende houwen
noit man en sach bi mire trouwen
enen ridder so vele gedogen
vanden slagen moeste hi bogen
ende vallen ouer die knien
ferguut wart op mettien
ende dwanc ane hem sinen scilt
dat swert hi vaste in die hant hilt
hi verhieft met groter cracht
ende sloech den enen daer hi iegen vacht
bouen op den helm van stale
ende dore sloech heme altemale
coifie halsberch ende beckineel
ende vanden houede tbeeste deel
ende cloefden toten tanden toe
herde lude riep ferguut doe
dieue gi blijft hier altemale
waric op tors dat wetic wale
also suldi bi minen trouwen
ghi wanet mi hebben te blouwen
ende genomen mine gewade
dat sal v vergaen te quade
ghi sult alte gader bliuen
doe ginc hise weder driuen
deen hi sloech dander hi stac
die derde scoet die vierde trac
si sloegen hem sinen scilt in stucken
ende sine wapine hi moeste ucken
want hi was gewont seere
soe dat hine waende nemmermere
vanden dage sijn ontgaen
doe ginc hi houwen ende slaen
met beiden handen inden tas
so dat ginder niemen en was
hine ontsach ferguuts slage
si worden verbloet ende trage
ende sere te meskieue
ferguut vermeisterde die dieue
ende sloech heme af voete ende hande
some lietsire haer hoeft te pande
fergute en dorsten si niet genaken
die dieue waenden hem wech maken
maer ferguut was daer te snel
ende liep na die ridders fel
ende achter gincse ane i berch
ende sloech hem scilt ende halsberch
tote xiij nam hire haer leuen
dander ij hebben hem op gegeuen
ende roepen op fergute genade
neen sprac hi hets te spade
ic sal v thoeft af slaen
en si dat gi v geeft geuaen
den coninc van bertaengen arture
ende hem vertelt v auonture
segt dat v daer sent ferguut
groetse mi al ouer luut
die ridders die te houe behoren
sonder keyen als te voren
magic leuen het sal hem deren
dat hi met mi hilt sijn scheren
sine quade tale sal hem comen
meer te scaden dan te vromen
die ridders antworden fergute saen
here wi willen dit anegaen
ende gheuen ons geuangen
arture den coninc hi mach ons hangen
ofte braden of verdrinken
ferguut sprac dan waent niet dinken
hine doet v nemmer el dan ere
doe sciedsi van den ionchere
ende makeden dapperlijc och
ferguut keerde weder sinen woch
tes hi weder te sinen orse quam
haestelijc hijt biden breidel nam
ende waerp hem int gereide
hi reet vollec wech sonder beide
peinsende omme galienen minne
ende wart staphants vten sinne
dat was grote iammerhede
ic waenre speelt die duuel mede
dattie minne es van so groter crachte
datsi eens mans gedachte
in soe corter stont onder doet
wel gokelt si onder den hoet
bedi en cans niemen gehoeden
die gene die meest wanen vroeden
doetsi dolen alre meest
si sent in hem haren geest
ende doetse anebeden haren god
vanden vroeden maecse sot
ende vanden sotten vroet
enen doetse quaet i andren goet
ouer al es hare gewelt
si loept sere dan dien telt
hare en mach nieman ontriden
wien si wille doet si gliden
dus voer ferguut al omtrent
die minne doet hem groet torment
hine weet welc et es dach of nacht
ende heft verloren alsine cracht
sine vroetscap ende sine virtuut
aldus dolende reet ferguut
al moeder ene in dat wout
die minne pijnten menechfout
nv swiget ende waent mi horen
dauonture van hier te voren
hoe dane wijs die ridder swart
also saen alse hi genesen wart
van sinen wonden ende hem dochte
dat hi te houe varen mochte
sine wapine hiesch hi altemale
men brochse vore hem in die zale
gewapint was hi gereet
sijn ors brochtmen hem geleet
hi waerp hem in die artsoene
sonder knapen ende garsoene
makedi hem te houe wert
dapperlike ende onveruert
alle sine dachuarde willic helen
want ic en weetse binnen velen
ne waer te cardoel es hi comen
daer hi den coninc heft vernomen
die sijn hof hilt met groten loue
hi maect hem vollec te houe
daer haddemen dat eten leden
voer den coninc es hi gereden
helm op thoeft  scilt anden hals
hine maecte geen groet gedalsch
maer hi viel op sconinx voet
hi sprac artur coninc goet
doet mi horen ouer luut
een ridder die heet ferguut
heft mi met wapinen verwonnen
onder die scijnte van der sonnen
so wanic wel dat niemans leuen
sijn gelijc es no diemen geuen
met rechte mach lof ende prijs
vore heme god van paradijs
moeten bescermen van ongeualle
here hi groet v ridders alle
sonder den drossate keye
dien radic wel bi sente meye
bede bi dage ende bi nachte
dat hi hem van fergute wachte
dien dreecht hi vtermaten sere
want hi seide hem groet onnere
vore alle die ridders vanden lande
eer hi fergute wel kande
here her coninc siet hier den horen
die menegen man gedaen heft toren
ende dat hoet cleet van ziden
sent hi v noit tenegen tiden
sone conste noit man vp mi gewinnen
ic wille dat alle v ridders kinnen
menich man heuet becocht
die dauonture hebben ane socht
dien hebbic alle tlijf genomen
here nv ben ic tote v comen
ende leuere mi in v prisoen
met mi mogedi vwen wille doen
ghi moget mi hangen of radebraken
ende bitterlike doet doen smaken
doe antworde hem die coninc saen
ridder waent vollic op staen
ende doet v wapine vut
omdat v hier sende ferguut
vergeuic v minen euelen moet
die vangenesse suldi hebben goet
ic leuere v der coninginnen
mire vrouwen si wille v kinnen
ic hope si sal v doen groet ere
dies dankesi alle den coninc sere
ouer ene corte wile saen
soe quam die ridder ende die naen
ende met hem sine joncfrouwe
die in hare herte hadde rouwe
om dat haer lief verwonnen was
si beetten neder in dat gras
ende gingen vore den coninc schiere
die ridder ende die maget fiere
ende die eyselike naen
die ridder sprac here waent verstaen
laet mi v mine tale vertrecken
hine sal v niet die waerheit decken
ic hebbe gehouden i trepas
des es lange stont als i dwaes
daer engheen man liden mochte
ic en nam hem dat hi brochte
dit heeft geduert menich iaer
here ander dages dat was waer
daer ic lach in mijn pawelioen
bi minen lieue mijn garsoen
stont vore de dore het was nacht
hine was niet wel bedacht
daer quam i ridder gheuaren
mijn naen verspraken twaren
ende sloech sijn ors met enen stake
die ridder naems staphans wrake
ende foleerde minen naen
doe wapendic mi herde saen
ende waende minen naen wreken
eer ic wiste word wasic gesteken
vten aertsoene op die erde
ic vacht so lange metten swerde
dat ic lien moeste geloue
hi heft mi hier gesent te houe
ende mine joncfrouwe ende minen naen
hets die beste ridder na minen waen
die noit enech ors bescreet
mine dede noit man so leet
ferguut es die name sijn
here alle die ridders die hier sijn
hiet hi mi harde sere groeten
sonder keye  hi moet hem boeten
dat hi hem seide leelichede
her coninc siet mi hier ter stede
daer ic v geue mi op geuaen
ende mine ioncfrouwe ende minen naen
ghi moget met ons vwen wille doen
aertuer sprac bi sente symoen
ghi sult wel te gemake sijn
nv gaet v rusten i lettelkijn
die vangenesse en suldi niet hebben quaet
ic vergeue v alle mesdaet
daer na ouer ene mile
ouer ene lange wile
so quam vanden torre die here
die menegen man hadde gedaen onnere
hi viel neder op sconinx voete
ende seide here ic geue v boete
ic hebbe herde vele quaets gedaen
menegen man hebbic helpen slaen
dat mi lieuer ontboren ware
here mi heft gesent hare
een ridder dapper ende starke
ic wane niet dat in denemarke
enech ridder so goet si binnen velen
ferguut heet hi in wils niet helen
hi hiet mi groeten al gemene
sonder keyen allene
hi heft geseit dat hem mescomt
ic wanet hem nemmer in dende vromt
in v vangenesse geuic mi nv
hebt mijns genade ic bids v
oft v wille es laet mi leuen
vrient sprac die coninc al vergeuen
gaet ende doet v te gemake
ic scelde v quite vander sake
die ij ridders vanden woude
sijn comen tote cardoel houde
daer si den coninc blide vonden
si groetten bede andien stonden
ende spraken beide vut ere mont
her coninc herde lange stont
hebwi geweest met quaden lieden
in een foreest daer wi verrieden
alle die gene die wi sagen
bi ons wi te rouen plagen
beide ridders ende knapen
ende moencke ende papen
ende al dat wi geraken mochten
wi hadden vele hagedochten
daer wi onse diefte in borgen
wine souden mogen tote morgen
onse quaetheit niet getellen
wi waren tote xv gesellen
die altoes te gader waren
here tachterst quam geuaren
een ridder al moeder ene
wi wilden hebben groet ende clene
ors halsberch ende acottoen
die ridder sprac hine wiste wat doen
haddi sine wapine verloren
hine gauer ons niet wi haddens toren
ende sloegen op heme dapperleke
hi werde hem genendeleke
dicke was hi in groter noet
tote xiij sloech hire doet
wine mochten ons niet langer houden
hi liet ons leuen op dat wi souden
ons gheuen in v ghenade
ende vort te leuene bi rade
laten onse quaetheit te male
here coninc dat verstaet wale
dat hi die beste es die leeft
die ons hier gesent heft
in v geuangenesse eist v bequame
ferguut es sijn name
hi hiet ons ridders ende vrouwen
alle groeten met goeder trouwen
maer keyen hiet hi van hem scuwen
dien soude hi herde gerne bluwen
hi heft geseit sijn ongeuoech
keye horde toe niet sere hi loech
hi seide hine gauer niet omme ij peren
maer het mach hem noch wel deren
doe riep die coninc enen seriant
dat hi die ridders alte hant
leedde in ene kemenade
ter coninginnen ende si hen dade
aldie eere die si mochte
want ander vangenesse hi en rochte
doe stont op mijn her gawein
ende sijn geselle mijn her ywein
percheuale ende sagrimort
lancelot ende sijn neue bohoert
ende daer toe ander ridders vele
die daer waren in die sele
si spraken alle i tale
wel lieue here het sate wale
dat ghi sendet in allen lande
ofmen dien ridder ieweren kande
datmen te houe dade comen
keyen heeften ons genomen
ende met sinen scoppe veriaget
die coninc sprac besiet wie draget
beide lettren ende brieue
ic wilne sien ende doen hem lieue
want hi heues verdient wel
ghinder waren boden snel
ende maecten hem wech dapperlike
si dore ronnen menech rike
maer sine horden van fergute niet
dies hebben si menich verdriet
ende hebben hem weder te houe gemaect
ende seiden si hadden gesaect
menigen bosch menich heet
die coninc sprac dat es mi leet
datmen van hem niet en hort
nv willic v tellen vort
hoe dat ferguut die keytijf
in dat foreest torment sijn lijf
om galienen diere joncfrouwen
hine waent niet datmen mocht scouwen
armeren man in enech steden
dan ferguut es van allen leden
die minne dede hem grote pine
hine at el niet dan rachine
die hi vter erden groef
niet wel en haddi sijn behoef
sijn ors wart mager ende slanc
ende wart vanden liue cranc
niet wel en hadt sinen wille
dicke wile stont al stille
ferguut hilter hem vp altenen
hi sloecht sere metten benen
het bloedde sere vanden sporen
alsinen sin haddi verloren
om galienen dats waer
dus soe doelde hi ij iaer
dat hi en quam vten woude
tachterst alst wesen soude
so sach hi i fonteine springen
van bliscapen began hi singen
dat water began hem wel bagen
hine hadde gedronken in xij dagen
wat wonder waest al dorste hem sere
doe ginc hi drinken die jonchere
om die fonteine stont caneele
harde diere was die grauele
die in die fonteine lach
ic wane noit man en sach
binnen der helt geene so diere
no so rijclic no so fiere
si was ghemineert omtrent
herde rikelic was tpauiment
daer vte sprongen die aderkine
daer lagen torpase ende robine
fine mirauden ende sophire
ende menegerhande stene diere
die in heme hebben grote cracht
het was ginder dach ende nacht
in allen steden euen claer
oec secgic v al ouer waer
wat crachte die fonteine hadde jnne
al ware ieman vten sinne
ende hi van dier fonteinen name
hi verlore alsine mesquame
ende hadde weder sine gedochte
van wat euele hi daer brochte
waert in houede waert in bene
hi worde gans  claer ende rene
ende quite van alre pine
dronke hi van dien fonteinekine
ferguut waert al genesen
hi sprac here god wat mach dit wesen
dese fonteine soe doet wonder
ic hebbe tote nv geweest sere onder
ende geleeft met ongemake
nv ben ic quite van alre zake
hi dede sijn ors ter seluer stont
drinken ende het wart gesont
ende in hogen ende blide
het ne was niet spade mar betide
die sonne was op het was claer dach
ene capelle hi voer hem sach
al gewrocht van maerbelstene
daer voren sat i nane clene
ende hi riep tote fergute
ridder wat soekes du hier vte
wies wiltu di onderwinden
waenstu hier galienen vinden
dune best niet vroet maer du best sot
also mote mi helpen god
du mochts ewelijc hier wenen
eer du hier vondes galienen
want sine es niet in dit foreest
ferguut sprac die heilegeest
hi moet di hoeden lieue nane
waer kennestu die wel gedane
die du nomes so properlike
ferguut trouwen in andren rike
eer ghi noit geboren waert
ic rade wel dat gi wech vaert
ende soecse daer si es
sijt oec seker ende gewes
ghi moet eer hebben den witten scilt
het ne was noit man die beteren hilt
die scilt es van witten yvore
geplaneert wel ter core
van dieren stenen vol geset
ic wille wel dat gijt wet
die scilt heft selke cracht
dat het ter donkere midder nacht
iij milen omtrent verlichtet tlant
sijns gelike men noit en vant
so wiene omme den hals draget
lettel no vele hi hem verwaget
diene draget mach niet verwonnen wesen
ware hi doet wont hi worde genesen
soe wie den witten scilt draget
vte sinen gereide dat hi draget
wat ridder dat heme comt te voren
die scilt heft menegen man gedaen toren
het en conste noit gewinnen man
nv verstaet wat hi doen can
men mach die stat verhongeren niet
daer hi in es hare es wel gesciet
noch sone mach niet sijn gewonnen
het nes man die soude connen
die doget volprisen van dien scilde
den nodeghen so maect hi milde
ende den bloden maect hi stout
die den scilt draget hine wert niet out
hi es inden point van xl iaren
talre stont oec secgic te waren
hine mach sijn licht verliesen niet
die den scilt heft hem es wel gesciet
hi es sauons ende betide
tallen stonden vroe ende blide
hi es gheert ouer al
ende met vrouwen lief getal
ic en souden v niet volprisen mogen
varet wel ende sijt in hogen
vanden scilde latic v staen
in die capelle stont die naen
ende loec die dore ende scoet slot vort
ferguut sprac lieue naen nv hort
segt mi waer ic den scilt mach vinden
want ic wille mi gheninden
ic salne gerne soeken gaen
sprect iegen mi wel lieue naen
ontdoe die dore ende laet mi jn
het en diet fergute meer no min
want die naen en antword niet
alse ferguut dit versiet
was hi sere tongemake
ouer den naen bat hi wrake
om dat hi spreken niet en wilde
noch waerheit seggen vanden scilde
waer wert dat hine vinden mochte
dies droeuedi sere in sijn gedochte
vander capellen keerdi houde
ende maket hem vollic inden woude
hi reet toter hoger vespertijt
hi riep naen vermalendijt
moetti wesen tallen stonden
waer omme en hebdi niet ontbonden
waer die scilt es of in wat staden
die rike god moet mi beraden
ende moet mi te wege sinden
daer ic den witten scilt mach vinden
hets mijn solaes ende mijn delijt
ic salne soeken al minen tijt
beide bi nachte ende bi dage
in steden in bossche ende in hage
soe bringe mi god vter noet
ic en hebbe den scilt ic bliue doet
den scilt heft hi so lange gesocht
datten dauonture heft brocht
vp enen aerm vander zee
bi gode seit hi nv en wetic mee
waer dat ic vinden mach den scilt
doen sach hi een scip dat stille hilt
daer x rouers in waren
ferguut sprac wel moetti varen
ic bids v set mi ant lant
wi selent doen sprac i seriant
tert hare int scip ende laet ons zeilen
die dieue waenden wel deilen
ane dat ors dat ferguut brochte
ende ferguut tart in so hi ierst mochte
ende trac sijn ors in metten bande
si staken tscip vanden lande
ende seilden wech met groter crachte
ferguut en peinsde no en dachte
datsi iet meenden el dan goet
si seiden althant ridder nv doet
v wapine vut gi moetse ons geuen
ofte wi selen v nemen v leuen
wi selen v worpen ouer bort
ferguut sprac ghi heren hort
also helpe mi sente alene
ic en hebbe groet no clene
ander goet dan gi hier siet
mine wapine gheuic v niet
ic en hebbe ander cleder ane
also gereet ware mi die mane
alse i penninc selp mi god
wat segestu bestu i sot
wat sagen eist dattu ons cals
geonneert moete sijn dijn hals
stappans so heft hi verdregen
enen rieme ende daer met geslegen
den ridder enen groten slach
ferguut sprac wel quaden dach
moete di geuen onse here
waer bi slaestu mi so sere
also hulpe mi god vut mire noet
du selest copen in bliue doet
ferguut grepen biden toppe
ende gaf hem enen slach daeroppe
dat heme verkeerden beide sijn ogen
die dief en was niet wel in hogen
hi viel neder in ommacht
doe sprongen si op met alre cracht
beide met riemen ende met stauen
grote slage si fergute gauen
dat hi moeste knielen op derde
doe sloech ferguut die hant ten swerde
ende ginc houwen ende schincken
die dieue en consten hem niet ontwinken
hi sloech hem af voete ende handen
som cloefdise toten tanden
hi sloeger doet tote sessen
ferguut sprac in sal niet messen
ghine ontsprinct mi heden mee
ghine verdrinket in die zee
doe waren dander iiij veruaert
ende quamen te fergute waert
ende staken op hem met piken
dat began fergute qualic liken
want sijn halsberch hadde verloren
menige maelgie des haddi toren
ende hi sach sijns selfs bloet
dat hem ten maelgien dore woet
hi was sere ghetrauengiert
sinen scilt hi en brachiert
hi hilt dat swert in sijn hant
den eersten dien hi vore hem vant
heuet hi dat lijf gerouet
want hi sloech hem af sijn houet
doe began den andren wanhagen
ferguut ghincse slaen ende iaghen
ende sloechse alle doet tote enen
die selue begonste sere wenen
ende bat genade omme onser vrouwen
ferguut sprac te minen trouwen
dief ic sal v nemen tleuen
het ne si dattu di wilt geuen
in sconinx vangenesse van lonnen
die dief sprac iaic god mi onnen
dat icker saen geraken moete
nv segt heme dat icken groete
ende alle die ridders die met hem varen
sonder keyen segt hem te waren
hebbicken lief dats van verren
goede vrienscap sal lange merren
nv kere den roedere te hant
ende laet ons zeilen an dat lant
want vten watre waric gerne
die dief sprac mine staets tonberne
ic doe gerne al dat gi mi heet
staphants was dat scip gereet
hi dedt zeilen an den aert
ferguut maecte hem wt ter vaert
ende hi waerp hem int gereide
ende makede hem wech sonder beide
hi reet al omme i half iaer
int herte waest hem herde swaer
hine horde vanden scilde niet
vp ene heide dat hi siet
van verren hoeden scapelkine
hi maecte hem toten herdekine
ende sprac god moet v benedien
berecht mi dore die ere van marien
van al dies ic v sal vragen
horedi noit eer gewagen
vanden witten scilde iewerinc
iaic seit hi in ware dinc
ic hebben lx werf gesien
ferguut viel ouer sine knien
ende dankes onsen here
want hine waende nemmermere
hebben vonden in alsijn leuen
doe sprac hi wistic di wat geuen
ic gaeft di te minen trouwen
ay vrient mochtine mi doen scouwen
dat soudic di bidden gerne
die knecht sprac segdijt in scherne
wat mescomt v sidi verwoet
nuttet gincbere hets v goet
want gi dinket mi al dwaes
of zedeware of gingebraes
ofte ghi hout met mi v spel
kinnedi den witten scilt wel
ghi sout eer erselen in die zee
vaert herbergen hedenmee
ende rust v dats mijn raet
ferguut sprac du doest quaet
lieue vrient doet mi verstaen
wat wege men daer wert sal gaen
ic hebben gesocht ouer lanc
wijst mi den woch ic weets v danc
ic en mager niet leuen sonder
die knecht sprac here die sonne es onder
ghine mochter niet bi dage comen
wat dat v mochte vromen
die scilt es henen milen viue
ic rade v noch bi minen liue
weder te keerne danen gi comt
ic duchtet v nemmer en vromt
wildi bestaen die auonture
die menegen man es worden tsure
ghi moges wel hebben toren
die menighe hefter sijn lijf verloren
het en consten noit man gewinnen
wildi den wech ic doene v kinnen
maer hets mi van herten leet
vaert desen pat wel gereet
sone mogedi vten wege niet liden
ferguut ginc volleke riden
ende reet al toter dageraken
doe began hi den torre naken
daer die witte scilt in was
hi sloech met sporen int gras
blide was hi ende onueruert
ende sloech ten castele wert
een water omme den casteel scoet
daer sach hi ene resinne groot
die altoes sat op die brucge
herde crom was haer die rucghe
si was wel xviij voete lanc
ende si sat neder op i banc
wachte den scilt ende dat gesaten
si was leelec vtermaten
haer lijf was swart alse i cauwen
haer hingen oec die oghebrauwen
enen haluen voet ouer die ogen
in soude v niet gesegghen mogen
die sceppenesse van der vrouwen
men mochte geene leliker scouwen
si hadde ij oren alse i bracke
die hare hingen inden nacke
vten monde wiesen hare tande
alse i beer nieman en kande
vreeseliker wijf en gheene
si wachte den scilt al in ene
ende hadden gewacht menech iaer
daerne quam noit eer man vore waer
sone roefden vanden liue
si hilt i seisene stiue
voer haer liggende op haer knien
alsoe fergute heeft versien
rechte si hare op ende wart gram
met beden handen datsi nam
verbolgenlike dat seisenkijn
ic en wane niet ten trouwen mijn
datse i pert wel mochte vertrecken
pantasale moeste hare recken
datsi die brucghe dede wagen
ferguut begonste qualec behagen
ende riep lude vrouwe scone
dat v god onse here lone
halet mi den scilt dien ic ghere
die vrouwe sprac her galgenere
ic salne v geuen wete cree
gine ontsprinct mi heden mee
ende ghine sult mi niet onducken
al v lijf salic slaen in stucken
die duuel dede v hier geraken
ic sal v slijfs onblide maken
ferguut liet lopen met sire crachte
ende stac dier vrouwen met sinen scachte
wat dat hi geleesten mochte
het sceen ofte sijs niet en rochte
ende sine achtes niet i caf
maer si hief doe haren staf
ende waende fergute hebben geslegen
mids ontwee ende heft gedregen
een groet stic vten pilare
die seisene brac ferguut hadde vare
hadsi niet gheraect den steen
soe hadde fergute gheslegen ontween
die ridder was sere veruaert
dapperlike trac hi tswaert
ende sloech der vrouwen op thouet
ende wanese wel hebben geclouet
het en derde hare lettel no vele
si ontdede hare kele
in die scouderen sine beet
dore sine wapine al waest hem leet
auerecht viel hi ter neder
varinge spranc hi op weder
met beiden handen hise sloech
metten swerde hi hare af droech
vanden buke die rechter hant
datsi neder viel int sant
ferguut wart doe harde blide
ende gaf hare enen slach met nide
dat hise geraecte wel ter core
ende sloechse toten tanden dore
dus bleef pantasale doet
ferguut van sinen orsse doe scoet
ende warp hem op derde schire
hi sach vore hem dien torre diere
daer in hinc die witte scilt
dat vreselike serpent datne hilt
lach vore den torre ende sliep
ferguut toten scilde liep
hi namen ende helsden sere
ende dankes onsen here
dat hi den scilt heft vercregen
ane sinen hals heft hine verdregen
hi sach vore hem liggen tserpent
dat vaste sliep hi ginc omtrent
ende besaget harde menderlike
hi seide god van hemelrike
wanen mach comen dusdaen dier
ferguut was herde fier
ende nam staphans sijn swert
ende stac tserpent op den stert
dat serpent vollijc op scoet
verbolgelike het was groet
het was wel ix voete lanc
ferguut den scacht an hem dwanc
hi ontsach tserpent te waren
vreselike ghinct gebaren
groet vier het vter kelen scoet
het hadde den ridder saen gehadt doet
ende alte poluere verberrent
het was wel sere vererrent
en hadt gedaen des scilts cracht
soe lange hi iegen tserpent vacht
dat van vechtene ferguut wert moede
al sijn lijf droep hem van bloede
hi waert onmachtich in alsine lede
hi ware bleuen doet ter stede
waer die scilt dedene verbouden
ende dede heme sijn herte wel houden
ende sine cracht al weder comen
dat serpent heftene genomen
metten tanden in dat vel
dat en dochte fergute geen spel
bedi het scordem altemale
halsberch ende porpoint van sindale
ende wonden in die scoudere sere
hine gecreech noit eere
op geene wile so grote noet
hi gaf hem menigen slach groet
op dat houet ende in die bene
het en derde heme groet no clene
hine conste sijn huut niet ontginnen
doe sach hijt in die kele binnen
daert blasende quam te hem wert
die ridder nam hant ende swert
ende stact heme binnen der storten
hi staect in therte het moeste storten
ende viel doet op die erde
doe stac hijt metten voete onwerde
ende dede sijn swerd in sinen scoe
vten torre keerde hi doe
tote sinen orsse met ghemake
het was gebonden ane i stake
biden togle hijt gegreep
ende sette voet in stegereep
ende ruemde die iegen ode
tors ginc lopen en deet niet node
dapperlike maecte hi hem woch
in een foreest leiden die woch
daer hi vele in moeste tsaken
hine conster niet wel vut geraken
xij dage moeste hire in merren
tachterst so sach hi van verren
enen herden vasten casteel
hi sprac god moets hebben deel
dat ic te wege ben geraket
alsi den castele naket
soe vant hi enen reese staende
hi groetene want ferguut waende
wel sijn geuaren sire straten
die rese waert vtermaten
verbolgen alse hi den scilt sach
hi sprac wel quaden dach
geuedi sente marien sone
trouwen dune best niet gewone
den scilt te dragene hine es niet dijn
ic sie wel dattie vrouwe mijn
verslegen es ende mijn serpent
ay deus hoe sere waren si verblent
dattu heme names dat lijf
pantasale scone wijf
nu sidi doet dats ware dinc
also hulpe mi die hogeste coninc
dat ic ben sere tongemake
en hopedix niet te hebben wrake
ic soude bersten mids ontwee
maer ic siene wete cree
die mi dit leet heft gedaen
hine sal mi niet mogen ontgaen
ic wilne mids ontwee spliten
dorperlike moetment mi verwiten
ofte ic ontsie dusgedaen i wicht
ic hebber tenen slage slicht
dusgedane xij doet
die rese was herde groet
xxij voete was hi lanc
ic secge oec wel hine was niet cranc
hi hadde wel tusschen den ogen
enen haluen voet ic ne soude v mogen
sijn sceppenesse niet bescriuen
bedi latict achter bliuen
ene wout eyke hi droech
daer hi grote slage met sloech
ij perde souden hem wel recken
soudensi dat boemkijn vertrecken
dat die rese hilt in sine hande
het was gebonden met yserinen bande
hi tart vort sine scerde
ten ridder wert pais no verde
en wildi houden hi was so gram
den boem hi volleke nam
ende hieffen op met groter cracht
ferguut behoeft dat hi hem wacht
van des resen hameidekine
want geraect sine ten trouwen mine
ic wane datsine sal quetsen
si salne doet in derde metsen
die ridder ontsach den groten here
hi quam metten orse sere
wat dat hi geriden mochte
mettien scachte die hi brochte
stachine op dat kanebeen
lettel no vele het ne scheen
datter die rese iet op micte
maer grote scerden hi te hem scricte
ende brochte den scacht gedregen
ferguut wachter hem ieghen
die boem hem biden hoefde leet
ors ende ghereide hi smeet
in ij sticken dat het viel op tgras
ferguut sere veruaert was
want het dochte hem quaet spel
maer het quam fergute wel
dat des resen eyke voer
wel viij voete inden moer
dat hine niet mochte bringen vut
dapperlijc spranc op ferguut
ende dancte gode van allen goede
hi liep den rese op met stouten moede
ende sloeghen metten swerde in thouet
hi waenden wel hebben geclouet
maer die rose en mickes niet
ferguut sprac wats mi gesciet
dits die duuel hens geen man
wat magic doen want ic en kan
sijn hoeft ontginnen met minen swarde
die rese wranc doe wel harde
den boem die vast in derde stac daer
fergut hadde groten vaer
hi ontsach des resen ameide
hi ware doet alsonder beide
dat wiste hi wel haddise eer gecregen
met beiden handen heft hi herdregen
dat swert ende sloech hem af den arem
vp die erde viel hi al warem
die rese erspranc ende wart veruert
ende makede hem te fergute wert
want hi heuet groten toren
dat hi sinen arem heft verloren
toten ridder es hi comen
ende heften biden halse genomen
onder sinen aerm hine sloech
dapperlike hine wech droech
ten watere wert so hi eerst mochte
want hi micte in sijn gedochte
dat hi den ridder soude verdrinken
want hine conste hem niet ontwinken
hi moesten dragen al waest hem swaer
alse ferguut quam den watre naer
wilden die rese daer in stoten
maer ferguut es heme ontbroken
alsoet auonture woude
hi riep op gode menechfoude
dat hi sijn lijf moeste ondragen
die rese ghincken weder iaghen
ende hadden harde gerne gelout
maer ferguut hem niet en betrout
hine liet den rose hem niet na comen
want haddine ander werf genomen
die pelse mochter wel sijn bleuen
ferguut heft echt tswert verheuen
die luchter hant hi hem af smeet
ferguut lieper toe ghereet
sloech hem thoeft af metten swerde
die buuc viel neder op die erde
ic en wane niet datten souden dragen
iiij sterke perde op enen wagen
lokefeer aldus doet bleef
ferguut lettel rouwe dreef
ten castele ginc hi vollike
daer vant hi i zale rike
ij ioncfrouwen daer in saten
die blide waren vter maten
dat die rese dus bleef doet
doe sach hi inder ere scoet
liggen den sone sagiants
ferguut vragede al te hants
wies es dat kint dat daer leit
si antworden hem gereit
het es dies groets resen
dien gi doet hebt het mach wel wesen
sprac ferguut bi mire trouwen
het gelijct hem wel bi onser vrouwen
maer ferguut greept doe biden voete
ende scoet vander brucgen onsoete
in een water dat daer liep
dat kint verdranc het waser diep
toten ioncfrouwen keerdi weder
die zale liep hi op ende neder
vragede of daer iemen els in ware
die ioncfrouwen spraken sonder vare
here gi moget v wel ontcleden
ghine vint hier niemen dan ons beden
wi hebben hier ij iaer
gheweest al ouer waer
noit en sagen wi hier wijf no man
sonder allene den tyran
dien gi versloeget lanc ere
nv dancken wi gode onsen here
dat hi ons heuet vertroest
ende v dat gi ons hebt verloest
want wi waren sere tongemaken
ferguut sprac bi wat saken
hebdi hier gesijn so lange
waest bi vwen wille of bi bedwange
die ioncfrouwen spraken bede
en trouwen here bi groten lede
also wi v seggen mogen
wi quamen in dit foreest in hogen
lude singende ende blide
en was niet spade het was betide
met ij ridders van maeschons
wi haddense lief ende si ons
aldat wi hadden was gemene
het hadde geduert van kinde clene
sonder eneghe dorperhede
verstaet wel dan was niet mede
si waren houesch ende auisiert
her ridder wi hadden geuisiert
te varne ter tafelronden
daer wi waenden hebben vonden
vrouwen ende ridders van menegen landen
lasen wi voeren tonsen scanden
onsen telt quamen wi gereden
die rese quam na ons gescreden
die groet ende starc was vter maten
hi voerleide ons die straten
bede onse lieue hi versloech
indesen casteel hi ons droech
ende dede ons voestren sinen sone
aldus so si wi hier gewone
alles rouwen moetmen vergeten
ontwapint v ridder ende laet ons eten
wi selen v geuen gnoech
die ridder was blide ende loech
ende ontwapende hem sonder beide
die ene joncfrouwe die tafle leide
dandere brochte becken ende dwale
ende hieten dwaen en sate niet wale
lieue ioncfrouwe sprac die ionchere
gaefdi mi water het ware onnere
hi naemt selue ende es geseten
daer was wel gereet dat eten
men brochte hem van venisoene
hi ad sere hi hads te doene
die ioncfrouwen bi hem saten
blidelike datsi aten
alles dies si visieren mochten
ferguut began versochten
alst gheten was omme sinen wrene
doe sprac der ioncfrouwen ene
here gi dunct mi tongemake
wildi ons secgen die sake
daer wi v af berechten mogen
hi sprac ioncfrouwe bi minen ogen
om mijn ors eist dat ic droeue
want ics nv sere behoeue
te voet magic niet wel gaen
die ioncfrouwe sprac here laet staen
sijt te ghemake ende blide
ic sal v wisen i rosside
sijns gelike gi noit en saget
maer het es een lettel verdaget
ghine selet niet vermeesteren connen
binnen parijs of binnen lonnen
en es engeen van sire maniere
so fel so edel no so diere
het es geheten pennevare
ic segge v dat al ouer ware
het soude v dragen vij dage
gewapint dore bosch ende dor hage
eer dat moede soude wesen
dat ors was des groets resen
hine hadt gegheuen omme geen gelt
het gaet v sere sinen telt
dan enech ander ors mach rinnen
maer en wilde noit man kinnen
dan den rese sinen here
nochtan dat ors doet mere
het soude v ouer i riuiere
ij ridders gewapint dragen schiere
dat ors en laet hem niet beslaen
het soude v emmermeer oec gaen
berch ende dal eer dat snaue
die voete heuet goet ende gaue
also haert of si van stale waren
noch secgic v van pennevaren
sauons eist also blide
alst es daerment rijt betide
het was geuoedt in romenie
het sende ene ioncfrouwe vrie
den hertoge van denemerke
op heme so want die rese sterke
daer hi heme dede scade groet
hi sloech hem menegen man te doet
vore i stat heet bauiere
die herde rike es ende fiere
ferguut was wel te gemake
alse hi hoerde der joncfrouwen sprake
ende vanden orse die doget seggen
hine wilt niet in versten lecgen
ende hi sprac lieue joncfrouwe scone
wiset mi dors dat v god lone
want ic sout herde gerne sien
die joncfrouwe nam fergute mettien
ende leiddene in ene sisterne
daer vant hi hangende i lanterne
daer een karbonkelsteen in lach
in allen steden scheent daer dach
dat dede die cracht vanden stene
ferguut versach den wrene
met ij ketenen vaste gebonden
van finen seluere in corten stonden
so tart hi ten orse wert
teerst datten versach dat pert
het rechte heme ouer die voete
ende sloech sine tande so onsoete
naden ridder hadten gheraect
het haddem lictekijn gemaect
het sloech indat pauiment
metten voeten al omtrent
dat vallen moesten die quarele
ferguut sprac bi sente danele
dit nes geen pert hets barlebaen
hine dorste heme niet naerre gaen
hi deinsde ende sach i hameide
die hi begreep wel lude hi seide
ic sal di meestren te minen wille
met ere hameiden liep hi stille
ende sloecht met beiden handen in thouet
tors viel neder ende wart verdouet
ende lach stille alse i bruut
ay deus hoe lude sprac ferguut
dus salmen temmen dongemate
dat ors was saen ane die bate
het spranc op ende sach op fergute
ic wane het hadde in ene mute
doen crupen hadt geweest sijn wille
het kendene saen het stont al stille
hi streket achter ende vore
hem behages wel ter core
hi sach daer hangen i dier gereide
van finen yvore op dors hijt leide
enen breidel vant hi van goude
ic en wane niet dat yemen soude
alsulc i copen omme c pont
dat ors ontede dien mont
alset dien breidel horde clingen
in sijn latijn begonste het singen
metten voeten ghinct baleren
ferguut ghinct achemeren
hi breidelet ende traect in die zale
dat gesmide stont hem wale
dat aersoen hi begreep
ende spranc op sonder stegreep
hi voer hem meyen in dat gras
hoe blide penneuare was
alset quam op dat gerume
het geuoelde fergute cume
die heme sat op sinen rugge
penneuare was herde vlugge
het ginc springen ende lopen
ferguut en dorst niet nopen
no slaen metten sporen
penneuare lichte heme voren
xxx voete vloech het verre
doe liet hijt lopen ende wart erre
dat ors liep sere dan i hase
het deerde fergute in die blase
pennevare scheen dat vloech
daert hem ouer die erde boech
ferguut wart herde blide
alse hi so goet vant dat rosside
te siere herbergen keerdi saen
ende liet tors tsire crebben gaen
doe quamen hem die joncfrouwen voren
ende wilden heme af doen die sporen
die hi hadde ane sine voete
hi scamets hem ende seide soete
wert op enware geen geuoech
hi deetse selue af ende loech
ende dwoech sine hande in i beckijn
dus was hi ginder i stickelkijn
viere maent wel te gemake
metten ioncfrouwen al hare sprake
ende datsi daden sat hen wel
si hadden bliscap ende spel
die ridder hi begonste hem vragen
ioncfrouwen dat v god moet dagen
wetti iewer enighe niemaren
daer ic soude moghen varen
om te beiagen lof ende prijs
here so helpe mi sente denijs
sprac deene joncfrouwe ic en weet gene
maer hier op vij mile clene
soe es ene stat beleit
alsoement ons heft geseit
het heftse beleit i coninc
om ene wonderlike dinc
indie stat es i ioncfrouwe
si es van alden lande vrouwe
die de coninc soude nemen gerne
sine willen niet haer staets tontberne
sone wille den coninc hebben niet
des doget die coninc groet verdriet
ende vermet hem hi salse halen
met crachte ende doense qualen
al hare lant doet hi te brande
hi doet hare lachter ende scande
hi heft hare doet menegen seriant
sider dat hi quam int lant
dustane wijs es die vrouwe beleit
ende doget pine ende aerbeit
mi dinke sprac doe die ionchere
die coninc doet hem seluen onnere
hine es niet houesch in sijn gedachte
dat hise hebben wille met crachte
daert hare leet es eist onspoet
met crachte en dade si nemmer goet
ioncfrouwe horedi noit nomen
die coninginne iaic hem somen
si es vrouwe van den rikenstene
geheten es soe galiene
si es houesch ende wel geraect
van allen leden es si volmaect
alse ferguut dit verhort
dat galiene es in hare port
beseten die hi soeken vaert
dapperlike haeldi sijn paert
ende wapinde hem altoten voeten
die ene ioncfrouwe begonsten groeten
ende vragede hem of hi iet woude
of waer wert dat hi varen soude
hi sprac ioncfrouwe ic sal mi maken
ten riken stene magickere geraken
ic soude gerne den coninc scouwen
die lelijchede doet der vrouwen
wijst mi den wech ten riken stene
ic doet gerne sprac die ene
al desen pat soe seldi varen
die rike god moet v bewaren
wi selen in desen casteel bliuen
alst v wille es mogedi ons verdriuen
want gi sijt onse gerechte here
god behoude v in v ere
die ridder metten witten scilde
nemmer hi daer letten wilde
op penneuaren es hi geseten
die milen haddi saen gemeten
die ten riken stene lagen
fergute begons wel behagen
alse hi sach die pawelgoene
die daer waren selc blaeu selc groene
menich van meniger manieren
hi sach dakeren die banieren
metten winde ende menich ponioen
menech halsberch ende accottoen
menige targie menige corie
doe hilt al stille die vrie
hi sach daer oec menigen seriant
cousen gebonden glauie in die hant
menigen ridder coene ende stout
die glauien waren alse i wout
hare helme gelachiert
ende in scaren gebatelgiert
si trocken alle ter stat wert
daer sach hi menech scone pert
wel verdect met couerturen
die van binnen waren ten muren
ende trocken vort haer barbekane
daer ne was nieman dat ic wane
hine hadde vander pelsen vrese
alst nakede dier rese
daer waert een pongijs herde grot
daer menech seriant in bleef doet
in beden siden hadden si scade
die vander stat worden te rade
ende wilden weder keren achter
ofte si souden meerren lachter
beiagen  wilden si langer bliuen
die van buten gingense driuen
ende bodelen ende steken
si wilden haren scade wreken
si dadense te meskieue sere
alse dat sach ferguut die ionchere
dwanc hi ane hem den witten scilt
den scacht hi vaste in sijn hant hilt
ende sloech inden tas met sporen
so wat so hem quam te voren
het moeste rumen die artsoene
al en waest hem niet lief te doene
so waer hi wilde moeste hi varen
want hi sat op pennevaren
die de porsse dede rumen
alle die orsse moesten tumen
die hem quamen int gemoet
penneuare was al te goet
alsoe was ferguut diere op sat
hi voer aldore tote andie stat
ende dede die van binnen weder keren
die ridder sprac wel lieue heren
volget mi ende wrect v scade
si spraken alle here vwen rade
willen wi volgen met alre machte
die daer hadde gesien die scachte
dore die bodelinge waden
in wane niet hine hadde ontraden
die ridder metten witten scilde
hi was sire slage harde milde
hi sloech menegen swaren slach
vp die van buten op dien dach
menigen man nam hi sijn leuen
die coninc ware beter achter bleuen
dan dat hi die stat versochte
die witte ridder hine rochte
van niemene gheen rentsoen
het moeste al sinen ende doen
wie dat heme quam te voren
die van buten si verloren
ferguut cloeuetse tote in dartsoene
die van binnen waren coene
si daden achter die van buten
tote in hare tenten moesten si hem sluten
doe keerden weder die van binnen
die daer hadden willen winnen
orsse wapine of diere gereiden
daer liepen die orsse achter heiden
sonder breidel sonder here
danc hebbe ferguut die ionchere
ferguut geleidde die van binnen
tote an die stat sine consten kinnen
noch sine wisten wanen hi quam
alse die witte ridder vernam
datsi alle waren in die stat
soe keerdi weder sinen pat
int foreest toten ioncfrouwen
hi dede menigen achter scouwen
binnen der stat si haddens wonder
waer dat hi voer  die sonne was onder
saen haddi den wech ghereden
dat foreest so es hi leden
ende es comen in die zale
die ioncfrouwen ontfingen wale
si waren in hogen ende blide
ende ginghen op doen dat rosside
wreuent ende gauen hem coren
die couerture hadt verloren
die heme lach op die crupiere
si daden hem ten ridder schiere
ende holpen ontwapinen hi was moede
wat wonder waest al met bloede
soe was sijn ansichte beuaen
si salfdene ende ghingen dwaen
leidene bi enen viere warme
hoe vriendelike in haer arme
tastensi ferguuts wonden
si dancten gode andien stonden
dat hi gheen arch en hadde vander doet
si dadene eten hi hads noet
ende leidene ouer i stic slapen
ende daden hem i bedde maken
galiene hadde enen seriant
die herde vele ridders kant
si riepene ende vragede hem houde
of hi hare berechten soude
vanden ridder dien si sach dragen
den witten scilt si sagen iagen
hi stac den coninc vanden wrene
ic wane hi dede meer allene
dan alle die gene die daer waren
die rike god moetene bewaren
hi heft ons groet sorcoers gedaen
want ic hadde gesijn gheuaen
ende mine stat ware op genomen
ware hi ons niet te hulpen comen
seldi mi secgen hoe hi heet
die knape sprac vrouwe in weet
hine es niet van desen lande
waer vromeren ridder ic noit en kande
no die meer pinen mochte gedogen
en sachne heden man met ogen
hine hadde emmer den helm op thouet
vanden liue heft hi gherouet
menighen ridder menigen seriant
ghebenedijt so si sijn hant
die hare soe sere doet ontsien
ic sach menigen man vor hem vlien
waer hi quam hi deet al sceiden
onse here moetene geleiden
die ioncfrouwe sprac mi wondert sere
vut wat lande hi es die ionchere
ende waer omme hi niet en quam naer
het was nacht mi heues vaer
tierst dat die ridder was genesen
wapende hi hem hi wilde wesen
int here daer hi naesten was
voer rikenstene hi reet dat gras
pennevare in corter wilen
hadde gescreden die vij milen
het was al thant ten riken stene
die vander stat groet ende clene
tierst datsi fergute vernamen
ter porten quamen si tsamen
si groettene alle mont gemene
ende seiden binnen riken stene
soudemen doen vwe gebode
ferguut antworde heren van gode
moettijs hebben groten danc
nv vollijc op wi beiden te lanc
si wapenen hen in there daer buten
ic horde die bosinen tuten
die banieren sijn ontploken
die vander stat hebben gesproken
here wi sijn ghereet al gader
wi selen v volgen alse onsen vader
ferguut nam ene baniere
van binnen ende sloech met sporen sciere
in sconinx here wat hi mochte
die eerste ridder die hem brochte
den scilt hi was vut cornualgie
onlange duerde die battalgie
die witte ridder staken onsoete
soe dat den orsse alle die voete
begauen ende het viel te hope
pennevare van sinen lope
enfaelgierde lettel no groet
tote viuen stac hire doet
eer hi noit togel op hilt
wel was dat ors in sijn gewilt
alse was ferguut diere op sat
doe spraken alle die vander stat
dese witte scilt doet wonder
wi waren doet ware wi daer sonder
nv toe helpe wi hem crachtelike
doe sloegen si in arme ende rike
daer wart i battalie fel
daer en was niemen hine had sijn vel
verwaermt eer hijs vt ginc
also dede selue die coninc
hi voerde sinen scilt in sticken
die witte ridder dedene nicken
met enen slage tote vp tghereide
daer en was gheene langer beide
die coninc moeste vlien dor noet
ferguut die hadden doet
sijn vlien conste hem niet besluten
doe versagene die van buten
meer dan vc tenen iane
ende scieden hem vter bane
daer si in vochten doe
ende reden fergute toe
selc met speren selc met swerde
en halp niet dat hi hem werde
daer gauen si in dat ghelach
den riddere meneghen slach
ende veldene op die erde
elc met piken of met swerde
gingen houwen ende steken
si souden hem wel gerne wreken
hi hadde hem scaden vele gedaen
mochtsi souden gerne slaen
si ontsagene altemale
mochtsine doden si wisten wale
die andere souden lettel duren
si soudense houden binnen muren
sine mochten hem niet verweren
waest wonder dat si hem gheren
si welfden alle op hem ter vaert
elc noepte met sporen sijn paert
hi was in vresen vander doet
bedi hi hadde die porsse groet
hi moeste vallen op die knien
hine conste die swerde niet dorsien
die hem quamen op dat hoeft
sijn vaste helm was hem gecloeft
dat hi hinc ane weder zide
ferguut wart op ende was onblide
ende hi enbrachierde sinen scilt
dat swert hi vaste in sijn hant hilt
al omtrent hem ginc hi houwen
die noit eer ridder mochte scouwen
mochte daer enen hebben vonden
hem bloeden sere sine wonden
hi hadde verloren die ventalgie
nochtan secgic v sonder falgie
wie dat hem quam binnen slage
hi moester bliuen ouer sine gelage
bedi sloechsine alle van verren
die vander stat mogen merren
te lange eer si hem te helpen comen
blijft hire het sal hem lettel vromen
si daden luden enen horen
om den ridder hebben si toren
datsine niewerinc en saghen
doe sagen si van verren iagen
penneuaren sijn rosside
doe reden si daer wart met nide
ij seriante haddent geuaen
die van der stat lieten naer slaen
ende bescudden penneuaren
here god hoe serech datsi waren
om den ridder het was wel recht
mettien quam gelopen i knecht
ende riep gi heren ghi doet wonder
die witte ridder hi gaet tonder
ic sachne lanc eer te voet
sere te meskieue gi quaet doet
dat ghi hier hout met al vre crachte
indie porsse daer gi gene scachte
ende die glauien siet gherecht
daer es die ridder sere hi vecht
alse dat horden die van binnen
some spraken si nv salmen kinnen
die ghenendech sal sijn ende stout
nv toe en sparen wi ionc no out
varen wi bescudden den goeden man
doe reden si alle gader an
ende scorden die porsse met crachte
daer waren glauien ende scachte
scilde ende helme ghefrotsiert
so verre hebben ghepongiert
die van binnen dat sine sagen
den witten ridder al omme hem iagen
ridders knapen vut menegen lande
al dore cloeft tote in die tande
alse ferguut die van binnen vernam
ende dat heme die helpe quam
ende si heme brochten sijn rosside
soe wart hi vtermaten blide
want hi wanet wel hebben verloren
hi sat op ende sloech met sporen
die starke porsse dedi dunnen
waer so hi quam  jn soude cunnen
sine doget vertellen niewer naer
al pijndix mi ic hadt te swaer
die van binnen waren harde blide
datsi dien ridder hadden vten stride
si hadden wel hare ere gedaen
ten riken stene keerden si saen
ne waer hi keerde houde
tsinen castele inden woude
daer hi die ioncfrouwe vant
si ontwapindene alte hant
si weenden vtermaten sere
alsi vonden den ionchere
dore slegen in so meneger stat
si salfdene ende maecten hem i bat
si waren vroet van eersatrien
worper in rosen ende acoleien
ende ander cruut datsi daer vonden
omme te sachtene sine wonden
in corter stont hadsine genesen
nv latic vanden ridder wesen
int here die coninc galarent
dede houden sijn parlement
ende sprac gi heren wat te rade
wi hebben gehadt grote scade
ic doge int herte groten toren
mijn volx hebbic vele verloren
gherne wrake ic mi wistic hoe
die grote heren spraken daer toe
here waent v here battalgieren
ende laet ons die stat alselieren
tallen ziden met alre crachte
wi selen v leueren met machte
galienen der coninginnen
ende verslaen die van binnen
so wat so wi gereken mogen
galarant hi waert in hogen
dat heme sijn volc so wel geliet
staphants dat parlement sciet
men dede roepen dat assaut
daer en bleef knecht no ribaut
sine trocken vore rikenstene
saen verhoret galiene
dattie van buten op haer quamen
hi dede wapinen al te samen
alle die in die stat waren
ende hietse vore die porte varen
bat hem datsi behilden haer ere
want si duchte den coninc sere
die van der stat in corter wilen
some met gysarmen some met bilen
some met piken some met pestelen
si traken alle ten cartelen
des coninx here met groten scaren
quamen vore die stat geuaren
die van binnen scoten gedichte
vutwert pile ende scichte
dat assaut wart daer stuer
die van buten tote ane den muer
sijn gedrongen al met crachte
dat was dien vander stat onsachte
si sagen houwen ende steken
ende hare porte met crachte breken
ende ledren rechten an haer muren
si worden alte na geburen
der ere partien mochts wel messchien
die van der stat worden in dien
datsi die stat op souden geuen
behouden goet ende leuen
des wart galiene geware
si was in herde groten vare
si riep int here enen seriant
ende vragede waer es galarant
v here doeten tote mi comen
die coninc hadse saen genomen
in enen torre daer si lach
soe was claer alse die dach
hi groetese ende vragede houde
of soene te manne nemen soude
of dat hise winnen moeste met crachte
des en hebt gheene gedachte
sprac galiene nv ten stonden
enen andren raet hebbic vonden
her coninc dorsti v gheninden
met enegen ridder die gi cont vinden
vanden meesten prise in v lant
her coninc so sekeric v te hant
te bringhene enen campioen
die v beiden sal onder doen
waert so dat hi v mochte verwinnen
her coninc ic wille v wel doen kinnen
soe moesti varen vre straten
altoe so moesti mi doen baten
van alder scade die gi mi doet
maer coninc geuallet v soe goet
dat ghi minen riddere verwont
ic wilde v ter seluer stont
mi vp gheuen ende mine stat
her coninc merct wel dat
ghi moest v here achter doen trecken
ende wi souden ons berecken
minen kempe soudic beiagen
so dat ic binnen xl dagen
v te rechte moeste staen
galarant sprac ic loeft saen
doe ict niet so moetic riesen
alte hant so willic kiesen
minen neuen macedone
hi es mire suster sone
met hem willic steruen ende leuen
ic hope hine sal mi niet begeuen
dese wijch sal sijn vor rikenstene
also sekerict sprac galiene
so doe ic oec sprac die coninc
daer en was geen ander dinc
hi dede sijn volc achter varen
alle die gene die met hem waren
waren blide ende te gemake
ende macedone van der sake
dat hi met sinen oem soude vechten
want hi waende hem wel verrechten
ieghen elken man waer dat ware
hi was een riddere openbare
ouer dadich ende stout
van iaren en was hi niet out
hine hadde niet xxxij iaer
galiene heuet nv wel swaer
si dede soeken ouer al int lant
daer en was ridder no seriant
die vechten dorste vor die coninghinne
dies was si droeue in haren sinne
sine mochten drinken no eten
here god sprac si dit moetti weten
eer ic werde sconinx wijf
ic sal mi seluen eer nemen tlijf
galiene hadde ene ioncfrouwe
die omme hare hadde groten rouwe
om datsi dreef so groet mesbaer
si sprac vrouwe het gaet mi naer
dat gi dus verslaet v lijf
ic wille v raden sonder blijf
daer v goet af sal ghescien
ic hebbe v dicwile gesien
artuer dien coninc ende sine maisniede
hi hout altoes vrome liede
daer es mijn her gawein
ende metten witten handen ywein
pertseuale ende sagremort
lanceloet ende sijn neue bohort
agrauein ende gariet
mereagis ende erec
mijn her keye ende leyuale
ende laquis van portegale
ende walewein i ridder van prise
ende menech ander ridder wise
die te nomene waren te lanc
daer soudic varen wistijs mi danc
bidden aerture den coninc rike
ende genoeueren oetmoedelike
der coninginnen datsi bade
riddere die ons soccoers dade
ende die v holpe vter noet
want v dogen es te groet
dat es mi van herten leet
dat v so campelike steet
doe sprac galiene ter ioncfrouwen
lunette du hebs mi met trouwen
in allen stonden oit gedient
ter noet prijst elc sinen vrient
op enen muel werpt i ghereide
ende vaert te houe sonder beide
bidt arture dat hem mijns ontfarme
si dwanc lunetten in haer arme
ende bat hare datsi hulpe sochte
ende si haer haeste datsi mochte
die xl dage begonnen naken
lunette ghinc hare wech maken
tote ghincestre es si comen
daer si den coninc heft vernomen
si beette ende ginc vp in die zale
daer mense ontfinc herde wale
die coninc selue festerese sere
lunette sprac lieue here
dat v god lone waent mi verhogen
es hier ridder die soude moghen
varen met mi tote rikenstene
daer es mijn ioncfrouwe galiene
beset en van enen coninc
here omme gheen ander dinc
dan hise gerne name te wiue
galiene swert bi haren liue
watsi doet sone nemes niet
here so eser met ghesciet
si moet soeken campioen
die den coninc moet onder doen
ende enen sire suster sone
diemen hetet macedone
die goet ridder es van sire hant
die coninc artur sprac thant
ioncfrouwe gi dunct mi tongemake
dats mi leet van derre sake
en salic v connen berechten
hiers niemen die voer v dar vechten
no die dauonture bestonden
die ridders van der tafelronden
alle die beste die met mi waren
sijn enen ridder soeken geuaren
die si gerne te houe brochten
quame iemen weder dien wi mochten
her bidden ic wilt gerne doen
dat hi hier worde v kempioen
dus bleef lunette metten coninc
so lange dattie tijt wech ginc
die xl dage begonsten naken
here sprac lunette ic moet mi maken
te mire ioncfrouwen sonder beide
wat holpt dat ic vele seide
met mi geen ridder weder keert
mire vrouwen hebbic onteert
hare lant wert hare al genomen
ic behiet hare ic soude comen
ende ridder bringen wel te tide
die hare soude helpen vten stride
nv sie ic wel waer wert het gheet
die coninc sprac dat es mi leet
also motic sijn met ihesu christe
in goeden sticken ic ne wiste
dat mijn hof dus was versceden
die rike god moet v geleden
ende betren vwen aerbeit
lunette wenet ende screit
ende si dreef alte groet mesbaer
si sloech haer hande si trac haer haer
om die doet si menech werf riep
tote haren mule dat si liep
met ere scorgien ghinc soese driuen
sine wilde te houe niet langer bliuen
si maecte haer wech met groter iacht
ende heft gereden dach ende nacht
om hare ioncfrouwen si sere vreest
dus es si comen int foreest
daer die witte ridder was
hi ginc hem meyen in dat gras
alse dauenture soude gescien
lunetten heft hi saen versien
die vter maten serich quam
in sinen aerme hise nam
ende dwancse ane heme vriendeliken
hi seide ioncfrouwe omme gode den riken
waer omme hebdi dit mesbaer
betet af ende comet naer
men sal v te gemake doen
ghine hebt knape no garsoen
hets nacht waer wildi tameer
ridder seitsoe ghi doet mi seer
al lustes v ic en hebbe geen spel
laet mi varen so doedi wel
want ic ben sere tongemaken
ferguut sprac omme wat saken
sidi van iemen te blouwen
dat ware mi leet bi mire trouwen
of heft v ieman messeit
waer omme ghi so sere screit
ay lieue vrient wats mi gesciet
al seidict v en holpe mi niet
ic mochter mijn zeer met vernuwen
haren muel so ghincsi bluwen
dat heme mach rouwen dat hi leeft
ferguut begrepen heeft
haren breidel in sijn hande
hi sprac ioncfrowe god geue mi scande
in sal weten wat v mescomt
eer ghi heden van mi comt
ofte ghi selt hier houden stille
tote morgen vroe eist v wille
soe ontdect mi v mesquame
lunette sprac here vwen name
en wetic niet no wie gi sijt
laet mi varen hets meer dan tijt
inden hemel sie ic die sterren
ghi doet mi hier te lange merren
die sonne es gegaen onder
ferguut sprac gi segt wonder
ghine comt van mi heden mere
ghine ondect mi van vwen sere
waer omme ghi v dus verslaet
lunette sprac ridder dat verstaet
dat emmer sijn moet dat moet sijn
here ic ben met ere ioncfrouwe fijn
die in hare herte heft groten rouwe
dat iammer es bi miere trouwe
also ic v mach tellen
een coninc heftse doen quellen
sine wille niet volgen sinen rade
hi heft hare gedaen grote scade
wilde sine ontfaen ouer here
ende nemen te manne hi dade haer ere
dat heft hi hare dicke doen bieden
met hem ende met andren lieden
maer mijn ioncfrouwe en wils niet horen
bedie heft soe scade ende toren
ende heft hare mengen man genomen
al toe eist nv op hare comen
hi heefse beseten in i haer stade
in tende wart mijn ioncfrouwe te rade
bi hars selfs moet core
si dede den coninc haer comen vore
ende seide si soude ridder bringen
die daer toe soude den coninc dwingen
name wat ridder so hi mochte
vinden in sijn lant ende brochte
hare riddere soudse bede onder doen
dien coninc ende sinen campioen
gheuielt oec dat hijs niet en dade
den coninc soudsoe hare stade
ende al haer lant op moeten geuen
haer seluen mach hi nemen tleuen
waert sijn wille ende gedroeget sijn raet
geuielt oec den coninc quaet
soe dat hi verwonnen ware
hine vochte nemmermeer op hare
noch en dade scade in haer lant
hi dade sijn here keren te hant
here ic en can niewer riddere vinden
die heme des camps wille onderwinden
no dauonture dar onder staen
mijn ioncfrouwe sal mi doet doen slaen
die xl dage si sijn comen
vp morgin es die camp genomen
vor die porte van rikenstene
ay lieue ioncfrouwe galiene
wat sal morgen vwes gescien
ghine selt weten waer wert vlien
al v lant seldi verliesen
wel hebdi gesproken den riesen
ghi selt varen vten sinne
eer gi den coninc geloeft v minne
dusgedaen dinc hordic noit lesen
volmaket god hoe mach dit wesen
mi heues wonder so helpe mi god
datsi minnet enen sot
dien si noit maer enewerf sach
mi wondert hoe dit wesen mach
dat sijs niet mach comen aue
hare enghenoeget hertoge no graue
no coninc datsi worde sijn wijf
sonder i arem keytijf
een blode knecht vt vremden lande
waer so hi es god geue hem scande
sinen toe name en wetic niet
ridder nv wetti mijn verdriet
laet mi gaen ic ware gerne woch
die ridder sprac ioncfrouwe noch
biddic v dat gi comt naer
segt vwer ioncfrouwen ouer waer
datse hare lief bescudden mach
lunette riep owi owach
dese ridder hout met mi sijn sceren
lieue vrient waent des onberen
van allen spele es goet die mate
laet mi varen mire strate
lunette begonste sere wenen
doe beual hise sente allenen
ende keerde weder ende lietse gaen
lunette ginc haren muel slaen
ende lieten lopen dat hi mochte
tote rikenstene hise brochte
een lettel vor der dagerake
galiene lach noch in wake
die int herte sere was gram
lunette tote hare quam
si viel neder op haer knien
ende seide ioncfrouwe waent v versien
wat ghi morgen moget doen
ic en can vinden kempioen
en geenen die ouer v wille vechten
ouer mi so doet rechten
doet mi branden in enen viere
galiene antworde sciere
so helpe mi god hoe dat gaet
lunette ic en doe v geen quaet
want ic ben seker ende wel weet
dat v mijn vernoy es leet
ic wilde dat ic ware doet
want mine pine es te groet
ic en weet wat mi es gesciet
in can mine herte bedwingen niet
ic peinse altoes omme ene dinc
en es graue no coninc
negeen die op die werelt left
daer mijn herte iet omme gheft
dats mi vtermaten leet
die ghene die mi in therte steet
ic en canne niet verdriuen
hi moeter emmer in bliuen
mi seluen heues wonder groet
want ic wane dat hi es doet
al leuedi hine soude mi niet kinnen
nochtan so moeticken minnen
lunette dats mi i swaer slach
god hi gheue hem goeden dach
ende gheue hem dat sijn herte gert
ic minnen die mi heft onwert
al mijns goets ben ic in sorgen
mijn lijf salic mi nemen morgen
eer ic nemmer doe sconinx raet
lunette sprac ghi segt quaet
lieue vrouwe des en doet niet
een ridder mi v secghen hiet
niet verre henen inden woude
dat v v lief bescudden soude
ende gi niet waert tongemake
galiene sprac dese sprake
lunette dit mochte niet waer sijn
die ghene die heft die herte mijn
hine acht op mi lettel no vele
die ridder seit te sinen spele
om dat hem leet was v seer
laet ons op staen heden meer
ende segge wi onse orisoen
onse here si onse campioen
hi moet ons betren onse quale
oft sijn wille es hi maget doen wale
alse galarant was op gestaen
hiet hi omme sinen neue gaen
ende dede sine wapine bringen
van bliscepen begonste hi singen
dat comen was die termijn
dat galiene sijn wijf soude sijn
macedone quam te sinen oem
die coninc nam sijns neuen goem
hi dede hem an i acottoen
daer bouen hiet hi hem an doen
enen halsberch sambelijn
ende daer naer i curiekijn
van enen velle van serpente
ic en wane niet dat te boniuente
ne geen so goet was tenegen tiden
daer op dedi den roc van ziden
daer sine wapine in was gewrocht
enen helm van stale heftmen hem brocht
die hem die coninc op thoeft bant
doe wapinde hem galarant
achemerde hem houerdelike
in wane niet dat in enech rike
noit enech scoenre riddere bleef
noch die min baraets dreef
dus voer si bede vor rikenstene
die coninc sprac vrouwe galiene
comt vort met vwen campione
wi sijn hier hets wel na none
v ridder soude sijn te crite
wetkerst ic en scelde v hede meer quite
ic sal hebben borch ende lant
ende v seluen sprac galarant
het ware beter geuen ten beginne
dan ic nv v met crachte winne
doet vollec die porte onsluten
want wi houden te lange daer buten
ende comt selue te genaden
galiene sprac ic sals mi beraden
hens noch geene vespertijt
noch mach mijn ridder comen int crijt
ende houden mi in mine eere
galiene weende herde sere
sine wiste watsi doen mochte
ane hare liede si raet sochte
si sprac gi heren inweet wat doen
in hebbe ghenen kempioen
wat magic doen geeft mi raet
si spraken vrouwe na dat staet
wi moeten v den coninc gheuen
ofte hi dade ons nemen tleuen
wi moetene ouer here ontfaen
ende in sinen dienste staen
wi geloefdent bi onser trouwe
so dadi selue lieue vrouwe
ghi heren sprac die coninginne
na dien dat hi moet comen hier inne
ende ghi heme manscap doen wilt
laet hem noch dragen sinen scilt
een lettelkijn en es niet te spade
si seiden vrouwe vwen rade
wille wi volgen met alre machte
galienen wart herde onsachte
in hare camere datsi liep
ende sloet die dore ende riep
wats mi gesciet keytiue
ic sal mi doden met i kniue
eer ic nemmer doe sconinx wille
dit horde hi alswijcht hi stille
die witte ridder int foreest
wapent hem vollic want hij vreest
dat hi comen mach te spade
wel so saten hem sine gewade
een lettelkijn heft hi ontbeten
op penneuaren es hi geseten
die grote spronge spranc op tgras
vore rikenstene hi snieme was
het was hoge op dien dach
wel saen hi den coninc sach
die sine baniere hilt ontploken
vore die porte ende heft gesproken
ontslut die porte ondoet ondoet
ende gheft mi op haue ende goet
ofte ic hange v bider kele
wat laetti mi roepen so vele
ferguut heft wel verhoert
sconinx tale ende trac vort
ende seide here gi doet quaet
waer bi doedi dese ouer daet
ofte v die vrouwe niet wilt minnen
moetdise emmer met crachte winnen
een deelkijn sidi hare te fel
laetse met goede so doedi wel
ende keert weder in v lant
doe antworde galarant
die wel fellike op hem siet
ridder wat eist mescomt v iet
vaer vollec henen vre verde
ofte ic dorsteke v met minen swerde
doe quam vort her macedone
ende sprac wat eist her driten sone
waer af wildi v onder doen
of ghi wilt sijn hare campioen
so comt vort ende laet ons vechten
ferguut sprac ic saelt berechten
ic hope te stilne v baraet
eer gi heden van mi gaet
laet ons vechten onsen niet
godsat hebbe hi die v twint ontsiet
harde blide wart galiene
ende alle die van der stat ghemene
alsi den ridder hoerden spreken
dat hi wilde haren lachter wreken
si baden gode van hemelrike
ouer dien ridder houeschelike
ende onser vrouwen sente marien
datsine moeste benedien
dat hi die ere moeste beiagen
galiene began sere vragen
wie es die ridder ofne iemen kent
mallic so sach al omtrent
ende seiden wine sagene nie
maer ane sine wapine dinket ons die
die ons naesten in hulpen stont
sijn name en es ons niet wel cont
ferguut trac doe bet achter
macedoene die seide hem lachter
dat soude hi wreken wiste hi hoe
alle iij so porredensi doe
wat hare orsse lopen mochten
die banieren die si brochten
braken si ontwee tote in di hant
macedone ende galerant
hebben den ridder so gesteken
dat vte sinen halsberge moeste breken
viijc maelgien ofte meer
ferguut versat het dedem seer
maer hi es int gereide bleuen
wel na hadsi hem genomen tleuen
si verspraken sere den iongelinc
macedone ende die coninc
si riepen dicke galgenere
die lede duuel bracht v here
dus gedaen spel sidi ongewone
ferguut reet op macedone
sere tornich ende gram
metten scachte hine nam
vte sinen gereide hine stac
soe dat hem die herte brac
macedone viel op die erde
die coninc vinc te sinen swerde
alse hi sinen neue sach doet
int herte haddi rouwe groet
alsi macedone doet sagen
galarant begonste clagen
ende sprac so helpe mi sente thomaes
neue ghi waert mijn solaes
ghi waert mijn scilt ende mijn spere
nv sidi doet al sonder were
en magic v niet gewreken
mine herte sal mi ontwee breken
tote fergute es die coninc comen
ende heften biden halse genomen
met crachte velde hine int gereide
ende sloegene sere sonder beide
in die limire vanden helme
ferguut hi wert in dwelme
ende tongemake vanden slagen
galarant gincken iaghen
hine lieten rusten lettel no vele
het ghinc fergute vten spele
sinen scilt hi ontbrachiert
ten coninc wert hi verlachiert
die witte ridder alse i deghen
den coninc waendi hebben dorslegen
waer die slach droech vdewert
ende geraecte sconinx pert
ende sloech heme af dat hoeft
den coninc haddi dore cloeft
daer ware bleuen sijn beste let
hadde hine geraect i lettel bet
die coninc viel ter erden neder
dapperlike spranc hi op weder
ende dwanc dat swert insijn hant
een vrome coninc was galarant
ouer dadich ende fier
hi sprac ridder gi bliues hier
noch en ben ic niet verwonnen
ghine selt mi niet ontspringen connen
dat wanic wel bi sente daneele
hi die was van fellen spele
dore sloech hem helm ende beckineel
ende vanden hoefde een groet morseel
ferguut was te meskieue
hi sprac gine hebt mi niet lieue
her coninc ghine wilt mi niet queken
ic salt v gelden magic v gereken
ferguut hadde stouten moet
hi beette stoutelike te voet
ende liet penneuaren gaen
vp dien coninc ginc hi slaen
met beiden handen watti mochte
elc galt andren dat hi cochte
galarant sloech ende ferguut weder
so lange dat die sonne ginc neder
vanden auonde enwaest niet verre
doe wart ferguut herde erre
dat hem die dach so ontginc
ende scoet vp den coninc
warpen onder hem op die erde
wilden dorsteken metten swerde
dat ware iammer ende scade
doe bat galarant genade
ende seide ridder op groet oetmoet
laet mi leuen oft v dunct goet
ic lie verwonnen ic ben moede
ic werde v man van minen goede
ende sal v te dienste staen
here coninc wildi dan gaen
ter coninginnen van rikenstene
ic wane si heet galiene
doet haer manscap van vwen goede
soe mogedi leuen sonder hoede
ende sijt vort van haren rade
ende bewert hare scade
her coninc ic segge v oec te waren
bouen al desen moeti varen
in sconinx vangenesse van lonnen
segt hem dat v heft verwonnen
i ridder ende draget den witten scilt
daer her keye sijn spot met hilt
groetse mi alle die gi daer siet
maer keien die en groetic niet
segt heme dat hi hem wachte van mi
her coninc here aldus wildi
latic v leuen ende anders niet
galarant sprac ridder so siet
ic sal varen te mire vrouwen
werden hare man bi mire trouwen
ende vort varen tote arture
ende tellen hem mine auonture
also gi mi hebt beuolen
vwe boetscap en sal niet sijn verholen
alsoe ghi mi gewapent siet
die ridder doe van hem schiet
ende beualne sente allenen
ende seide groet mi galienen
hets auont ic moet wech varen
hi spranc stappans op penneuaren
ende liet lopen alre meest
ten castele wert int foreest
hi reet sere dien manpat
alse dat sagen die vander stat
waren si sere tongemake
si spraken alle ene sprake
ay deus wie sach dit noit gescien
dat dese ridder dus van ons wilt vlien
die ons dit soccoers heft gedaen
wi waren alle geweest gheuaen
of men hadde ons genomen tleuen
ware hi i lettel achter bleuen
die rike god moetene geleiden
die coninc en wilde hem niet ontcleiden
also gewapint alse hi was
dapperlike ghinc hi in dat gras
tes hi quam ten rikenstene
iegen hem quam galiene
ende alle die liede vander port
galarant sprac ghi heren hort
ioncfrouwe ic come v te genaden
dat ic v hebbe gedaen te scaden
dies willic v in boeten staen
oec moetti mi te manne ontfaen
van v moetic houden mijn goet
vergeeft mi vwen euelen moet
des biddic v omme gode den riken
galiene sprac oetmoedeliken
her coninc ic wilt gherne doen
wel moet varen mijn campioen
hi heft mi brocht vt mire sorgen
ic waende wel noch heden morgen
verloren hebben al mijn lant
ioncfrouwe hort sprac galarant
die ridder hiet mi dat ic v groette
van sinent haluen ende ic v boete
altegader mine mesdaet
dus biddic dat gi mi ontfaet
bedi ic ware te houe gerne
galiene sprac mi en staets tontberne
ic ontfa v nv ter stont
si custene ane sinen mont
die coninc nam orlof ane here
schiere keerde weder sijn here
hi deet op breken alte hant
ende keren weder in sijn lant
hi dede genesen sine wonden
ten rikenstene haddijt quaet vonden
nv swiget alle hier seldi horen
een lettelkijn van hier te voren
die rouere van der hoger zee
die sine lede hadde gehadt ontwee
het was tijt hine wilde nemmer miden
te houe wart so ginc hi riden
sochte den coninc tot hine vant
tote senefort in ingelant
daer waren vrouwen ridders vele
hi beette ende ginc in die sele
ende ginc vore den coninc staen
hi seide here ic geue mi geuaen
in v vancnesse legt mi
here ic sal v seggen twi
wi waren tote x gesellen
vele quaets mochtmen van ons tellen
ende waren rouers optie zee
wel xvij iaer ofte mee
vele quaeds hadden wi gedaen
in dinde moestewijs af staen
wi souden enen ridder ouer setten
indie zee wilden wi niet letten
maer wilden hem nemen sine gewade
waer het verginc ons te quade
tote ix sloech hire doet
ic bat genade dore die noet
hi hiet mi dat ic tote v quame
ferguut es sijn gherechte name
alle v ridders hiet hi mi groeten
sonder keien hi moet hem boeten
hi heft gheseit dat hem es leet
her coninc here ic ben ghereet
te doene wat ghi visiert
vrient ic wille gi v aisiert
dore sridders wille want v si vergeuen
ende vort waent vroedelijc leuen
die rike coninc galarant
hine wilde ridder no seriant
hi nam sine wapine ende sijn pert
ende voer allene te houe wert
te lonnen hi den coninc vant
noit en beette galarant
tote vore arture es hi gereden
hi seide here in houescheden
moetti verstaen dat ic hier doe
dat ic dus come ic secge v hoe
here ic hadde lief i ioncfrouwe
sine wilde mijns niet ic hads rouwe
ic voer op hare ende hare lant
here ic hete galarant
ende ben coninc van amarie
in dende seide die maget vrie
si soude soeken campioen
die mi soude onder doen
ende enen mire suster sone
die geheten was macedone
hare ridder heft ons beden verwonnen
mijn neue es doet ic en soude connen
die waerheit cort niet ertrecken
here hort na mi ic en wilt niet decken
ic geloefde heme al moeder ene
doe ic schiet van rikenstene
te comene in v prisoen
met mi mogedi vwen wille doen
ghi moget mi hangen ofte blenden
ofte in vwen kerker senden
v gebot willic doen ghereet
anders ic sinen name niet en weet
die mi hier ghesent heeft
ic waent die beste es die leeft
die ridder metten witten scilde
van sinen slagen es hi milde
hi hiet mi groeten altemale
die ridders van vwer zale
sonder keien den drossate
van hem moet hi hebben bate
dat hi sijn scheren met hem hilt
here besiet wat gi doen wilt
ic ben ghereet tuwen gebode
artur antworde here bi lode
ic vergheue v minen moet
mire vrouwen gi die bate doet
hi riep ridders ende seriante
datsi aisierden galarante
ende leidene ter coninginnen
genoeueren si wilden kinnen
si hadde vele van hem horen sagen
bedi moeste hi met hare dagen
nv keric weder te galienen
die heft gelaten staen haer wenen
soe siet wel dat het niet en wout
hen es geen dinc hen vercout
ferguut mach wel so lange merren
dat sijn rapen selen berren
wijfs herte en es niet van stale
galiene riep in hare zale
haer ridders si was blide ende in hogen
si sprac ghi heren ic en sal mogen
mijn lant niet houden sonder voget
beraet mi of gi iewer moget
in enegen lande ridder vinden
daer ic mi dorste toe gheninden
dat ickene te manne name
daer gijt mi riet waert mi bequame
al haddi niet al sijn gheuoech
van goede ic hebs gnoech
ic maecten here van minen lande
die nemt dore goet god geue hem scande
dat sine herte niet en mach
hi moet dicke hebben quaden dach
doe antworden si alle schiere
ioncfrouwe die hadde den ridder fiere
die v sorcoersde in v noet
al en ware sijn goet niet groet
hi es sterc ende onuervert
sulc een ridder es elker vrouwen wert
maer wi en weten wanen hi quam
wiet es of waer hi inde nam
galiene sprac ende loech
ic wildicken hadde waert v geuoech
gi heren nv waent v gerecken
ic wille morgen te houe trecken
bidden arture op so grote doget
dat hi mi geue sulken voget
die orbore si in mijn lant
doe spraken die ridders alte hant
ghi sijt listech ende vroet
ioncfrouwe dit dunct ons allen goet
dat ghi vaert spreken den coninc
sanderdages alse die zonne op ginc
ghinc galiene hare gereden
hare ridders liepen hen vercleden
met dieren pelre van rossien
wel cc van ere partien
si saten op ende voeren der waert
dus hebsi bestaen de vaert
te cantorbie sijn si comen
daer hebsi den coninc vernomen
daer daden ridders ende vrouwen
alle grote ere dier ioncfrouwen
die coninc selue was herde blide
want hine hadde in menigen tide
so scone i ioncfrouwe niet gesien
die ander vrouwen moesten vlien
genoeuere hads selue groet verdriet
want iegen hare en was si niet
alle die ghene diese saghen
begonsten mallijc anderen vragen
wie es dese vrowe wie es haer name
hen sach noit man wijf so bequame
wel ware hi here dien soe mochte
ende dien si dade in hare gedochte
hi mochts i iaer te langer leuen
dien si antworde wilde geuen
dus spraken si alle mont gemene
vore den coninc ginc galiene
die vander zale swegen stille
si sprac here waert v wille
gaefdi mi man ic wists v danc
want wi vrouwen wi sijn cranc
wine mogen striden no vechten
noch ons lant berechten
bedi biddic of gijt doen moget
dat gi mi gheeft sulken voget
die orbore es te minen rike
artuer antworde vriendelike
so hulpe mi god vte mire noet
ioncfrouwe ware genoeuere doet
ic name v te minen trouwen
mochtic v hebben in can gescouwen
riddere ghenen die v betaemt
no dien gi te manne naemt
maer ic hebbe vonden enen raet
docht v goet en ware niet quaet
ic soude senden alte hande
knechte yraude in allen lande
ende doen enen tornoy crayeren
daer mine ridders souden tornieren
iegen alle die van buten
minen scat willic onsluten
gheuen elken sinen kies
ic wille hem gelden haer verlies
den ridders van mire meysnieden
ioncfrouwe vort willic doen gebieden
in allen maertsen ouer al
diet daer best doet dat hi hebben sal
die ouerdege coninginne
die menegen roeft vanden sinne
ende vrouwe es van rikenstene
geheten es si galiene
ic sal oec roepen doen ter vren
dese tornoy sal i maent geduren
buten cardoel op dat sant
ioncfrouwe die ridder sal sijn becant
die desen tornoy sal winnen
met rechte salmen mogen minnen
galiene sprac wel lieue here
ghi doet mi vrienscap ende groet ere
dat gi wilt doen dats mi lieue
die coninc dede maken brieue
ende deetse in allen lande dragen
alle die ere wilden beiagen
datsi tien tornoye quamen
te cardoel wert tract alte samen
dat ridderscap groet ende clene
wel blide mach sijn galiene
dat al die werelt omme haer pijnt
die ghene die om hare verdwijnt
ende vore alle vrouwen mint
en wiste van dien tornoye twint
in sijn wout was hi spelen gaen
ende hi sach comen enen naen
op i herde scone ors gereden
hi was lelic van allen leden
enen scilt ane sinen hals hi droech
ferguut groettene ende loech
ende sprac naen waers die tornoy
die naen sweech het haddem boy
ende leet ouer hi was gram
die ridder biden togel nam
dat ors ende hilt al stille
ende sprac naen oft es v wille
segt waer suldi henen varen
die naen sprac houdi v scaren
met enen hertoge ben ic garsoen
lietti mi varen ic en hads wat doen
dat ghi met mi hout v spel
waer dat ic vare dat wetti wel
want en es batseleer en geen
hine si daer die wert es ij sleen
so soudi oec waerdi niet sot
ferguut sprac so helpe mi god
lieue naen ic en hebs niet vernomen
die naen sprac te cardoel es comen
ene behagele coninginne
die te niemen wil dragen minne
hine hadde van dien tornoie dien lof
die coninc artuer hi hout hof
ende doet craieren ouer al
wie daer den prijs hebben sal
die coninginne salmen hem geuen
alle die ghene die nv leuen
en sagen scoenre wijf noit ghene
die vrouwe hetet galiene
mochticse sien ic ware genesen
daer sal die werelt wesen
artuers maisniede sal tornieren
iegen alle die banieren
die van buten comen mogen
wel mach die ridder sijn in hogen
die cussen sal haer mondekijn
her ridder of gi daer wilt sijn
ghi moet v haesten wi varen voren
die naen sloech wech met sporen
ferguut hi keerde in sine kemenade
ende hiet heme bringen sine gewade
ende wapende hem al toten voeten
hi sprac nv salic keyen gemoeten
vp penneuaren ginc hi riden
sine wapinen waren wit van siden
dus voer hi wech al moeder ene
hoe dicke riep hi galiene
salic v nv moeten verliesen
wel haddic gesproken den riesen
dat ic naesten niet en voer tote v
ten rikenstene dats mi leet nv
hets dicke geseit dats waer sprake
blode man quam noit te hoger sake
die coninc artuer heft vernomen
dat die ridders alle sijn comen
sinen standaert so dede hi dragen
te velde daer was menech wagen
van vrouwen ende menich scofaut
lude riep daer menech yraut
ridders hets tijt lacies lacies
die vrouwen waren blide dies
want si die ridders gerne sagen
die op dat hogeste scafaut lagen
dat was genoeuere ende galiene
artuer die coninc ende philomene
des coninc wijf van aualons
die oude graue van mascons
daer was van candie aglentine
ende vute grieken alemandine
daer was sibilie van rome
ende sgrauen wijf van vendome
daer was lidone vut almanie
ysaude des coninc wijf van spanie
fausette die scone van tudele
oec waser die male pucele
ende lunette van brabais
dese waren blide ende hadden pais
ouer al mochtsi slaen haer ogen
hine hilt heme niet ouer bedrogen
die galienen mochte sien
mijn her keye es comen mettien
ende alle die vander tafelronden
hadden helm op hoeft gebonden
mijn her keie was herde fiere
tote arture reet hi sciere
hi sprac here wien so het coste
ic moet hebben die ierste ioste
ende iosteren vore dese vrouwen
si selent alle mogen scouwen
ic sie ginder enen walopperen
sijn ors willic prosenteren
der coninginnen van rikenstene
die vrouwen spraken mont gemene
her coninc het dunct ons goet
dat mijn her key die ioeste doet
want hi hefse tierst gebeden
mijn her keye was wel gereden
hi wiste wel die costume
hi hurte vort tote op tgherume
ende greep in die hant den scacht
die van buten ane ene gracht
biden harnassche al stille hilden
wantsi die ridders kinnen wilden
die die ioeste souden doen
alsi versagen den lyoen
kennetsi mijn keien wel
hi was goet ridder ende snel
ghenendech ende van stouten moede
ferguut was al moede
stappans ten tornoye comen
tierst dat hi keien horde nomen
dat heme die ioste was gegeuen
so vervroudem sijn leuen
hi sach wel keien ende waer hi hilt
dapperlike nam hi den scilt
ende noepte penneuaren
van allen den genen die daer waren
sone wiste niemen wie hi was
mijn her keye quam dore dat gras
sere met sporen te hem wert
blide in hogen ende onueruert
mijn her keie den ridder stac
vp sinen scilt sijn scacht brac
ferguut stac keien weder
droech hem thoeft ter erden neder
in ene beke die daer liep
daer hi in lach  ende lude oec riep
helpt mi alle oft ic verdrinke
want ic hebbe alte grote minke
mijn dieschinkel es te broken
ferguut es nv wel gewroken
dat keien met heme scheren hilt
men leide keyen op enen scilt
ende droechene weder in die stat
hi seep van watre ende was nat
die tornoy slouch ende wart geraect
die ridders waren sere mesmaect
in beden siden ende gefrotsiert
wel heft lanceloet getorniert
mijn her gawein ende sagramort
pertseuale erec ende bohort
lyonel ende mereagis
ende her ywain ende laquis
dese dadent alle wel van binnen
van buten willic v doen kinnen
diere prijs hadden wie si waren
daer was die here vanden baren
die hertoge van denemaerke
ende vte poytau i ridder starke
wel deet daer die coninc van spaengie
ende die coninc van almaengie
ende die coninc van romenie
ende menech ridder van herten vrie
van angou ende vte prouentse
waser daer vele ende van valentse
die hier te noemene waren swaer
maer dietre best dede vor waer
dat was die voerde den witten scilt
hi dede daer al dat hi wilt
menegen ridder warp hi aue
daer en was coninc no graue
hine moeste hem sekeren in die hant
die witte ridder was saen becant
si prijsden alle diene sagen
die vrouwen die op tscafaut lagen
mercten fergute sere
si vrageden wie es die ionchere
selken ridder machmen wel minnen
hi lijd alle dien van binnen
artuer sprac selue bi sente denijs
den witten ridder geuic den prijs
laet vollec v tornieren staen
wi willen te herbergen gaen
het es nacht die dach es woch
morghen salmen tornieren noch
artur sciet ende sine mesniede
ende daer na die ander liede
si trocken alle in die port
elc te herbergen weder ende vort
artuer die coninc hi geboet
datter niemen bleue lettel no groet
die ridders voeren alle te houe
men ontfincse met groten loue
sonder die aerme ferguut
hi bleef al moeder ene daer vut
haerde sere was hi te blouwen
onder i hage was hi gheulouwen
gode clagedi sine noet
hine at no dranc el niet dan broet
hoe dicke riep hi galiene
wat wondere eist dat ic wene
bi mire scult hebbic v verloren
hets wel recht dat ic hebbe toren
want gi boet mi vwe minne
hets wonder bliuic inden sinne
alsemen te houe hadde geten
sprac artuer ic wille weten
staet op gi vrouwen laet ons festeren
den ridder dien keien dede canceleren
ende alle mine ridders heft verwonnen
hets recht dat wi hem sprijs onnen
si sochtene van ringe te ringe
daer waren grauen ende coninge
ende menech ridder vut vremden lande
daer en was nieman diene cande
so waer hi voer ofte hoe hi hiet
artur ginc slapen dat hof sciet
smorgens als die zonne op ginc
stont op artur die coninc
ghinc messe horen in die kerke
daer waren papen ende clerke
daden den dienst te gods loue
die coninc artur voer te houe
ontbeet i lettel voer te velde
daer volchdem menich ridder milde
scilt omme den hals cousen gebonden
die ridders vander tafelronden
seiden dat sijs hem mochten scamen
dat heme die van buten namen
dier ioncfrouwen galienen
elc sprac mochtic sien den genen
diet hier gisteren dede soe wel
ic soude verwarmen hem sijn vel
daer tamboreerde menech hiraut
genoeuere trac op hare scofaut
ende galiene ende dandere vrouwen
dien tornoy mochtsi wel scouwen
een goet ridder was pertseuael
hi vant dat precioes grael
dat noit eer man en mocht vinden
hi wille datne die vrouwen kinden
mijn her pertseuale die coene
sprac hets wel na neder noene
lieue here waert v bequame
ic dade deerste ioste in gods name
pertseuale iaet sprac die coninc
hi horte stappans inden rinc
lettel hem sine wapine verwagen
teerst dattene die van buten sagen
spraken si dese en es niet bois
dit es pertseuale die walois
die meneghe prouetse heft gedaen
ende ferguut versagen saen
percheuals scilt heft hi vercoren
mallic sloech op andren met sporen
ende brochten gerecht die scachte
pertseuale stac fergute met crachte
dorstac hem corie ende halsberch
die witte ridder alse i dwerch
bleef vaste sittende op sijn pert
pertseualen stac hi ter vert
ende gheraecten in die lumire
droech hem dat hoeft ter erden sciere
dat heme die been op wert vlogen
die van binnen ouer bedrogen
hilden hem ende sloegen toe
daer wart tornoy ende pongijs doe
want die van binnen voeren ane
ende ferguut leidde den trane
hi was emmer inden tas
menegen veldi op dat gras
die verloes pert ende gereide
die vrouwen spraken sonder beide
dese witte ridder doet groet wonder
hi doet al die van binnen tonder
hi verwinnet altemale
al ware hi yserijn of van stale
nochtan mochti moede sijn
artur sprac ten trouwen mijn
noit en sagic ridder met minen ogen
die meer pinen mochte dogen
no die dapperliker vacht
die tornoy duerde tote in die nacht
doe trac elc te sire herbergen
die witte ridder ferguut voer hem bergen
neuen i foreest int gras
alst geheten te houe was
so spracmen vele in die zale
om keien ende omme pertseuale
ende gingen den witten ridder prisen
die coninc sprac wie sal mi wisen
den ridder diet al verwonnen heeft
het es die vroemste i die leeft
die ridders spraken alle gemene
here wine weten groet no clene
wie hi es of waer hi vaert
die coninc swoer bi sente alart
sal hi galienen gewinnen
wi selen noch bet moeten kinnen
artur ginc in sine kemenade
die ridders scieden het was spade
des derdes dages iosteerde boort
ende opden iiij sagramort
vp den v mijn her laquis
vp den vi mereagis
dien vij stac hi vanden paerde
heerecke dien ridder metten baerde
den viij dach mijn her yweine
vpden ix agraueine
vpden tiensten gosengote
vp den xi lancelote
dese verloren ors ende gesmide
vp die werelt doe te tide
waest die bloeme van kerstinhede
die coninc hads oec scande mede
dat i ridder al verwan
sine beste ridders hi en can
geweten wie die ridder si
dies xij dages so dede hi
weder den tornoy crayeren
sine ridders wilden noch tornieren
die verwonnen es wille emmermeer
mijn her gawein hadde groet seer
hi scaemde hem vtermaten sere
datsine gesellen alle onnere
ende lettel prijs hadden beiaget
artur die coninc hi versaget
dat mijn her gawein was onblide
sijn neue hi traken ane i side
ende vragede hem wat hem mesquame
hi sprac oem mi en es niet bequame
dat gi hier so lange sijt
trec wi te velde het es tijt
doet vore v dragen v banieren
men soude met rechte nv tornieren
doe ginc hem artur berecken
ende dede staphans te velde trecken
daer mochtmen hebben sien baleren
vedelen ende flaioteren
vore die vrouwen menechfout
daer was oec menech ridder stout
scilt omme den hals helm gebonden
tenen tornoie noit ten stonden
wanic dat soe vele ridders waren
mijn her gawein es geuaren
tote genoeueren der coninginnen
hi sprac vrouwe god moet v minnen
dese ioeste dadic alte gerne
biddes minen oem mine staets tonberne
ic moets se sekerlike doen
artur die here van carlioen
sprac gawein neue swijcht stille
in gheuere v niet hens niet mijn wille
dat gi dese ioeste doet
mi ware lieuer half mijn goet
genomen  dan enich ridder quame
die v velde van vwen name
en hadde noit man van vwen plumen
moesti nv tghereide rumen
dat ware mi leet te minen trouwen
gawein antworde oem te blouwen
sijn algader mine gesellen
ende tongemake ic moete quellen
oftic nemmer bliue in die ere
alle die vrouwen baden sere
mijn her gawein dat hijs onberde
der gawein hads grote onwerde
datsi den ridder so ontrieden
hi hurte stappans vut dien lieden
ende bleef houdende al moeder ene
die van buten groet ende clene
verkenden stappans die baniere
ser gaweins die spraken schire
hier comt gawein die beste die left
die menighe auonture onstaen heft
sinen genoet men noit en vant
die witte ridder kendene te hant
alse hi sinen scilt versach
dus hilt gawein stille alden dach
nieman en dorste iegen hem comen
den witten ridder heft hi vernomen
ende dede vragen waer omme hi hilde
of hi nemmer tornieren wilde
hi quame vort hi daedt te lanc
ferguut sprac mine liege mijn wanc
ic en wane niet iegen hem iosteren
mijn ors willic hem prosenteren
en wilt hi mi verlaten niet
van derre iosten dit versiet
mijn her gawein dies wonder heft
om wat saken hi hem gheft
sijn ors eer hi die ioeste doet
mijn her gawein was herde vroet
ende stappede tote fergute te handen
hi sprac ridder mochtic v gelanden
iegen v iosteerdic gerne
ic wane ghi dadet tuwen scerne
dat ghi mi v ors prosenteret
al mine gesellen gefolleret
so hebdi vtermaten sere
ferguut antworde lieue here
ic en wille vechten no striden
no ieghen v sone willic riden
maer tuwen dienste willic staen
den helm so heeft hi af gedaen
doe kendene mijn her gawein wel
hi dreef bliscap ende spel
ende vuerde fergute toten coninc
hi sprac oem dits die iongelinc
die keien sinen diescinkel brac
om dat hine in v hof versprac
wel heft hire hem ouer gewroken
artur die coninc heft gesproken
ridder wel moetti comen sijn
daer en was vrouwe no magedijn
sine festerdene alle sere
die coninc selue dede hem grot ere
hi hiet op winden die banieren
ende seide men soude nemmer tornieren
doe trac elc te sinen lande
die witte ridder onbekande
hadde verwonnen al dat daer was
doen rumeden si heiden ende gras
elc trac weder danen hi quam
artur die coninc sijn volc nam
ende keerde weder in sijn port
diemen hiet occenefort
daer hilt hof die coninc milde
ferguut metten witten scilde
was altoes bi siere side
die coninc was vroe ende blide
hi dede vort comen galienen
fausetten ende philomenen
ysauden ende aglentinnen
ende genoeueren der coninginnen
ridders ende vrouwen die daer waren
artur sprac in wils ontbaren
lieue minne galiene
ghi sijt vrouwe van rikenstene
ic sal v desen ridder gheuen
die al mine ridders heft doen sneuen
ende alden tornoy verwonnen
in beden siden ic soude v onnen
dat gine naemt waert v bequame
ferguut es sijn rechte name
die altoes voert den witten scilt
die de resinne ende tserpent hilt
menege prouetse heeft hi gedaen
ridders ende vrouwen spraken saen
here het dunct ons allen goet
datmen dese brulocht doet
wel sere versuchte galiene
si sach wel dat was die gene
diese rouede vanden sinne
ende ontseide haer sine minne
galiene hadde die scamte groet
si wart valu bleec ende roet
alsi den ridder sach in dogen
galiene sprac ic moet gedogen
her coninc mi es lief v wille
ginder wart stappans i gestille
een bisscop quam ende gincse trouwen
fergute ende dier joncfrouwen
elc en haette anderen niet sere
tere brulocht noit eere
en sagedi feeste no mere spel
dan daer was dat wanic wel
mijn her gawein sijn goede vrient
ter brulocht heft hi wel gedient
ende alle die beste vanden houe
met feesten ende met groten loue
hiltse die coninc xl dage
dor ferguts wille al tghelage
ende al den cost so dede hi comen
galiene heft orlof genomen
ane genoeueren der coninginnen
ende ane arture met groter minnen
genoeuere ende haer meisniede algader
beualense den hemelscen vader
doe sprac tote arture ferguut
here ic moet volgen mire bruut
ic ben v riddere talre stont
god si met v blijft ghesont
in wille niet dat gi mi spaert
artur sprac ridder nv vaert
wi moeten alle in dende scheiden
onse here god moet v gheleiden
mijn her gawein ende gosengoet
pertseuale ende lanceloet
si voeren met tote rikenstene
daer festerese galiene
ferguut spien daer sine crone
ende hadde galienen die scone
met groter bliscap alsijn leuen
die rike god hi moete gheuen
oft sijn wille es dat wi begeren
ende moet ons van vernoie weren
ende alle diet hebben horen lesen
moeten met gode vercoren wesen
ende hemelrike verlene hi mede
hem die dit screef ende scriuen dede amen
here hier hebdi van ferragute
van beghinne ten inde al vte
ghecorrigeert van miere hant
ouer al soe waer ict vant
in rijm in vers in ward messcreuen
god van hemele moet v gheuen
lanc lijf ghesonde ende ere
tuwen ghebode blijf ic vort mere
