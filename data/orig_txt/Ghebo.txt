mensche  hoor ende merct aen mi
dese x ghebode lere ic di
met eenre corter lere
die saltu emmermere
draghen inder herten dijn
wildi erve des hemels sijn
nu hoort hier dat eerste ghebot
vrucht ende vlee ende min god
ende gheloeft dat hi allene si
ghewarich god  ende staet hem bi
dat ander en neemt in dinen mont
onnuttelijc hem in gheenre stont
dattu meyneeden niet en zweers
daer du dijn ziele mede verseers
dat derde hout dijn vierte weert
des sondaghes  dats dat god begeert
daer aen suldi uwen arbeyt sparen
ende u met goeder daet bewaren
dat vierde du wel merken sout
eert vader ende moeder  ende sijt hen hout
soe datmen trouwe aen di spore
arbeyt hen in haer oudere vore
dat vijfte onthout  het es noot
dune salt nyemene slaen ter doot
weest oec ter volleest niet bewant
dijn raede en moerde noch dijn hant
dat seste du salt cuusch wesen
oftu voor gode wils ghenesen
sijt cuusch met al dijnre daet
soe wert wel dijnre zielen raedt
dat sevende en sijt gheen dief
ende en laet di nemmer sijn lief
eens anders goet  want di niet en teemt
daer omme die duvel dijn ziele neemt
dat achste en wes gheen valsch ghetuuch
dune saelt niet lieghen  no en bedriech
niemene  want het wert di goet
hi es salich die dese lere doet
dat neghende ghi wel onthouden selt
ghine sult begheren met ghewelt
noch tonrechte nyements scat
noch met rove noch met vorsat
dat tiende in dijn herte schrijf
dune salt begheren nyemens wijf
noch dat wijf nyemens man
want grote sunde leeght daer an
mensche  dit sijn die x ghebode
die di van onsen here gode
ghegheven te houdene sijn dijn leven
dien saltu also sijn beneven
dattu die ziele alsoe bewaers
dattu den duvel ontfaers
dit hout vaste in dinen sinne
gode vrucht  vleyt ende minne
ende zweer bi hem gheen meynede
eert vader ende moeder beyde
houdt dijn vierte waer du macht
ende huedt di voor manslacht
sijt reyne ende hebt cuuscheyt lief
daer toe en sijt oec gheen dief
voor valsch ghetughe wes behoet
ende begheer tonrechte nyements goet
ende brec oec niet dijn huwelic orden
dese x dit sijn gods worden
nu hebt lief dese x gebode
die ons beval onse here gode
ende nader leren doet die daet
wat helpt die lere diemen haet
daermen die werke niet en doet
mensche  wildi sijn behoedt
vander hellen gloede
soe neemt in dinen moede
van mi dese lere
ende behoutse emmermere
besloten inder herten dijn
ende doet met uwen werken aenscijn
soe blijfdi vander hellen vri
ende die duvel vliet van di
die  leyder op dit heeft ghezworen
want du beste ter hemelscher vrouden vercoren
van plompen sinne hebbic nu
wel cume bracht dit boecsken toe
vorwaer sijn sin es mi te sterc
maer ic voer bi des waters merc
aenden oevere mijn scep ran
aergere diepte ic mi versan
leyder mijn scep was te cranc
haten moestic diepen ganc
dieper redene mijdic doe
droeghes oevers was ic vroe
hulpe nam ic by mi waer
aen gode  een licht der werelt claer
die reyne es alles wandels vry
recht es di dit wonder bi
vader  sone ende heilighe gheest
die iij personen in een du dreechst
sus es dijn wonder alte groot
siet  god  met minen sinnen bloet
vaer ic minen meester nae
van verren sueckic  maer doch ic ga
ach  god mijn dicht es als een droem
leght aen die spotters dinen toem
dies baedic vore  noch bidicx na
helpt mi dat nuttelijc besta
soe dat siere bi verbetert sijn
diet horen aen dit boekelkijn
edele god  doer dine drie namen
verlicht onsen noot nu sprect amen
