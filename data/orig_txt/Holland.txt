omdat ik niet en wille
dat mijn sijn ligghe stil
ende verderve mit ledicheden
willic u alhier ter steden
segghen wie de graven waren
de hollant in haren jaren
hadden onder haer bedwanc
ende hoe verre dat haer ganc
met rechte gaet in vrieslant
alsoo als icket bescreven vant
in den cloester tecghemonde
in latine in vraier orconde
sonder favele sonder lieghen
ende sonder iement te bedrieghen
wantet dinket mi wesen scande
dat de lieden vanden lande
ander giesten vele weten
ende si des hebben vergheten
wanen si selve sijn gheboren
ende wie sie waren hier tevoren
die tlant wonnen entie erve
daer si of nutten de bederve
dat willic hier doen weten
wie die lande hadden beseten
hier te voren in ouden tiden
ende dit kortelike overlieden
dese pine ende dit ghepens
sendic u heer grave florens
dat ghi sien moghet ende horen
waen dat ghi sijt gheboren
ende bij wat redenen dat ghi in hant
hebbet zeelant ende hollant
ende bi wat reden dat ghi soect
vrieslant dat u so sere vloect
hem bid ic die noeit en began
ende over ghemene man
om te berechtene sette lansheren
dat hi mi dat moete leren
dat ic de waerheit so verclare
dat men weten moet dat ware
ouden boeken horic ghewaghen
dat al tlant beneden nimaghen
wilen nederzassen hiet
also alst de stroem versciet
van der maze ende van den rine
die scelt was dat westende sine
also al si valt inde zee
oest streckende mijn no mee
dan toter lavecen ofter elven
die keysere van rome selve
ontsaghen menichwarf dit lant
want menre wreet volc ende sterc in vant
entie quaet te zoekene waren
dicken quamen si met scaren
om dat roomsche rike te cranken
ende verheerden de rijnvranken
wiltenborch hiet haer hoeftstat
daer tvolc menich jaer in sat
na ons heren gheboernesse
ccc jaer zestich ende zesse
wort keyser valentiniaen
goet kersten was hi sonder waen
in sinen tiden waren si ghetoghen
de nederzassen ende wilden poghen
te nederne de roomsche ghewelt
daer beghincse op een velt
de keyser ende wan hem an
haer scepe ende menighen man
int nederlant neven den rijn
doe wan hi voert met siere pine
haer lant dat noch sere is vast
ende setter in so menighen gast
diese ghiselden ende dwonghen
te dienen der roomscher thonghen
dus mosten si den zeghe verliesen
die nederzassen heten nu vriesen
de name wanic dat ierst vant
rome wantets een cout lant
heidijn bleven si noch hiernaer
meer dan driehondert jaer
ende dienden heidinen lantsheren
eer dat si hem wilden bekeren
nu worden sider moghendelike
die koninghe van vrancrike
heren over al duutsche lant
also dat in haer hant
vrieslant quam als ghi moghet horen
want pippijn van harstelle gheboren
die tsweert van vrancrike droech
hadde oerloghen ghenoech
jeghen rabboude de goeds viant
de hertoghe was van vrieslant
so dat hine verwan met eren
int carnacion ons heren
vi hondert twintich ende viere
doe sende hi inden lande sciere
willebroerde de eerste bekeerde
die vriesen ende gheloven leerde
tote westcappel dat hi quam
daer hi aenbeden vernam
mercuriuse over enen god
dat beelde doer ons heren gebod
brac hi ende hevet tfolc ghescouden
maer dat hevet hi swaer ontgouden
want een de mercuriuse wachte
sloeghen in sijn hoeft onsachte
dat hi storte daer sijn bloet
nochtan predicte hi metter spoet
twoert ons heren als gods seriant
vanden westende van vrieslant
oestwaert duer de lande recht
onthierende hi quam tutrecht
dat wiltenborch hiet te voren
de afgode dede hi testoren
ende maecter ene kerke mede
misse te horen den kerstinede
ende daer toe ons heren woert
ende wanten te romen inde poerte
sergius de pauwes benediede
ende hine aertsche bisscop wiede
te prediken ons heren woert
sette hi tutrecht inde poert
den bisscopstoel ende besat
als aertsche bisscop eerst de stat
ende noyt seder overeen
ende was daer aertsche bisscop geen
inghels was willebroert becant
gheboren van noorthumberlant
ende want de ingels zijn gewassen
als men leest van nederzassen
conste hi de bet de vriessche tale
dat mach elc man proeven wale
int carnacioen ons heren
als ons vraie historien leren
seven hondert tiene ende viere
starf pippijn de stoute fiere
die gheboren was van haerstelle
ende liet enen zone gheselle
was hi des vader van hoghen doene
karel marteel hiet hi de koene
de menighe stoute vromichede
op de felle heidine dede
tien tiden lesen wi ende in dien daghen
waren vele bisscoppen de plaghen
te vaerne after lande castien
omme van den mammerien
te bekeren dat heidine diet
so dat in dien tiden sciet
van sans de bisscop wolfram
ende in vrieslant dat hi quam
prediken niet als de blode
sodat hi den hertoghe rabbode
van vrieslant se hevet belopen
dat hi hem kerstijn wil doen dopen
ende was ter vonten komen
ende hevet den enen voet ghenomen
ende dien inde vonte gheset
doe vraghedi eer hi voert ginc bet
weder dat sine vorders waren
meer onder der saligher scaren
so inder hellen ghevallen neder
sente wolfram antwoerde weder
dat sine maghe waren verloren
de heidijn storven daer te voren
rabbout sprac so en mach ic niet
mier gheselscap wats ghesciet
in der hellen niet begheven
ende metten lettel aermer leven
in hemelrike sonder waen
die mi een twinc niet en bestaen
uter vonten hi den voet uuttoech
ente duvel diene bedroech
die hem viele goets behiet
ne hilt hem vorwaerden niet
want hi starf op den derden dach
ende voer daer hi sine maghe sach
dit ghesciede als wi leren
int carnacioen ons heren
sevenhondert twintich ende achte
menich vanden vrieschen geslachte
wert kerstijn omdat dus verginc
rabbouts des hertoghen dinc
want willibrort ende wolfram
ende ander volc dat met hem quam
bekeerden dat vriessche diet
sente willeboert de versciet
na ons heren gheboernesse
seven hondert jaer dertich ende zesse
sente bonifaes de ontfinc
den stoel sodat hi prediken ghinc
in vrieslant tote lavecen oest
ende hevet vermaent ende ghetroest
al tfolc kerstindoem tontfane
te dockinghen daer quamen hem aen
die onbekende wilde vriesen
die ghelike verwoeden riesen
hem versloeghen ende sine ghesellen
dus als ghi hier hoert vertellen
wies in vrieslant die kerstijn wet
ende worden ghetemmet ende gheset
bi der fransoisen moghenthede
ende bi der predicacien mede
dat si kerstindoem ontfinghen
eer de hollantsche graven opghingen
na pippine als ic hier voren seide
de hertoghen rabboden tonderdede
wort here sijn soen karel marteel
ende dwanc alle de lande geheel
van vrieslant tot over gheronde
in vrancrike ne mochte tier stonde
altoes niemant coninc wesen
het en was altemael bi desen
ende als men hem boot de crone
seide hi het waer noch also scone
coninghe dwinghen ende jaghen
dan selve de crone draghen
dese starf in ons heren jaer
vii hondert ende xli dats waer
ende liet sinen sone tlant
die kleine pippin was ghenant
dese hevet die vrancse crone ghenomen
hem de van troyen waren comen
bi den pauwes zakarien
ende hi was deerste van der partien
daer hi uut was gheboren
de ter crone was vercoren
al duutsche ende twalsche mede
was onder sine moghenthede
ende vrieslant was hem onderdaen
hi starf als wi voer waer verstaen
vii hondert ende achtentsestich jaer
int carnacion gods dats waer
karel die grote nam moghendelike
na den vader tkonincrike
onder sine moghenthede
was al duutsche ende twalsche mede
beide vrieslant ende spaenghen
lombaerdien ende almaengen
sassen heeft hi driewerf testoert
ende predicte hem ons heren woert
ende deedse kerstindom verkiesen
van desen beroemden hem de vresen
dat si waren ghescouden vri
want in sinen tiden segghen si
waren si so eighin als ende als
dat si strop droeghen omden hals
ende om dat si hem rome wonnen
dat wi ghevinden niet en konnen
in ghenen ystorien bescreven
soude hise vri hebben ghegheven
wi vinden dat hi rome berechte
ende hi ontlivede heren ende knechte
die den pauwes leven blenden
noeit en lasen wi noch en kenden
dat karel de stat van romen belach
tote an sinen sterfdach
noch vanden vriesen ende sprect boec niet
het waer bescreven waers oec iet
karel wort keyser met eren
in carnacoen ons heren
viii hondert jaer ende twee
xiii jaer een lettel mee
was hi keyser ende leve voerwaer
mijn dan lxxii jaer
na hem quam lodewich sijn soen
keyser ende koninc was de gone
omtrent xxvi jaer
die vriesen gaven hem openbaer
beide dienst ende tribuut
al des vader rike uut ende uut
helt hi al meer ende minder
dese starf ende liet drie kinder
die niet en konsten vriendelike
ghedelen des vader rike
ende quamen omme tenen wighe
bi autsore mit groten prigen
die twe jonxte jegen den ouden
dat si svaerlike al ontgouden
want vrancrike verloos te vele
opden dach in den nijtspele
ende nieman wan daer zeghe mede
na den wighe maecten si vrede
ende lotaris die doutste was
bleef keyser ende hadde als ic las
romen ende tlant van lombaerdien
ende hierover de stede vrie
mets ende oestrike al ghemene
dat lootrike nu heet al rene
kaerl die doutste daerna was
hadde dat lantscap als ict las
dat nu bewesten der mase leghet
hollant brabant vlaendren men seghet
al westom neven der zee
neustren daertoe ende oec mee
al toter gheronden voort
lant velt rente ende poort
lodewyck de de jonxte was
jonste de avonture das
dat boven der masen al was sijn
ende al duutsche lant over rijn
sassen duringhen vrankelant
al vellet in sijn hant
hier latic van den kaerlinghen
mijn scriven bliven ende mijn dinghen
ende hebbe u bi dien gheseit
die redene de hier is voerleit
om te toghene hoe vrieslant
eerst quam in den roemschen bant
ende om te paiene hem van desen
dat si emmer vri willem wesen
ende sonder here houden tlant
dat ic bescreven noyt en vant
dat dies kerstijn volc oyt plach
seder dat anegijnc de dach
nu hoert daer ict al om began
hoe hollant eerst grave ghewan
sijt des seker ende ghewes
dat de graefscap van hollant es
een stic van vrieslant ghenomen
want als ons es te voren comen
als men screef viii hondert jaer
ende vier ende sestich overwaer
kaerle de kalewe zekerlike
de coninc was in vrancrike
ende van vrieslant hadde een deel
begonste stichten al gheheel
hollant ute sinen conincrike
want hi gaf enen diderike
dese lande de wi alle tesamen
noemen sullen in ouden namen
daer de hantveste dus of seghet
die tecgmonde lach of leghet
in der drivoudicheden name
kaerle  want gode is bequame
de coninc is van vrancrike
billic isset sekerlike
der hoecheit van der coninccrone
te eerne met milden lone
die onse vrient sijn ende ghetrouwe
des willic datmen dit bescouwe
ende kenlic het sie jonghe ende oude
de hem an de kerke houden
de nu sijn ende sullen sijn mede
dat tonser jeghenwoerdichede
die eerlike grave haghene bat
onser goedertierheit dat
dat wi gaven diederike
onsen ghetrouwen sekerlike
somighe dinghen aldaer ter stonde
dats de kerke van egmonde
met al dat daer toe behoert
dats van suuchardeshaghe voert
tote vroertrappen ende kinnem
liefliken ghehoorden wi hem
ende ontfinghen sine bede
alst recht was ende billic mede
ende gheven onsen ghetrouwen man
wies name dat staet hier boven an
metten dienstluden diere in sijn al
ende die mer noch in hebben sal
ghemeenlike dat men hier boven seide
met bossche meersche water ende weide
wi heten ende ghebieden dit
ghelikenwijs als hi besit
ander goet ende ander steden
in gherechter erfachticheden
dat hi van onser hovesscheden
desghelike ghebruke mede
sekerlike te sinen live
ende so wat so na hem blive
ende omdat hem sulle bliven
so ghebiede wie in dit scriven
dat hi vrilike houde ditte
ende oec nutte ende besitte
ende hi doe ende oerdinere
na sinen wille na sinen ghere
daermede bi goeds ghenadichede
dats hem niement doe onvrede
ende want wi willen dat onse gheven
ewelike na onsen leven
woerde ghehouden sonder breken
hebben wire de hant toe ghesteken
ende hieten dat ment seghelen soude
met onsen vingherlijn van goude
ghegheven in ons heren jaer
achte hondert ende daernaer
driewerf twintich ende drie mede
tote bladele tere stede
dat een dorp is ende so heet
neghen daghe als ment weet
voor middezomer sinte jans dach
als sine gheboernesse lach
dus als wijt connen bevinden
begonstem eerst onderwinden
hollant dattet grave ontfinc
noch gheviel na dese dinc
dattes kaerlen kaelwen broeder
de coninc was ende behoeder
over aelmaenghen als men las
hier voren daer sijns ghewagen was
desen selven diderike
gaf hi ende makeden rike
daer ic of de hantveste al
in duutsche woort ombinden sal
der drievoudicheit teren
lodewich bider gracie ons heren
coninc wi willen dat cont si
onsen ghetrouwen verre ende bi
beide de nu sijn entie hiernaer
sijn sullen over menich jaer
dat onse wijf de conincginne
vrouwe emme daer wi an dragen minne
onse hoghe jeghenwoerdichede
aneghinc met hare bede
dat wi den grave diderike
onsen ghetrouwen sekerlike
soude gheven een foreest
dat in dat graefscap is meest
ende wasda bi namen heet
ende twater datter duergheet
uutvaert invaert mersch ende weide
lant ende onlant daertoe beide
ende aldat tote dien foreeste
behoert in water ende in geeste
ende wiere gheboet toe daden echt
dit daden wi gherne ende hets recht
ende gheven in desen brieve
den selven grave onse lieve
dat foreest dat het sijn si
ende besit als sijn erve vri
ende hijt besitte van nu voert
met al datter nu toe behoert
hi selve ende sijn erfnamen
of wien dat sijt oec altesamen
vercopen willen of anelegghen
sonder enich wedersegghen
ende omdat dit vaste sal staen
ende onse ghebot daertoe ghedaen
ende hebber de hant toe ghegeven
ende hieter oec den zeghel an geven
van onsen vingherlijn te waren
ghegheven in ons heren jaren
ten dertiensten daghe van april
acht hondert jaer ende also wel
achte ende sestich dus began
hollant graven te vanghene an
weet wel dat ic noyt en las
wie anders dese graven was
als de letteren doen verstaen
dan hi gheboren was sonder waen
in manieren ende bi ghelike
vanden gheslachte van vrancrike
of lichte emme de coninghinne
doer wies bede ende doer wies minne
hi den grave dit goet gaf
lodewich daer wi seiden af
was hem lichte nabelanc
wat dit es de ommeganc
sulc lant ende sulce hantveste
ne souden de moghenste ente beste
enen ongheboerne joncgelinc
niet gheven omme ghene dinc
dideric nu sijt seker das
de deerste grave van hollant was
hadde enen broeder hiet walgher
de weert was ende geer
in sinen tiden ende ghetrouwe
dideric hadde ene vrouwe
die gheve bi name hiet
in sinen tiden eist ghesciet
dat sinte aelbrecht was vonden
bi ere nonnen die tien stonden
den grave wijsde waer hi lach
ende hi ghinc op eenen dach
ende dede sijn ghebeente verdraghen
ter steden daer hi nu leget bi daghen
ende makede op hem ene kerke
houtin van sulken ghewerke
als doe lovelic was ende sede
nonnen sette hi daer in mede
de gode ende sinte aelbrecht
loven souden na kerstijn recht
in vroenle gaf hi hem rentende dinghe
in alkmare ende in kallinghe
daer si mede leven mochten
ende gode dienen opdat sijs rochten
dit was rechte tote egmonde
dat thovet ende tbeghin ter stonde
van der graefscap van hollant was
also ict bescreven las
eens dinghes ic mi hier beroeme
dat in ghetrouwen kerstindoeme
dese grafscap is begonnen
want als wi ghemerken connen
dideric deerst fondament
stichte kerken ende convent
gode ende onser vrouwen teren
ende den heilighen ons heren
want sinen patroen aelbrechte
so eerde hi in allen rechte
dies wast recht dat god selve woude
dat voert in eren wassen soude
alset dede dat moghedi horen
die dideric de god hadde vercoren
wan enen sone an sijn wijf gheven
de dideric is gheheten bleven
ende hi ende salichlike sijn lijf
hi ende vrouwe gheve sijn wijf
waren tegmonde begraven
dat si stichten met hare haven
maer deghene de tlatijn bescreef
in weet waerbi dat achterbleef
hine bescreef dat jaer niet mede
daer hi sinen ende in dede
bideen es mi oncont das
hoe langhe dat hi grave was
in des diderics tiden als ict vant
was een grave in vrieslant
die gherolf bi namen hiet
ende wan als men bescreven siet
an coninc arnoude van vrankenlant
dat hi hem gaf bosch mersche ende zant
dat sinen graefscappe lach ghelaghe
tusschen den rijn ende zuudhards haghe
visscherie ende anders renten
ende quitet hem van parlementen
doe screef men lxxxix jaer
ten carnacion gods dats waer
ende daertoe mede achte hondert
bideen mi al te seer wondert
dat dit onscamel vriesen diet
dat van ystorien en weet niet
hem beroemt ende seghet
dat kaerl de tote aken leghet
ghevriet soude hebben hoer lant
ende ment noit in gheesten vant
ende si na dien kaerl nochtan
als ander bedwonghene man
hadden naer twe hondert jaer
lantsheren ende dienden voerwaer
eer si ophieven de hant
jeghen de graven van hollant
dese gherolf de haer grave hiet
men vint van hem anders niet
dan hem te vrankenvoerde
coninc arnout dat mine woerde
hier te voren hebben ontbonden
lichte hi starf in sinen stonden
sonder kijnt ende onse graven
worden heren van siere haven
want icker anders niet of vernam
wan hi was of wan hi quam
dan sine hantveste tegmonde
wilen lach in ouder stonden
no keric tonsen grave weder
daer ic de geeste of leide neder
na dideric den eerste grave
quam sijn sone daer ic ave
segghen sal wel ende waer
want den vader volghedi naer
in kerstenliken daden na rechte
hi vercoes sinte aelbrechte
want de kerke tegmonde
de sijn vader in siere stonde
van houte teerste maken dede
brac hi ende sette daer ter stede
een goeds huus van steine al
dat van koste niet was smal
eenen fiertre hi mede berechte
daer hi in leide sint aelbrechte
de nonnen heeft hi danen ghedaen
omdat de vriesen sonder waen
hem waren so fel ende so swaer
ende hi sette de moneke aldaer
daer alnoch opden dach heden
covent woent aldaer ter steden
ende mersde hem daer goet nochtan
in scaghen ende in haregan
tote egmonde ende in rimigghem
bi hemskerke ende te zutherem
van winnen tote aran also
ende de kerke van heilichlo
tiende ende kerke van zassenem
ende scone rente oec in waelhem
in limmen ende in baelhem
in smittem ende in arem
in ordebolle ende in those mede
in obinghem ende in heemstede
ende bi beemster gaf hi hem goet
tusschen zulinghen de vloet
ende huuslede vier morghen vrie
ende daertoe de vischernie
in velsen lant en den outaer
sinte achten daghe dore dats waer
in voerhout tiende ende kerke mede
de tiende van nortike die stede
in alcmaer die tolne alte male
dus goede hi de heren wale
dese dideric goed ende wert
had een wijf heet hildegaert
hovesch van leven ende van zeden
vol alre doghentachticheden
de sinte aelbrecht te deele
gaf utermaten scone juwele
wonder sconeit van maniere
soe gaf hem ene taefle diere
bede van selvere ende van goude
ende van stenen menichfoude
men vint int romsche rike ghene
dies ghelike diere stenen
als in ghene taefle staen
daer in vant men sonder waen
den topaes metten robine
saffiere ende corangeline
onikel ende calcedone
ende menighe miraude scone
liguriuse ende elitrope
jaspire groene van dieren cope
den camachien ende den akaet
den ostelaen de niet es quaet
hem de onghesien wille gaen
wasser oec mede inghedaen
dese taefle diere ende waert
gaf sente aelbrecht hildegaert
van hollant de ander gravinne
oec gaf si doer sine minne
enen ewangelienboec der mede
ghemaect met groter dierhede
van edelen stenen van finen goude
in weet wie beteren toghen soude
al hadden wi anders geen orconde
wane onse graefscap begonde
so van edelen vrien conne
so van dorpers in den begonne
so makets ons dese taefle vroet
die erve ende dat grote goet
dat men gaf tote egmonde
dat van edelen tronke begonde
want et en es te wanen niet
dat al dat ghemene diet
dat tusschen der elven woent enter seinen
ende vanden berghe haerneder al reine
toter nortzee alghemene
gheremerden niet die diere stene
die men inde taefle ziet
hierbi so ne eist te waenen niet
al hebbent de scrivers vergheten
hen was een edel tronc vermeten
ende van den kerstinen zeden
die gode also vele eren deden
nu hoert de ystorie voert
die grave dideric als ghi ghehoert
hier voren hebt die waerheit das
dat hi de eerste grave was
de van hollant grave hiet
god de alle saken vorsiet
gaf hem kinder van groter waerden
bi sinen wive vrouwe hildegaerden
die haer vorders verwonnen mede
in doghedeliker werdichede
enen sone aernout hiet
dien hi hollant na hem liet
ende egbrecht enen anderen daernaer
de daernaer over somich jaer
also als ict bescreven las
aerdsch bisscop van trier was
daer ic een deel of segghen sal
ende niet dan de waereit al
dese doe hi aerdsch bisscop was
ghedochte hem wel int herte das
wanen hi komen was van gronde
ende eerde tgoeds huus tegmonde
als sine vorders daden na rechte
ende offerde sinte aelbrechte
ene goudijn cruce van scoenre maniere
ende oec ene kassuffle diere
ene aelmatike ende een missael
capittelaer ende een passionael
ende ander goede boeken daer met
doude ende niewe wet
bescreven in letteren fine
ende vol heilichdoems ene scrine
arnout sijn broeder nam met eren
een wijf in dat jaer ons heren
neghen hondert jaer ende tachtich
van gheslachte groet ende machtich
van grieken sconinx dochter waert
de gheheten was lutgaert
teofanus was hoers vader name
ene suster had soe bequame
de teofana was ghenant
de keyserinne was becant
des derden keyser otten moeder
dese minde als haren broeder
den jonghen arnoude van hollant
so dat si enen wech vant
entie aerdsche bisscop aegbrecht
van trieren die sijn broeder was echt
ende de bejagheden beide gader
den grave diderike aernouds vader
an coninc otten haren sone
de sieder keiser was na tgone
dat men hem in erven gaf
alt goet daer te voren af
sine vorders waren dienstman
ende hi breder hem nochtan
aldus sprac als ghi hier hoert
de hantveste in duutsche woert
in name der drivoudicheden
otte bi goeds jonsticheden
coninc wi willen dat cont si
al onsen ghetrouwen verre ende bi
de nu sijn ende sullen sijn mede
hoe wi om onser moeder bede
onser vrouwen om haer minne
teofana de keiserinne
ende daertoe emmer augusta
ende om ons ghetrouwes vrients daerna
van trieren bisscop egbrecht
ende om heinrics bede echt
hertoghe van beyeren ons neven
diedrike van hollant wilden gheven
wat hi van ons hout in lene
in dienste dat wijt hem al rene
in gherechter erve gaven
wat so helt of lants haven
tusschen desen twe wateren ijsel ende liore
so ghevent wijt hem te vrier core
met alder nutscep de hi besat
aldaer te voren inde stat
ende wi gheven voert hem in der nare
al dat hi in zonnemare
dat dorp besat voert ende bi
dat het voert sijn eighin si
noch dat tusschen twe watren leghet
de men dus te noemen pleghet
medemelec ende chinneloes
met datter toe behoert altoes
gheven wi hem al eighen echt
ende daertoe mede al dat recht
van texle ende datter toe behoert
in vrien eighindome voert
uutghenomen trecht allene
dat men heet huuslade int ghemene
dit recht willen wi dat hem an coemt
in de graefscap de men dus noemt
kinhem texele ende maeslant
ende hi vort hebbe in sine hant
macht te doene met desen goede
sinen wille ende sine ghemoede
wisselen gheven of vercopen
of so wat datter op mach lopen
dies gheven wi hem dese letteren fine
beseghelt met onsen vingherline
ghegeven int jaer goeds dats waer
neghen hondert ende lxxxv jaer
in den oest op den zelven dach
de na sinte bertelmeus lach
tote niemaghen al openbaer
in otten des coninx ander jaer
dus moghedi merken de waerheit das
dat otte nochtoe gheen keiser was
want hi hem inde letteren niet
augustus noch en bescreef noch en hiet
wes bewinden hem dan de vriesen
wanen si verdullen ende verriesen
die ghene de dat waer weten
dat si hem vrieheden vermeten
de hem kaerle de grote gaf
daer men niet en vindet af
ende dit was hondert ende lxx jaer
na den groten karel dats waer
dat dese hantveste was ghegeven
ende nochtoe waren si bleven
almaengen onderdaen
als men voer waer mach verstaen
hier endt op die vriesen mijn scelden
ende wil mijn belof verghelden
vanden grave diedrike
dien otten makede rike
dese didrik van heilighen doene
dede opheffen sinte jeroene
want die sint hiet openbaere
god ons heren martelare
van nortdike daer hi lach begraven
dede hine met coste ende met haven
eerlike voeren tegmonde
daer hi leget nu ter stonde
dideric versciet van desen levene
doe men tachtich ende sevene
ende neghenhondert screef de jare
na dat die maghet was moeder mare
hi ende sijn wijf worden begraven
tegmonde dat si met haven
ende met erven hadden gherijct
ewelike haer weldaet blijct
hi ende sijn vader al ict vant
waren graven van hollant
hondert jaer twintich ende vive
nu latic van desen graven bliven
ic saelt wel weder anevaen
bin haren tiden so is tegaen
kaerls gheslachte dat onscone
verloos de roomsche entie vrancsche crone
kaerl de grote liet enen zone
lodewich so hiet die gone
als hier voren staet ghescreven
van hem sijn drie kijnder bleven
lotarise quam an lotrike
ende van lombaerdien tkeiserrike
lodewike quam aelmaengen an
dus waersi keiser de twee man
in roemsche rike langhe daernaer
sonder dat allene twee jaer
haer darde broeder keiser was
kaerl de calewe als ict las
de te monte sarepte was ontfaen
ende hevet zwaert abijt anghedaen
de heren die horden ten gheslachte
holpen die heilighe kerke met machte
dat si hare hertoechdoeme gaven
ende haer graefscappe ende andre haven
ende maecter biscopdoeme af
ende grote abdien nadat elc gaf
daer si hem begaven inne
dus moeste dalen als ic kinne
van kaerls vlesche tedele bloet
karel de calewe die hier voren stoet
daer de graefscap van hollant of quam
sijn gheslachte als ic vernam
behelt de crone gheweldelike
vanden lande van vrankerike
totte dat men screef al openbaer
tcarnacion ix hondert jaer
ende lxxx ende zevene
doe versciet van desen leven
lodewich die vrancse here
die een jaer een luttel mere
crone droech als land behoeder
ende ne liet kijnt noch broeder
dan enen oem de sekerlike
van brabant was ende van lotrike
hertoghe was ende karel hiet
de trike conde ghewinnen niet
want hughe capet grave van parijs
de moghende was ende seer wijs
onderghinc hem die crone
ende vinghene met siere hone
te louwen in de vaste stat
ende lieten sterven na dat
tote orliens in dat prisoen
ende nochtan doer aldat doen
waren si twier zuster kinder
hughe ende karel de starf ghinder
hughen geslachte zekerlike
regneert noch heden in vrancrike
dit ghesciede te voren een jaer
eer dander dideric starf voer waer
nu keric daer ict leide neder
vanden graven te scrivene weder
arnout des ander diederix sone
wort grave van hollant als de gone
dient van rechter gheboerten an quam
als ic eer seide de een wijf nam
die lutgaert hiet ende moije was
des derden otten sijt seker das
dese twee goedden oec mede
egmonde cloester entie stede
in thosen ende in castrichem
in velsen ende in zassenem
in voerhoute ende in nortdike mede
in lopsen ende in andre stede
tenen watre dat men die maerne seide
ende oec in de poert tote leiden
entie berghen bewesten rine
vlaerdinghen die kerke fine
gaf hi hem ende den tienden mede
tusschen mattinghen ende durlede
hierbi so proevic ende kinne
dat hi an gode leide minne
arnout wan an sijn wijf lutgaert
enen dideric ende enen zivaert
die zivard zicke gheheten was
ende te castrichem luste hem das
dat hiere een wijf nam dor haer scone
of dor der toverien hone
van hem so quam groot gheslachte
maer niet also starc van machte
dat si noch nie in de hant
ghewonnen alse graven hollant
int jaer ons heren ix hondert jaer
ende drie ende neghentich vorwaer
so wort te keyseren vercoren
die derde otto als wijt horen
lutgaerde gravinne van hollant
was sijn moeije dats becant
int selve jaer begonsten riesen
ende striden die westvriesen
jeghen den graven aernoude
de haer here wesen zoude
op winkelmeet dat si doe quamen
die grave entie vriesen te samen
so dat hi op hem quam met gere
ende bleef versleghen inde were
met groter menichte vanden sinen
dat te scaden ende seer te pinen
den lande wort ene langhe stonde
begraven wort hi tegmonde
ende daer na sijn wijf lutgaert
de hi lief hadde ende waert
vijf jaer hadde hi in hand
alse grave dese hollant
sine kindere diedric ende zivaerd
waren jonc ende onbewaerd
douste hadde cume xii jaer
dus stont tlant in groten vaer
grave diedric arnouds zone
ende lutgaerden was die gone
dien met rechte tlant an quam
so dat hi te wive nam
ene hiet otild daer hi an
bi goeds gracie twee kinder wan
eenen diedric ende enen florens
desen quam in sijn ghepens
in sinen wille in sinen ghere
pelegrime te sijn over mere
ende was dierste van den graven
die met ghebeden ende met haven
eerden theilighe graf ons heren
dese gaf sinte aelbrechte teren
in kadenborch x pont ten jare
ende in kadenborchbroec daernare
xvi onsen renten mede
ende in zweten tere stede
xiii onsen ghelt ende lant
in waldunen hi verbant
xvi onsen sente aelbrechte
in sijn vrijdghers hi berechte
xvi onsen penninghe mede
daertoe offerde hi ter stede
twe diere pellen die men dare
te hoghentide hanghet openbaere
zivaerd zicke hebben wi vereest
gaf aldaer tlant op die gheest
drie pont ten jare in akerslote
ende in meban gaf hi de grote
van twe lb gelts daer te stede
leghet hi ende sijn wijf mede
de scone clenode daer ter stonde
sinte aelbrechte gaf tegmonde
int jaer ons heren dusent ende drie
starf keiser otte ende sider nie
so ne wart daer of keiser gheboren
hi ne worter anders toe ghecoren
want dese drie otten erfden trike
so dat het ginc ervelike
vanden vader toten zone
sonder allene dat die gone
te rome voer ende datten wiede
die paus selve ende benediede
maer na dien dat otte was doot
de roomsche kerke wederboot
ende de heren van den rike
ende coren ghemeenlike
seven prensen de kiesen zouden
dies waerdich waren wien si wouden
die roomsche keiser soude wesen
nu sijn zeven heren desen
dre ardsche biscoppe vier leke heren
die men hier mach bi namen leren
van almaenghen de cancelier
die van mensen es een al hier
entie van trieren es een van allen
die es cancelier van gallen
entie van coelne also wale
die cancelier es van ytale
dit sijn dre gheleerde heren
die vier leke willic u leren
daer pleghet die ene of te sine
die plaesgrave van den rine
die is drussaeten des riken ghenant
die ander es van zassenlant
die hertoghe die es ghelike
dat zweert voert van den rike
die derde die ne staets niet ave
dats van brandenborch die marcgrave
dats des riken camerlync
die vierde dat es ware dinc
dat is die coninc van behem
scinke des riken noemt men hem
dese zeven was dere groot
ghegeven na sderden otten doot
dat hi keizer soude wesen
die ghecoren ware van desen
nu keric tonsen graven weder
daer ic die geeste of leide neder
in des graven diderics tiden
daer wi de gheeste of liden
die grave arnouds zone was
doe men screef als ic daer las
ons heren jaer dusent ende tiene
ghevelt de van utrecht onsiene
die normannen verbranden die stede
ende sloughen vele lieden mede
als men screef ons heren jaer
dusent xviii was torloghe zwaer
vanden grave diderike
op de vresen ghemeenlike
want om sijns vader doot hi quam
op hem zwaerlike ende gram
ende hem wort helpe des ghelike
ghesent van keiser heinrike
een hertoghe de godevaert hiet
maer dat en diedde algader niet
want een luut quam men ne weet
wanen dat hem quam ghereet
die stemme riep vliet heren vliet
wonder groot is daer ghesciet
want der vriesen meneghe clene
slouch daer meneghen ghemene
ende al there wort ondaen
entie hertoghe wert ghevaen
dus ghevellet scadelike
desen graven diderike
met oerloghen ende met pinen
behelt hi kenemare metten sinen
onghewroken sijn vader
moste hi laten altegader
ende starf in ons heren jaer
dusent dertich entaernaer
neghen mede met groter weerde
was hi tegmonde brocht ter eerde
xlvi jaer mach men lesen
dat hi grave hadde ghewesen
hollant ontfinc den vijften grave
die dideric hiet ende tlant ende have
vanden vader an quam
onlanghe hi de nuscep nam
tote dordrecht in de poort
wort hi belaghet ende vermoort
van sinen vianden onversien
ende dat lantscap quam na dien
op sinen broeder na sijn lijf
want hijn hadde kint noch wijf
ende die florens bij namen hiet
hi starf als ment bescreven siet
dideric in ons heren jaer
dusent xl ende achte daernaer
neghen jaer hadde hi bi desen
grave van hollant ghewesen
florens was die seste grave
hem quam an lant ende have
dese nam gertruden te wive
edel ende scone van live
was soe ende van maghen hoghe
herman van zassen de hertoghe
was haer vader een hoghe man
an dese vrouwe florens wan
sinen sone diderike
ende ene dochter desghelike
die in huwelike te lone
seder hadde de vrancse crone
als distorie sal segghen uut
dese florens ende sijn wijf gertruut
gaven oec goet tote egmonde
in espendelf renten vijf ponde
ende een onse daertoe mede
in boschuse ende tere ander stede
hebben sise mede gherent
xxii onsen ommetrent
omtrent delf an beiden siden
xix morghen ten selven tiden
tien tiden was in vlaendren mede
een grave van groter moghenthede
die boudene van risele hiet
want als ment bescreven siet
hi makede risele de stede
ente kanesie oec mede
daer hi noch in begraven leghet
dese boudin als men ons seghet
die wort keiser heinrics man
omdat hi van hem ghewan
walchren entie vier ambochten
ende over scelt tlant dat hi sochte
dit ghesciede in ons heren jaer
dusent ende lvii dats waer
dese boudijn hadde twee sonen
enen boudijn entien gonen
quam an de graefscap sijns vader
ende henegouwen altegader
ende want hi teser geeste niet en hoert
so sal hierna van hem voert
ghetelt worden wat ghesciede
in sinen tiden onsen lieden
hier keric tonsen graven weder
florens dwanc op ende neder
sine viande haer ende daere
sodat hise brochte in vare
ende maketse oec also mat
dat niement waende in sine stat
seker wesen daer hi lach
sodat hi op enen dach
ter masen waert ende ten wale
verwonnen hadde altemale
een groot deel siere viande
ende als hi keren soude te lande
nam hi sijn selven quaden goem
ende soude onder enen boem
te hamerte onde die scade rusten
want hitte ende vaec deets hem lusten
daer hi seker waende wesen
quamen sine viande in desen
op hem ridende onversien
eer hi ente sinen consten ontflien
wort hi versleghen daer ter stede
ende vele van sinen lieden mede
ende wort tegmonde ghedraghen
ende begraven bi sinen maghen
tegmonde daer sijn broeder lach
dideric groot hantgheslach
was daer alst geen wonder sceen
men screef lx doe ende een
ende dusentich ons heren jaer
doe ghescie de plaghe zwaer
xiii jaer dus est ghetelt
had hi hollant in sijn ghewelt
sijn wijf offerde tier tijt
twee kasuffelen ende een tapijt
vor haren man ende helt in hant
met haren kinderen voort hollant
int jaer goeds lx ende drie
ende dusent dus lesen wie
robrecht grave boudens sone
die jonxte was hi de gone
van den tween van vlaendrenlant
nam te wive in huwelike bant
gertruden de weduwe grave florens
dies van hollant was de chens
ende dat maecte boudijn sijn vader
want hi hem ontsach altegader
dat hine kende scarp ende vroet
ende hi noch soude omme goet
bouden sinen broeder anspreken
die zachte was ende sonder treken
dies so stac hijn uten lande
ende dedem opheffen die hande
toudenaerde ende sweren dan
openbare voer de man
dat hi altoos in ghere sake
den broeder om lant anesprake
ende brochtene tesen huweleke
gertruut sach wel dat soe breke
helpen hadde ende nam den man
dus quam roebrechte hollant an
ende want sijn vorsate florens
ghegoet was op der vresen chens
eer hem hollant anequam
hiet men doe als ict vernam
grave van vrieslant bi toenamen
ende vort wordt robrecht altezamen
gheheten robrecht de vriese mede
na sinen vorsate dus wilde de sede
achte jaer vervoghde hi hollant
ende hat metten wive in hant
maer in sine vierden jare
quam hem in hollant de mare
dat sijn vader waer doot bleven
die hem twijf hadde ghegheven
boudijn sijn broeder met siere vrouwen
helt vlaendren ende henegouwen
niet meer dan drie jaer na den vader
hi starf ende het quam altegader
op aernoude ende boudijn sijn kinder
maer sijn wijf richilt behilt ginder
boven deen kinderen de overhant
so datse die van vlaendrenlant
haetten om haer moeijlichede
haer ende haer kinder mede
dat haer swaerlike vergijnc
als u hier na tellet die dinc
als men dusent ende lxx screef
machmen lesen dat doot bleef
godevaert vander muesele hertoghe
een rike man ende een hoghe
dies brabant lottrike ende ardenne
algader was als ic bekenne
ende liet godevaerde den bocheus
die sere vrome was ende preus
ende ene dochter die hiet yde
haer kinder sijn bekent wide
want si droech godevaerde van bulgioen
den edelen stouten vromen baroen
ende boudijn sinen broeder mede
die coninc inde heilighe stede
wart tote jherusalem
als men lesen mach van hem
die bocheuse godevaert
dies hier voren ghewagen waert
quam met conincliken here
op hollant mit starker were
ende van utrecht quam met hem
in helpen de bisscop willem
ende al op robbrechte de vriese
de van sorghe ende van verliese
ute hollant was verdreven
zijn stiefzone is met hem bleven
die nochtan doe jonc was ende clene
te ghent quam hi ontgoet al rene
men screef dusent als dit ghevel
ende een seventich also wel
vier jaer stont in godevaerts hant
aldus de graefscap van hollant
int jaer te voren eer de vriese
comen was te desen verliese
was boudijn sijn broeder doot bleven
ende als hi int lant quam verdreven
quamen an hem de baroene
poerters ridders van hoghen doene
ende baden hem om helpe ghinder
van dat rikilt ende haer kinder
vlaendren reimerden also sware
wille hi vechten jeghens hare
si willen alle met hem sterven
of hem daer an vlaendren erven
so dat hi des hadde gheer
ende quam doe met sinen heer
bi cassel tsintomaers waert
daer quam rikelt an de vaert
arnout ende bouden hare kinder
ende met hem groot heer ghinder
die coninc philips van vrancrike
daer was ghevochten bitterlike
arnout de outste zone bleef doot
bouden de jonxte de onscoot
men horder nummerme na tale
die coninc philips also wale
gheesconfieert ende al ondaen
rikilt selve worde ghevaen
entie vriese die wort mede
tot sinteomaers inde stede
ghevaen sodat men sprac der af
dat men den enen om den anderen gaf
ende roebrecht de quam te lande
ende had al vlaendren in sine hande
sident xxii jaer
tote cassel maecti daernaer
ene canesie daer hi in leghet
tsinte pieters also men zeghet
an ghertruden wedewe grave florens
wan hi enen zone die sijn ghepens
sident sette te dienste ons heren
ende hi bejaghede vele eren
met godefrote van bulgioen
int heilighe lant van proemissioen
den heidinen te verliese
ende hiet oec robrecht de vriese
siere stiefdochter de grave florens wan
gaf roebrecht enen hoghen man
coninc philips zone van vrancrike
den jonghen coninc lodewike
ene ander dochter drouch hem gertruut
die was in denemarke bruut
ende nam den coninc kanuut aldaer
van haer quam karel de daernaer
vlaendren heeft an hem ghedreghen
entie te brucghe was versleghen
adele hiet dese vrouwe hoghe
sedert had soe den hertoghe
van poelgen tenen rechten man
daer soe bi enen zone wan
noch ene dochter droech hem gertruut
die na der moeder hiet al uut
die droech diderike van elsaten
van hem quam vlaendren te baten
grave philips die deech te niete
maer van henegouwen margriete
sijn suster was grave boudijns moeder
ende wan margrieten men vant vroeder
vrouwe neghene in haren tiden
hier latic de geeste liden
van den grave roebrecht de vriese
die na sinen zwaren verliese
dat hi verloos in hollant
vlaendren al ghewan in hant
nu meer sal ic besceiden voort
van den hollanschen graven die woort
godevart die ghebuulde hertoghe
die van sinne was stout ende hoghe
hadde gheworpen onder hem
bi den bisscop van utrecht willem
hollant ende was vier jaer here
hi scade den vriesen vele zere
int jaer goeds dusent seventich ende twe
so dede hi den oestvresen we
ende sloech hem of menighen man
groten roef hi hem of wan
ende bernde dorpe ende steden
met harder groter moghentheden
doch sciet hi van desen live
als men lxx ende vive
ende dusent screef ons heren jaer
met ere avonturen swaer
want daer hi ghinc ter heimelicheden
belagheden aldaer ter steden
een ghiselbrecht die knape was
diedrics van hollant ende dor das
wonde hijn harde onscamelike
godevaert ghevoelde vreselike
sine smerte ende hiet doe recht
dat men voerde tot utrecht
ende daer dede hi sinen ende
voor maerte op die vijfte kalende
willem de bisscop starf also wel
daerna int uutgaende aprel
ende coenraet was bisscop ghecoren
nochtoe was hollant verloren
men screef dusent lxx ende sesse
als dideric hadde grote langhenesse
dat lant te hebbene weder algader
dat grave florens was sijns vader
met beden ende met siere claghe
versamende hi man ende maghe
ende sijn stiefvader halp hem echt
van vlaendren de vriese roebrecht
ende es comen tijselmonde
daer ghemaect hadde tier stonde
ene vaste borch al wast onrecht
willem de bisscop van utrecht
ende hi verneemt ende verstaet
dat daer is de bisscop conraet
daer was ghevochten vaste ende sere
maer jonghe dideric wan de ere
want hi de borch tiselmonde
brande ende slechte inden gronde
ende wan met scepe den wich mede
aldaer in de marwede
die proefst van daventre bleef daer
van oudermonster de pape walnaer
ende een grave heet gheerlach
ende menich ander op den dach
men seghet al noch tote ijselmonde
lechet menich halsberch in den gronde
die bisscop coenraet wort ghevaen
ende was seder ghelaeten gaen
aldus quam dideric in sijn lant
ende wan de seghe metter hant
ende leedde vichtiene jaer
in vreden sine tijt daernaer
diedric dien dijt is ghesciet
nam een wijf de othilt hiet
daer ane wan hi enen zone
florens was hi heten de gone
dese didric gaf in der stonde
den abt steven van egmonde
hantvesten ende veste al die gaven
die sine oudevorders gaven
ende mersde hem haer recht
in landen in herscepien echt
entaer toe so makede hi
des goedshuis man al tolne vri
oec gaf hi hem openbare
tscoutheetdoem van alkemare
dese diedric starf daernaer
als men screef ons heren jaer
dusent neghentich ende een
om hem dreef hollant groten ween
sijn vader was doot xxx jaer
eer dat hi starf harde naer
ende twee jaer was sijn moeder voghet
des lants als de geeste toghet
ende viii jaer hadde sijn stiefvader
hollant in sine hant algader
ende vier jaer daerna godevaert
die bulricghede gheheten wart
die hertoghe doe tjeghen recht
een jaer die bisscop van utrecht
dus stoet hem uetermaten onsiene
grave te sijn der jaren vijftiene
ende vijftien jaer helt hi in vreden
sijn lant ende al sine steden
tote egmonde wort hi ter eerden
bracht met herde groter werden
florans wort na den vader
grave ende here des lants algader
dese hiet florens de vette
met groter eren sonder lette
so leedde hi altemael sijn leven
in herachticheden in feesten in geven
in rikeden ghinc hi te voren
allen daer hi af was gheboren
te wive nam hi ene peternelle
te blivene sijns bedden gheselle
des hertoghen diderics dochter van sassen
van edelen conne uutghewassen
enen broeder had si hiet lotaris
daer men wel of weet dat waer is
dat hi seder roemsch keiser was
hierna sal men ghewaghen das
an haer wan hi diderike
ende enen florens desghelike
die de swarte florans hiet
daer vele quaets of es ghesciet
dese vette florans daer ic of telle
ende sijn wijf vrouwe peternelle
beterden tgoet tote egmonde
bede in renten ende in ponden
ende offerden daer misseghewaden
ende gout daer men mede soude begaden
sint aelbrechs scrine daer hi in leghet
in sinen tiden als men seghet
dusent wast ons heren jaer
ende xcix dats waer
was biscop coenraet van utrecht
vermort van enen vrieschen knecht
in sijn huis daghes na mistijt
ende ontran wech sonder strijt
men groevene in onser vrouwen kerke
die hi van harde sconen ghewerke
selve maken dede twaren
ende setter in provendaren
als men screef xi hondert jaer
ende xii meer daernaer
starf in de bloeme van siere joghet
florens de vette vol menigher doghet
ende was tegmonde begraven
peternelle gaf vele haven
daer over de ziele van haren man
ende si bleef houdende vortan
die graefscap van hollant ghemene
met haren kinderen de waren clene
doe men screef xi hondert jaer
ende xxv quam evel swaer
den keiser heinric an tutrecht
daer galt hi der naturen recht
als ghelden moet een ieghelike
dit was de vierde heinrike
na hem wart keiser ghecoren
lotaris als ic sprac hier voren
gravinne peternellen broeder
ende was des riken behoeder
ende droech xi jaer de crone
mit groter eren harde scone
int jaer ons heren mijn no mee
xi hondert dertich ende twe
was het winter herde groot
die vriesen de menighen noot
den grave daden van hollant
ende onder wilen ghinghen in hant
som wile ombraken saghen sijs stede
waren tien tiden buten vrede
dideric des vetten graven zone
gaderde sijn here als de gone
die ghedochte al sulker scaden
alsi hem vormaels hadden beraden
ende pijnde hem dit te wreken swaer
sodat hi quam tote alcmaer
die westvriesen vloen tien stonden
als diet ghehouden niet en conden
int vaste vanden lande ghemene
want ghelijc enen marberstene
was vrieslant al hert vervroren
die ghinc men hereghen ende storen
ende bernen ende roven
meer dan men soude gheloven
cleder koeyen ende paert
brochten donse alkmare waert
ende luden ghevaen tien stonden
aldaer si doe den grave vonden
maer dese zeghe was tonseghen
welnaer al hollant ghedeghen
grave dideric had enen broeder
sijns vader kint ende ziere moeder
die grave florans hiet de zwarte
ende was van eenre fierre herten
wel sprekende ende hovesch sere
ende staende na der werelt ere
so datter hem vele waren hout
ridders knapen jonc ende out
donsienlicste wast sinen vianden
die men vant in menighen landen
bi dullen rade bi sire sculden
verloos hi der moeder hulden
die nochtoe al hollant
gheweldelike hadde in hant
den broeder had hi verwrocht mede
met sijnre overmoedichede
maer sone meer haetten de zine
so hem dede mere pine
om te hebbene der vreemder hulde
daer hi riesliken ane dulde
der edelinghen somme een deel
warens hem hout algheheel
entie meente was hem mede
die ummer wil nie pijnlijchede
op avonture oft quame in desen
dat si te vrier mochten wesen
nu sien de vriesen verblijt
alsi vernamen des broeder strijt
ende senden tote florense boden
ende deden hem haerre helpen noden
wildi wesen hem beneven
si wilden hem westvrieslant geven
entie jonghelinc alte hant
voer in westvrieslant
ende vantse onder sijn gheheet
bede ghewillich ende ghereet
dus was hi met hem een jaer
den broeder fel ende zwaer
ende hi dede daertoe sinen lande
waer so hi mochte scade ende scande
haren scade wraken de vriesen swaer
want si de kerke van alcmaer
entie marct branden dat si stoof
ende namenre wel zwaren roof
hierbinnen vele lieden waren
ende tmeeste deel van kenemaren
die stonden te swaren tribute
ende traken tenen rade ute
ende begaerden al dat si
hem selven mochten vechten vri
ende droeghen overeen ghemeenlike
dat si best lieten diderike
ende laten hem florens verriesen
dat si met hem ende metten vriesen
souden sijn in allen noden
hierop senden si hem boden
ende hebben over heer ontfaen
ende hebben hem hulde ende ede ghedaen
dus quamen si mit ghewapender hant
beide bi watre ende opt lant
so machtich datten grave dochte
dat hi se verweeren niet en mochte
ende brochten florense wien lief of leet
al tote haerlem toe ghereet
ende hebben sheren huse verbrant
waer so si stonden in kenemaerlant
die waren der ouder graven
maer teghen nacht ghinghen si scaven
die vriesen weder te haren wiven
want haer sede is niet dat bliven
bi nachte selden of nemmerme
van haren husen wie lief of wee
ende voerden haren grave mede
ende lieten in groter pijnlichede
ende in vresen de kenemaren
die hare ghesellen doe waren
die waren alle ghemeenlike
van den grave diedrike
verbernt ende al ofghenomen
wat so hem mochte te bate comen
want de grave met hem dede
al sinen wille daer ter stede
doe dit ghesciede quam de mare
den oem den keiser lothare
van den neven van den orloghe
hi sender saen enen hertoghe
ende gheboot hem daer ter stede
dat si souden maken vrede
also lief als elc daer woude
bouden des keisers houde
doch al was het zwaer te doene
was algader ghemaect te zoene
ende van elker zide oec mede
die met elken in den onvrede
upten anderen hadde ghevochten
dus lieten si hem beden zochten
florens de zwerte na desen vrede
begonste een ander pijnlichede
daer hem sine doot an lach
want daerna niet menich dach
van aremsberghe heer herman
entie here van kuuc nochtan
haer godevaert hadden onder hem tween
eene nichte want haerre zuster een
hadse ghewonnen alst god woude
anden here van rochem arnoude
na svader doot ende na der moeder
worter voghet of ende behoeder
van arensberghe heer herman
tote dat soe huwelic ghewan
want haer behoerde te komen in hant
vaste borghe ende scone lant
maer de man van der joncfrouwen
nemen waer ende bescouwen
des zwarte florens edelhede
ende sine grote manlichede
ende visieren onder hem zaen
dat sijn te here willen ontfaen
dus hebben sine omboden dan
ende worden daer zine man
ende gaven hem in zine hant
der joncvrouwen borch ende lant
in wat steden dat sijt vermochten
met hem sijt neernsteliken versochten
die manne an haren oem
maer de gone helt over droom
noch met beden noch met mieden
ne mochter ghene dinc an dieden
dat hi te deser dinc iet quame
dat florens sijnre nichten name
florens de verheerde al
huus ende dorp berch ende dal
ende dede hem pine ende grote hoede
an sinen live an sinen goede
ende doer den keyser de sijn oem was
wort hi vele te machtigher das
florens de voer al verherghen
des heren goet van arensberghe
wat hi mochte buten vesten
ende hi werde hem ten besten
dat hi mochte met zinen neven
ende het stont nauwe om florens leven
die van utrecht van der stede
warens alle florens mede
sodat hem in sijne uplopen
utrecht talre stont was open
maer de bisscop hiet andries
was den anderen al hout dies
sodat hem florens ter stonde
ofbernde zine veste lexmonde
dat doe was ene vaste stede
ende verboot hem utrecht mede
omdat hi metten andren street
op een tijt was dat florens reet
hem tienden tutrecht uter stat
ende hem was belaghet sijn apt
al ne wiste hir of niet
ende eer hi hem wel besiet
die van arensberghe ende van kuuc
gaven op hem enen huuc
daer hi was al onversien
ende als hi keren waent mettien
ende wel ware ontreden al
so quam hem een ongeval
ende sijn paert sturte tsiere scade
ter steden hiet abstade
daer wart hi van hem verslagen
ende te reynsborch gedraghen
int cloester dat sijn moeder stichte
ende begraven seghet ghedichte
te hant so quam dese mare
sinen oem den keyser lothare
die zwaarlike verdroech de mare
ende quaemt wreken harde zware
met diedrike van hollant
si verdreven des lants te hant
die van kuuc ende van arensberchen
haer lant voeren si verherghen
sodat hem al of wort tebroken
ende noch wart mee ghewroken
maer dat de doot de niet en spaert
den keyser trac ter langher vaert
hi sciet henen van desen levene
als men screef xi hondert xxx ende sevene
te groten ghelucke ende te ghevalle
van arensberghe ende van kuuc alle
want si keerden te hant te lande
ende boden graven diedrike de hande
ende worden aldaer sine man
dus quamen si des scoendinx an
als men screef ons heren jaer
dusent c ende xl daernaer
voer grave dideric met groten here
int heilighe lant van over meer
toten heilighen grave ons heren
ende daer hi thuus wilde keren
bejaghede hi vri ter selver stonden
bede rinsborch ende egmonde
ende brochte des dies pawes vrieve
den abt wouter doer sine lieve
dese diedric had ene vrouwe
te wive edel ende ghetrouwe
die sofie hiet van hoghen maghen
si was dochter horic ghewaghen
des palesgraven van rineghen
in diderics tiden als ic segghe
so was werringhe ende ghevecht
tusschen den bisscop van utrecht
ende hem dat coste seer groot goet
maer bisscop herbrecht de was vroet
ende dwanc sente martijns viande
metten banne van swaren bande
ende oec metten zwerde mede
sodat hi voer hem comen dede
grave dideric al barevoet
ende daer zoeken sinen oetmoet
ende hem bidden oec ghenaden
ende oflaet van sinen misdaden
den palesgrave dwanc hi mede
die hem vele overlasts dede
ende vinghene bi hughens batren daet
die doe meest was sijn toverlaet
entie beste van siere hant
ridders van al duutschen lant
dusent hondert viertich ende viere
screef men doe de goedertiere
des vetten grave florens wijf
peternelle endede haer lijf
ende was te rensborch begraven
dat soe stichte met haerre haven
in de ere der moeder ons heren
aldaer leghet si met eren
int jaer ons heren xl ende vive
ende xi hondert worden kaitive
onse kerstin van over meer
ende worden metter torken here
beleghen in de stat van edissen
daer noit sider ghebrac missen
sident dat de apostele ons heren
an jesuse christuse daden bekeren
daer lach tadeus ende thomas
die torken wonnent dat jammer was
na lotarise die keiser was
in diderics tiden ghevel das
dat een here coninc waert
van almaenghen de zine vaert
sette int lant van overmeer
met hem voer met groten heer
lodewijc van vrancrike
die philippe den coninc rike
wan de seder normendie
trac an de vrancse partie
desen brochte daer an de vaert
metter crusinghe sente bernaert
die abt van clervas tien tiden
maer lettel baten dede haer striden
want si damasch hadden beleghen
ende dane voeren als diere jeghen
niet en hadden zulke ghewelt
dat sijt mochten hebben ghevelt
sodat koenraet xv jaer
coninc wort ende starf daernaer
int jaer ons heren min noch mee
xi hondert vijftich ende twee
ende vrederic quam in sine stede
coninc ende keiser mede
ende wort over twee jaer daerane
van den pauwes adriane
tote rome ghebenediet
ende keiser oec ghewiet
ende was xxxvii jaer
roomsch keiser overwaer
dese dinc de wi overliden
ghescie in grave diderics tiden
de vette florans zone was
als men xi hondert jaer las
ende lv ons heren jaer
quamen met hem orloghen zwaer
die vriesen van drechterlant
ende hebben gherovet ende ghebrant
die kenemaren harde sture
dit versaghen de ghebure
van okesdorp ende porters mede
ute harlem van der stede
ende streden hem an ende dadense keren
swaerlike te haren onneren
ende sloeghen hem of vliende nochtan
omtrent neghen hondert man
maer de grave dideric bleef
als men ons heren jaren screef
xi hondert vijftich ende zevene
ende voer ten langhen levene
begraven was hi tegmonde
daer hi leghet nu ter stonde
xlv jaer na den vader
was hi here des lands algader
soffie de edele gravinne
de heilich was ende wijs van zinne
hadde van haren man vier zonen
ende den outsten florens den gonen
quam dat graefscap met rechte ane
hier na doe ic u verstane
wie de andre broedre waren
ende hoe si hebben ghevaren
als men de jaren ons heren las
xi hondert ende lxi doe was
maecten de van drechterlant
in zoendinghe vasten bant
jeghen grave florence de dertich jaer
ghehouden hadde torloghe zwaer
ende alle de westvriesen mede
quamen onder zine moghenthede
als men xi hondert en lxii screef
ghevel dat ment hulic bedreef
van den grave florens met staden
ende van sconinx dochter aden
de coninc van scotlant was
met vele scepen sijt zeker das
hevet hi se in de mase ghebrocht
ende aldaer havene ghesocht
als men screef xi hondert jaer
ende lxiiii oec daernaer
brocht van coelne bisscop reinout
een edel pape ende een stout
die dre coninghe van milane
die den goeds zone saghen ane
daer sine van verren versochten
ende hem haer offerande brochten
te beetleem op den dertienden dach
aldaer hi inde cribbe lach
te coelne ledise in den doem
noch huden hebben sijs ere ende roem
als men lx screef ende zesse
quamen met groter zwaernesse
die vriesen van over ottenfort
ghewapent talcmaer op de poort
met groten menighen vermeten
ende hebben dat portekijn bezeten
die daer quamen ende waren beraden
omme der poort te stane in staden
doe si saghen there so swide
traken si hem over een zide
ende lieten alle de ghebure
in sorghen ende in daventure
die vresen namen dat si vonden
ende berndent al optien stonden
si ne lieten staen groot noch clene
sonder recht de kerke allene
die lieten si staen al onghescaet
dus wilde haer ghemene raet
die van alcmaer hebben versien
dat hem haer vriende ontflien
ende recht omtrent lxxx man
worpen hem ter were vortan
heet van moede ghelike riesen
ende streden midsonder de vriesen
ende bleven daer werenderhande
alle doot onder de viande
dat devriesen dit dus daden
een deel waren si dertoe verladen
want haer ghebuer de van scaghen
die waren met ere laghen
van dien van haerlem int selve jaer
verbarnt ende berovet zwaer
ende ghevaen ende ghedoot
meer dan hovesschede gheboot
in naeste jaer te deser stonde
ghesciede een wonder tot egmonde
want een scaep een lam voert brochte
daer men wonder aen zien mochte
het had een hoeft ende achterwaert
hadt twee enden ende elc een starte
twe voeten voren ende achter viere
menich quam sien dese maniere
ende bideen dat dusdaen wonder
sonder redene niet es besonder
some van den wisen luden
wouden die twee enden beduden
hollant ende vrieslant
dat met rechte tot ere hant
hoefden soude al overeen
ende met stride hem scieden in tween
ende want egmonde steet
binaer int rechte ghesceet
so wilden si wanen dat redene ware
dat hem twonder daer openbare
als men screef als ict besachte
xi hondert sestich ende achte
versamende de grave florens
groot heer om sijn ghepens
te toghene den fellen vriesen
die hem sijn volc deden verliesen
ende quam op een wintertijt
met sinen volke omme strijt
tote scorle doe gheleghen
recht der vriesen lande jeghen
daer had hi raet ende dochte
hoe hi de vriesen zoeken mochte
als hi van desen dinghen riet
ne wilden aldoe ghedoghen niet
sommighe coene jonghelinghe
so langhe vorste so lanc ghedinghe
want de moet hevetse verwonnen
mit haren orsen sijn si gheronnen
licht ghewapent ten vriesen waert
nochtan dat die grave misbaert
ende hi wilde dat si beiden
tot scaghen sijn si ghereden
ende hebben verbornt scaghen
die vriesen waren inden laghen
ende rekenden ghene scade buten
mochten si haer viande besluten
dat si keren niet en mochten
dander de des niet en rochten
penseden al om haren roof
ende om den brant de verre stoof
ende traken voert bi weghen bi diken
sulke seiden de vriesen wiken
nu sijn de vresen opghespronghen
die hem hadden onderdronghen
den wech de si souden keren
ende alse si weder willen de heren
sijn hem de vriesen te ghemoete
met fellen voerhoefde ende onsoete
sulke van den ridderen waren
de hem traken tere scaren
ende setten tlijf in daventure
ende reden de viande duere
ende quamen aldus toten haren
daer de grave ende dandre waren
alle dandre bleven doot
sonder menighe bore groot
die si vinghen behilden tleven
dit waren dedelinghe diere bleven
van andwerpen her symoen
scoenre noch vromer in sijn doen
ne was doe gheen buer out
mijn here willam van vorhout
ende van haerlem her brandaen
her florens roest en conste ontgaen
ende de drossate her gheraert
ende van egmonde her alaert
heer brune van castrichem jonghe gerat
van monstre van nortic heer everaet
de doden als mense ghewinnen conde
waren brocht tote egmonde
daer si waren beweent wel sware
ende dit was binnen den selven jare
dat dit wonderlike lam
tegmonde te scouwene quam
up den dach als ment bekent
dat men viert sente vicent
den naesten somere dierre lach
quamen op sente ypolitus dach
die westvriesen tiere scare
over de rekene tote alcmare
ende hebben ontsteken de poort
dan ginc hem niet ten besten voert
want lettel ridderen ende ghebuere
hebbense wederstanden sture
ende verjaghetse van dan
daer lieten si legghen xxx man
die beste van haerre side
had men ghebeit metten stride
om de scutters alte samen
die daer van vlaendren vele quamen
men hadde mettien groten ghescote
onteert alte mael de rote
so dat die kindere hare maghen
daernaer hadden moeten claghen
dit was in grave florans tiden
soffien soen dien doe liden
die vriesen daden vele pinen
soffie sijn moeder liet an haer scinen
dat soe weldaden was ghewone
want soe met otten haren zone
die benthem behuwede tlant
ende met van haerlem ysebrant
int lant voer van over zee
noch sullen wi u tellen mee
van haren kinderen ende van hare
ende anders niet dan trechte ware
soe sterf na ons heren ghebornesse
xi hondert sestich ende sesse
int heilighe lant over mere
dat soe met volmaecter beghere
hadde driewarven besocht
ende soe was ter eerden brocht
aldaer int dietsche hospitael
haer herte was een grondelos wael
van miltheit ende van ontfarme
van soeticheit op de goeds arme
van wakene van pinen in ghebede
die monster van rensborch mede
dede si maken op van gronde
die noch scone staet ter stonde
oec so voer si ene vaert
dor god eens te compestelle waert
daer haer scone miracle vel
in den weghe so men weet wel
want morders haddense ghevaen
metten haren ende wilden saen
alt folc stivelen maer si ne conden
met haren kniven neiment wonden
als sijt volbringhen niet en mochten
vellen si neder ende sochten
ghenaden ende lietense varen
dit was scone dinc twaren
xi hondert jaer lxx ende achte
wart bisscop tutrecht met machte
boudense ghecoren zone soffien
die proofst eerst was sinte marien
grave florans was sijn broeder
soffie was hoerre beder moeder
ende grave dideric hoer vader
int selve jaer verheerde algader
philips de bisscop van coelne dat lant
up der weseren dat doe in hant
die hertoghe helt van brunsewijc
hem volghede keiser vrederijc
met groten here seer vermeten
ende hevet brunsewijc beseten
ende dat ghewonnen ende borghe vele
ende oec in denselven nijtspele
den hertoghe mede ghevaen
ende uten hertoghedoem ghedaen
ende hevet ghegheven dat goene
enen bernaert des mercgraven zone
als men screef xi hondert ende lxxx
quam grave florans mit here machtich
ende hevet verheert ende verbrant
winkel ende niedorp in vrieslant
als lxxx ende twe was ghescreven
nam diedric de grave van cleven
grave florens dochter ende vrou aden
met groter feesten met hoghen daden
als hem beden was betame
margriete so was haer name
int selve jaer mosten de vriesen
scade nemen ende verliesen
daer si quamen op akersloot
want vele der haerre bleven doot
xi hondert lxxx ende viere
screef men doe de goedertiere
florans van hollant dat cruus ontfinc
om te wordene aerminc
int lant dat god met sinen bloede
benediede doer sine omoede
maer eer hi dit nam in hant
had hi texele ende wierinclant
bedwonghen met orloghen starc
ende nam hem of iiii dusent marc
nu gaet hier an rouwe ende vaer
want als men screef ons heren jaer
xi hondert ende seven ende tachtich
quam salladijn de soudaen machtich
met groten here in galilee
ende besat op de versce zee
tabarien met groten here
de coninc wijt sette hem ter were
die duutsche heren ende de templiere
die ridders entie hospitaliere
entie kerstine baroene met hem
uten lande van jherusalem
ende alse si hem setten ter were
saladijn ende al sijn here
sijn ghesceden van der stat
die ander quamen saen na dat
met haren here te beetleem
ende streden vaste jeghens hem
in junius up den sevenden dach
dien dach duere was menich slach
ghesleghen daer an elker zide
donse hadden dere van den stride
maer datte heidene twater wonnen
dat si met leiste onderronnen
dies de onse sekerlike
hadden alte grote breke
smorgens quamen de heidine scaren
eer dat die onse ghereet waren
sodat si hem cume wapene moghen
als de viande op hem toghen
de grote prensen de daer waren
quamen ten coninc daer ghevaren
ende vragheden in ghemenen rade
wat men tsulker noot best dade
alse dit hoerde de coninc wijt
aldaer hiet hi halen tier tijt
enen ridder hiet her jan
die was een besceiden man
ende hadde mit torken vor desen
dicken in striden ghewesen
ende hi kennedse bi haren namen
wie si waren deder quamen
bi haren ridderliken vanen
hem dede hi vraghen ende vermanen
wat men deser stont best dade
hi sprac in ghetrouwen rade
dat men best bestonde de scare
daer saladijns beniere in ware
want waert dat men de vellen mochte
tander dat verwonnen men zochte
hem allen dochte wel an desen
nutten raet ende wijs oec wesen
in desen quam met sijnre scaren
van triplen grave hughe ghevaren
een kerstijn quaet al onversien
men mochte merken wel an dien
dat hiden heidenen was hout
ende hi vloukede met ghewout
hem de gaf alsulken raet
ende seide hets een vernoiert quaet
hi hevet met heidinen ghesproken
sijn raet es nutteliken tebroken
laet ons in dit gheberchte riden
so moghen wi coenlic op hem striden
daer es tfordeel ons altemale
aldus bi des graven tale
wort de nutte raet ontseit
omdat god onse dorperheit
die wi int heilighe lant daer dreven
wreken wilde op onse leven
there rede hem alte gader
den raet te doene de de verrader
kerstineit riet te verliese
dus was dat heer brocht te riese
want doe si op de heidene quamen
van den berghe was alte samen
de zonne recht in haer oghen
die hitte ne conden si ghedoghen
ende dat ghescot vloech alse reghen
dus was hem davonture teghen
den onsen ende hem moste messcien
de grave van triplen de ginc vlien
de dit hadde gheraden al
ende liet sine baniere int dal
dattie heidine merken zouden
ende hem oeck te meer verbouden
kerstineit ghinc onder daer
het ne nam noyt scade so swaer
daer te voren in menighen daghen
sider dat met sinen maghen
godevaert van bollioen tlant wan
die bisscop van akers een goet man
voerde ons heren cruse tier stont
die wort swaerlike ghewont
ende gaf enen anderen tier tijt
diet voert gaf den coninc wijt
maer de wijch wort staende ende zwaer
entie coninc wort ghevanghen daer
ende tkruse ons heren mede
was ghevoert in vreemder stede
selden wort in enen nijtspele
oit ghestort bloets also vele
want al de macht van over mere
bleef verslegen in de were
of ghevanghen herde sciere
templiers ende hospitaliere
ende alle de bloeme vanden lande
ginc onder de heidene hande
ende dit deden onse grote zonden
want noit en wilde van eersten stonden
god dat lant den kerstijn laten
de met hoerre groter ommaten
daer leveden ende onsuverlike
ende des was daer sekerlike
so vele onder de clergie
ende onder de wereltpartie
dat god ofwisch de overmoede
aldus met kerstinen bloede
saladijn met ziere partien
deelden neven tabarien
den roof de groot was ende rike
dat beste dede hi ghemeenlike
voeren te damassche tien stonden
alle de daer waren vonden
templaren ende hospitaliere
dedi voer hem brenghen sciere
ende dedem allen thovet ofslaen
ende wijt de coninc bleef ghevaen
doe was voer saladine te hant
ghebrocht de prince famant
een edel ridder ende een waert
beter ridder gorde nie zwaert
wijs van rade rein van zeden
ende van groter vromicheden
onser kerstine rechter hant
ende den turken een swaer viant
die vele hadde der werelt eren
nochtan haetti de werelt zere
ene dinc allene sonder mere
mesprisde men an hem wel sere
al gaf men den turken vrede
hi ne helts altoos in ghenen stede
om dit hadde saladijn leet
ende was hem utermaten wreet
ende als men dien brochte toghen
warp hi hem aldaer voer oghen
sine loesheit ende zine misdade
ende hoe hi bi hem menighen scade
dickewile hadde ontfaen
ende hine nu hadde ghevaen
mijn here famant en keerde nie
om al sijn dreghen sinen blie
want hi der doot cleine achte
ende wiste wel in sijn ghedachte
dat hem nakede te lone
van gode de hemelsche crone
ende hi was onthovet mede
voer saladijn daer ter stede
doe gaf haer op jherusalem
ascalon ende mede betlem
ende al meest dat conincrike
steden ende borghe sekerlike
saladijn hadde deen lof
dien alren meesten oec daer of
a dat hi niement liet verswaren
b die kersten was hi ne liet hem varen
op dat hi niet en wilde bliven
ende hem in cense doen scriven
ende de hem oec so taillen liet
dien en wilde hi onterven niet
lxxxviii jaer hadde theleghe lant
ghestaen inder kerstine hant
sint dat die goede heilighe man
godevaert ende sijn gheselscap wan
die grave van triple diet verriet
ontginc der wrake ons heren niet
men vanten doot ter morghenstont
als hi was slapen gaen ghesont
ende als men naect besach ter steden
so vant men tusschen de bene besneden
al versch na de heidinsche wet
dies mochte ment weten te bet
dat hi hem hadde vernoiert
de dese moert hadde ghevisiert
in jaer goods xi hondert ende achte
ende lxxx quam mare onzachte
van den lande van overmeer
doe cruusde hem met groten ghere
keyser vrederic ende van zwaven
de hertoghe met vele graven
florans de grave van hollant
otte grave van gelrelant
ende menich hoghe man sonder waen
tghemeente hebben tcruce ontfaen
ende reden hem ten naesten jare
te porrene met willigher scare
oec so cruusde hem dies ghelike
philips de coninc van vrancrike
die coninc mede van inghelant
philips de grave van vlaendrenlant
ende menich prince van bede den lande
die fel waren den vianden
int jaer doe men screef lxxxix
so porrede dat heer machtich
keyser vrederic sette sine vaert
ten arme sente joris waert
omdat de zee aldaer was inghe
ende hem gheseit was sonderlinghe
van enen clusenare daer te voren
dat hi in watre soude versmoren
ende voer met crachte grieken duere
dat menighen griec wort te suere
ende dwanc den keyser oec met stride
was hi erre was hi blide
dat hi hem ghisele ende helpe gaf
dus quam hi des orloghen af
ende verwinterde in grieken daer
ten naesten lentine daernaer
voer hi over sente joris arem
daer de onse groten ontfarem
dogheden van braken spisen
ende om dat in alre wisen
die heidine bi nachte ende bi daghe
op donse laghen in der laghe
doch quam hi doer ente zine
ende den soudaen van iconine
verwan hi in vele striden
ende verheerde in den tiden
vele sijns lant ende vacht zeghe
op de heidine alle weghe
al was dat hi zonder verlies
niet en quam te boven dies
in allen desen swaren arbeit
was hem bi ende ghereit
die grave florans van hollant
die in orloghen metter hant
bejaghede dicken eren vele
als si welnaer al te spele
tellen waenden hare pine
entie keyser entie sine
tiden tantiochem waert
te vaerne hare rechte vaert
tghevel hem dat si quamen sciere
ghevaren op ene cleine riviere
die salef bi namen hiet
ende alse de keyser twater ziet
lopende claer ende wit
hi was bezweet ende seer verhit
ende wilde wasschen sine lede
hi ontclede hem ter stede
alse de swimmen conde wel
ende tiersten dat hi in den stroom vel
droughene de stroom wech met ghewout
ende hi verdranc int water cout
daer rouwe groot ende zerichede
om dreef al kerstinede
sijn ghewade was uut ghedaen
ende zijn lichaem ghesouten zaen
het was in der heidine bedwanc
entie wech was starc ende lanc
over bosch ende over roche
eer men quam tot antioche
daer was hi met groter haven
in sinte peters kerke begraven
de grave florans van hollant
dier mede meneghen swaren pant
ghedoghet hadde in deze vaert
doer gode de ghecrucet waert
ne levede niet langhe daernaer
hi starf tantiochem ende daer
wort hi begraven op eenen dach
niet verre van daer de keyser lach
daer there nam groten scade
want hi was stout ende wijs van rade
ende van kerstinen manieren
meer dan ic u can versieren
storven daer lude ghemene
grote heren ende daer toe clene
want si hadden hongher ghehat
ende aten hem daer alte zat
dies was theer seer ondaen
grave florans hebben wi verstaen
starf metten keiser vrederike
int jaer ons heren zekerlike
xi hondert ende neghentich jaer
grave van hollant was hi vorwaer
xxxiii jaer met eren
sijn wijf was als de gheesten leren
van scotlant ade de gravinne
die wan an haer als ict bekenne
diedrike de hier voren staet
dien dat graefscap in hant gaet
die vrouwe aleiden had van cleven
als hier te voren staet bescreven
ende enen anderen de willam hiet
die node van sinen vader sciet
want hi den vader volghede naer
in alle die pine in alle den vaer
die hi hadde in dommevaert
ten arme sinte joris waert
ende hi was tantiochem mede
aldaer hi starf in de stede
ende doe hi hadde de vader verloren
heeften met hem vercoren
des keiser zone boven vele graven
hi de hertoghe was van zwaven
om sine grote vromichede
ende voerden met hem takers mede
maer de hertoghe starf aldaer
als men screef xci jaer
ende xi hondert incarnacioen
int selve orloghe int selve doen
starf oec takers voer de stede
philips de grave van vlaendren mede
in junius op den iersten dach
op den tienden diere na lach
op den dach sente barnabas
leest men dat akers ghewonnen was
dat binaer als wijt weten
twe jaer hadde ghesijn beseten
eer philips ende richaerd te samen
die twe coninghe aldaer quamen
nu florens soffien zone
tantiochen starf als de gone
de porrede van sinen lande
om te wrekene ons heren scande
bleef dideric sijn zone grave
willem daer ic eer sprac ave
als sijn vader doot was bleven
ende sijn meester de hem ghegheven
wel gherne hadde vele haven
dat was de hertoghe van zwaven
so tijdde hi te lande waert
als de daer comen begaert
daer hi gherne wesen soude
onder sijns selfs broeder houde
ende is aldus te lande comen
wel ontfanghen van hem somen
van den grave diedrike
was hi ontfanghen broederlike
maer niet langhe stont de minne
diedric en verkeerde van zinne
so dats willam wort gheware
ende hi nam te hant al dare
some dees hem waren hout
ende hi vlo in sijn behout
toten vriesen van drechterlant
diene ontfinghen alte hant
bi haerre helpen bi haren rade
dede hi den broeder dicke scade
om dit te wreken quam tier stonde
gravinne aleid tote egmonde
den clooster ter groter scade
oec waent men dat bi haren rade
torloghe began entie plaghe
soe lach van sente louweres daghe
tote viii daghe na sinte martins dach
dat den closter wel sere verwach
altoes was si den vriesen swaer
ende dreghede sinte aelbrechte daer
dat sine soude visiteren
ic wane god sider wrac dit deren
grave diedric lach in zelant
ende helt torloghe metter hant
jeghen van vlaendren den grave bouden
aleid pijnde hare te houden
jegen den swagher torloghe mede
met wel groter behendichede
ende maecte vrienscap al te hant
mettien van niedorp in vrieslant
die haer te voren waren onhout
nadien rouwe menichvout
so quam willem openbaer
met sinen volke tote alcmare
aleit quam metten kenemaer
ende met ridderen vanden haren
daer began te hant een strijt
winkel ende niedorp ter selver tijt
die willem waren onder miet
weken ende vochten niet
doe dat dandre vriesen zaghen
lieten si hem de ridders jaghen
ende willam de werde hem langhe
mit cleinre menechte in bedwanghe
maer doe hi sach hoe dandre ghinghen
diene al omme wilden beringhen
so es hi metten sinen gheweken
ende den vianden daer ontstreken
die vriesen waren hem vort hout
omdat sine saghen so stout
graven didriken quam de mare
van den zeghe van alkemare
dies was hi in vrolicheden
ende oec hadde hi doe verstreden
den grave van vlaendren tier stonden
dus keerde hi weder tote egmonde
daer bisscop bouden van utrecht
otte van benthem sijn broeder echt
diedric de domproest mede
haer drie omen quamen om vrede
ende ade haer twier moeder
mede quam als elken broeder
te biddene met zwaren zinne
om pais ende om minne
so langhe sprac men ende dede
dat willam in enen vrede
te haerlem toten broder quam
te sinen bedde endi hi nam
van hem andworde ende hi gaf
ende men stont des orlogen af
so dat willam zoude ontfaen
te gervliet in de tolne gaen
van hem ccc lb ten jare
ende hi voort man des broders ware
om tgraefscap van oestvrieslant
ende liete den broeder in de hant
behouden dat hi daer besate
te sinen wille ende tsiere bate
a dus was de dinc daer gheent
b willem is toestvrieslant ghesent
daer hi goetlijc was ontfaen
ende de vriesen huldene zaen
willem wort gheweldich grave
van oestvrieslant ende stont strijds ave
jeghen den broeder ende had in hant
toter lavecen al de lant
een here sat den vriesen ane
die men hiet heinric de crane
die hadde gheweest den vriesen zwaer
willem voer metten vriesen daer
ende slechte hem in de gront
sine veste in corter stont
ende drevene uten lande
al de scade ende alle de scande
die hi den vresen hadde ghedaen
wrac hi op hem sonder ofstaen
ende alle de vresen nam willam
die hi bedwonghen hadde an hem
int jaer van gods ghebornesse
xi hondert neghentich ende zesse
starf boudin bisscop van utrecht
willems oem ende diderics echt
de grave van hollant was
si twe worden ghecoren na das
deen was doemproefst dideric
dien gaf die keiser henric
vrederics sone de verdranc
want het an hem was belanc
dat weerlike recht in de hant
florans de grave van hollant
die tote antiochen leghet
was sijn broeder als men ons seghet
dander was de proefst arnout
van deventer ende dien was hout
otte de grave van gelrelant
maer keiser henric sette in hant
van hollant grave didrike
dat bisscopdoem wie sore wike
dat den ghenen ghegheven si
dient die pauwes ghevet al vri
dus voer didric ende arnout mede
toten paus daer elc dede
sine macht om dbisscopdoem
menich orloge ende menich roem
hadder onderlinghe metter hant
die van gelre ende van hollant
alt lant van overijsele dede
onder sine moghenthede
de grave van gelre moghendelike
maer van hollant diedrike
was utrecht onderdaen de stede
ende twestlant entie borghe mede
elc de dede op anders lant
scade roof ende groten pant
also dat si beide te zamen
te heimenberghe te wighe quamen
daer van hollant de stoute man
met cleenre menechten verwan
die grave van ghelre ende sin volc mede
worden ondaer daer ter stede
ende ghesleghen ende ghevaen
dus eist ons ten besten vergaen
int naeste jaer dat si twe waren
te romen om de bisscopdoem ghevaren
arnout ende didric so ghevel
eer tpleit was ghehendet wel
voer den pauwes dat arnout starf
ende didric de verwarf
dat bisscopdoem ende dede hem wien
maer als hi quam te pavien
so bleef hi al ghinder doot
ooc sterf heinric de here groot
de keiser van romen vrederics zone
diere verdranc ente gone
liet doe vrederic sijn kynt
van vijf jaren also men vynt
de van utrecht papen clerken
ente man der heiligher kerken
de coren enen bisscop echt
diedrike proefst van maestrecht
maer nu verhort cortelike
hoet ghinc metten roemschen rike
vrederic de in de vaert
verdranc tantiochem waert
hadde iii zonen ende deene bleef doot
vor akers in den oflate groot
de ander zone hadde algader
dat roemsche rike na den vader
die hiet henric ende was binaer
keiser als men vynt viii jaer
ende starf int jaer als ic besachte
xi hondert neghentich ende achte
ende liet van vijf jaren enen zone
vrederic so hiet de gone
de sint keiser was ende here
ende naer ontseit van ziere ere
ende omdat dat kint was clene
so coren de heren ghemene
philips den zwaef keiser heirics broder
dat hi ware des riken behoeder
onthierende dat kint opquame
dat ment ter keisercrone name
tesen rade daer ment riet
ne was de bisscop van coelne niet
dies brochte hi dat rike in stride
ende hi trac doe an ene zide
die hi mochte ende de hi vant
coninc richaert van inghelant
ende van hollant grave didrike
den grave van vlaendren desghelike
met crachte ende met groter have
brochte hi van poitiers den grave
otten in den stoel tot aken
ende lieten aldus coninc maken
philips hadt scoenre in den rike
maer hi wart daer na cortelike
ghesleghen doot in zine zale
van enen grave gheboren wale
dre dochteren sijn van hem bleven
die ene was in beheem ghegeven
die seder oec den coninc droech
den de coninc roedolf sloech
dander was in spaengen ghesent
daer dit of quam als ment kent
dat nu de spaensche crone draghet
in brabant quam de derde maghet
die den lesten henric wan
sijn sone hiet hertoghe jan
nu willic te mier materien keren
ende vort van onsen graven leren
grave willem van oestvrieslant
als hi sijn goet hadde in de hant
als hem hiervoeren gaf de broeder
kerde hi hierover tsiere moeder
gravinne ade dien wel ontfinc
maer soe riet hem ene dinc
also lief alse hi hevet sijn ere
dat hi ten broeder niet ne kere
hi ware ghevanghen sonder vorst
doe lach sijn broeder toter horst
als de noch toe hilt over recht
de voghedie van utrecht
ende was int selve jaer dat doot bleef
keiser heinric als ic screef
maer so wat dat men hem riet
dat ne diedde algader niet
hine woude sinen broeder sien
ter horst quam hi toe mettien
daerne de broeder op den dach
niet lieflike aen en zach
want sijn viant heinric de crane
vinghene daert de broeder sach ane
diere teghen niet en zeghet
ende heeften int prisoen gheleghet
doch es hi ontlopen dane
ende quam den grave van gelre ane
daer hi seker onthout vant
al was hi des broeder viant
ende van daer es hi ontslopen
in oestvrieslant ende oncropen
die bliscap dreven menichfout
van sijnre coemste om sijn behout
hierna nam hi te wive te hant
sgraven dochter van gelrelant
ende dede sine feeste mede
tote staveren inde stede
in den selven jaren so quamen
in soeninghe ende vreenscepe te samen
de grave didric van hollant
ende otte grave van gelrelant
ende wort also groot ende vaste mede
datmen huwelic gheloven dede
tusschen aleide grave didrix dochter
omdat de vrede waer de sochter
ende heiric grave otten zone
maer onlanghe daerna de gone
starf in hollant ende was gheart
in rensborch des men drove wart
als men screef xi hondert ende achte
ende xc doe voer met machte
in wintertijt in drechterlant
grave didric daer hi verbrant
huus ende dorp cleine ende groot
ende sloech vele vresen doot
int selve jaer daer ic of scrive
quam een ridder van dode te live
in vermendois de openbare
sprac vele dat te ghesciene ware
als men screef xcix jaer
ende elfhondert doe belach zwaer
coninc richaert van inghelant
bi lymogien als een stout viant
ene borch vast ende groot
ende was daer voren ghescoten doot
ende tot rueme was hi begraven
van sire rikeit van siere haven
so bleef oir sijn broeder jan
een sachte goedertieren man
die verloos des lants so vele
dat noch gaet al uten spele
als normandien ende des ghelike
dese wan den coninc heinrike
ende henric wan edwarde
de al na met sinen zwarde
tlant van wales heeft onder ghedaen
ende noch crone draghet sonder waen
in jaer gods xii hondert en twee
worden onderlinghe ghevee
de bisscop didric van utrecht
ente grave van hollant echt
sodat de grave voer in sijn lant
ende stichter in roof ende brant
ten lesten wasser vrede ghenomen
oec was hem ghevanghen comen
des hertoghen broeder willem
ende heer van kuuc met hem
ende riddren ende ander liede
als den hertoghe dus messciede
ghewan hi doe an sine zide
groot ridderscap ghereet ten stride
van kuelne der groter stede
den bisscop van ludeke mede
van limborch den hertoghe
van vlaendren den grave hoghe
ende andre de ic niet can noemen
ende es aldus te huesden comen
daer didric lach met overmoede
met lettel volcs met cleenre hoede
ende hi verloos ter selver tijt
bi sijnre overmoet den strijt
ende hi wort aldaer ghevaen
ende hi gaf eer hi mochte ontgaen
twe dusent pont met desen doene
was aldaer ghemaect de zoene
int jaer ons heren xii hondert ende dri
starf grave didric wats ghescie
als hi hadde herde naer
grave ghewesen xiii jaer
te dordrecht lach hi bevelt zware
ende hi wort des wel gheware
dat hi der doot niet mochte ontbreken
den broeder wilde hi gerne spreken
om den moet te maken zochter
ende hem sijn enighe dochter
bevelen de was gheheten ade
ende hi met ghemenen rade
metten baroenen tlant besette
dat het blive al sonder lette
mar de scalkeit van sinen wive
wille dat al achter blive
want sijt alte male ontslouch
haer sin al te gader droech
tlant te houden te haer waert
ende soe wille ende soe begaert
van loon den grave lodewike
haerre dochter geven sekerlike
hiertoe nam si sulken goem
dat si selve sgraven oem
otten de grave van benthem was
ghewillich hadde ghemaect das
ende van voerne hugo den here
ende van maerhem her rutgere
ende anders vele der groter heren
maer dit wilden emmer keren
philips van wassenaer metter hant
ende menich ander in hollant
die niet ne wilden onder hem
ghedoghen dat si den grave willem
aldus souden sien ontvrien
al slands ende der voghedien
heimeliken men boden sende
daer de grave lach op sijn ende
om grave lodwijc dat hi quame
ende hi de joncfrouwe name
tote outena so is hi comen
ende beide tote hi heeft vercomen
des graven doot ende daerna recht
es hi comen te dordrecht
den doden namen si in twiste
ende leidene in ene kiste
ende gaven in den selven rouwe
te huwelike de joncfrouwe
den grave van loon den jonghen man
droeve wast te scouwene an
dat men also saen vergat
den lantshere op de dootstat
daer men hande soude hebben ghewronghen
de lude dansten ende songhen
dit was te misprisene zere
al hadt ghesijn volc sonder ere
de dode was in een scip ghedraghen
tegmonde ginc men hene jaghen
daer groef men bi sinen maghen
aldaer sine vorders laghen
maer dat was alte groten onwerde
men brochte den doden ter aerde
met alte groter armoede
nochtan mittes goedshuus goede
hijs domp de der werelt dient
die dode en hevet genen vrient
willem die in oostvrieslant was
heeft niemare vernomen das
dat sijn broeder is bleven doot
met sericheden harde groot
es hi ter zipe comen ghereden
ende hi bat om ghelede
te comene totes broeders grave
maer sonder oerlof sciet hijs ave
want hi ne mochts winnen niet
als hi was in dit verdriet
quamen an hem in stilre ware
aldaer philips van wassenare
her jan van rijswijc ter stonde
ende her wouter van egmonde
ende van teilinghen her willam
her simoen van harlem mit hem
her jacob borchgrave van leiden
her alard baniaerd de hem seiden
si wilden hem in staden staen
opdat hi tlant wilde anevaen
vrouwe aleiden noch den niwen heer
ne swoeren si trouwe nemmermeer
dus was de grave willem comen
te wassenaer so dat vernomen
niemen en heeft wi hi ware
sonder de heren entaer nare
twee cnapen van trouwen zinne
al omme der vrese van der gravinne
van daer es hi te vlaerdinghe comen
daer sijns ware hebben ghenomen
de scoudenaren de sijns onbeiden
ende niement de dinghen en seiden
onbekent was hi den lieden
sonder allene hem die rieden
die dinghe wat hem best dochte gedaen
te hant sijn si te scepe ghegaen
ende namen met hem diene kenden
ende teerst dat si der maze ghehenden
songhen si lude ende zere
ende waren vro dat si den here
trechte oyr hadde entie guene
de was sgraven florens zuene
ende versweren hem ende vertien
hem van lodewijcs voghedien
ende als si te cyrixe quamen
ende dat volc vernam te zamen
wast al vro jonc ende out
ende baden alle menichvout
dat hem god moeste gheven
ere vrede ende langhe leven
in desen tiden so ghelach
sgraven didrix dartichste dach
ende grave lodewijc ende sijn wijf mede
ende gravinne aleid waren in de stede
van haerlem comen omme tegmonde
dat dartichste te doen tier stonde
ende vernamen al openbare
dat die meente van kennemare
metten ridderen overeen droeghen
omdat si hem wilden ghevoeghen
grave willem te hebbene tenen here
dus macten si hem te vlien sere
ende ne hadde de nacht ghedaen
si waren zekerlike ghevaen
van amestelle her ghisebrecht
halp hem dat si quamen tutrecht
die dochter ne wiste wat doen
maer te leiden is soe ghevloen
want het haddense met hem
mijn heer rugier van maerhem
ende van borne mijn heer oest
ende andre ridders onghetroost
alse de vreemde waren int lant
want leiden stont in lodewics hant
daer voeren si metten ermborstieren
hem volgheden na harre manieren
de kenemaren al dat ghemene
ende al de meente groot ende clene
biden rine boosten bewesten
wielen alle voer dier vesten
hovetmans waren ter stonde
her wouter van egmonde
heer alard banjard ridder mare
ende heer philips van wassenare
daer wort de joncfrouwe ghevaen
met allen haren lieden zaen
die riddren metten andren mannen
worden alle vaste ghespannen
maer de joncfrouwe was vanden heren
hoefscheliken ghehouden met eren
ten naesten jare ten nien grase
neven den rijn enter mase
gaderde lodewijc groot heer
om te stervene in de weer
of hem doch tontheenne das
dat hij tslants verdreven was
ende hi ghelovede miede
dit waren sine hoghe liede
de bisscop van ludeke de stede
de hertoghe van limborch mede
de grave van vlaendren de grave hare
de grave alef van  deser zake
bewant hem de van gelre niet
omme dat willam sijn swager hiet
die bisscop van utrecht quam daer sterc
hem was gheloeft twee dusent marc
ende tenen ghisel dat hi helt
lodewijx broeder over tghelt
vele van hollant waren met hem
ende alle teghen den grave willem
wat sal willem anevaen
hi ne can niet wederstaen
also groot heer alse quam mettesen
ende hi ne weet waer zeker wesen
maer hem dinct best sekerlike
dat hi henen in zelant wijke
also dat hi der henen vaert
ende beveelt den here alaert
ende oec deen van egmonde
kennemaerlant ter zelver stonde
teylinghen ende wassenaere
dien beveelt hi dat beware
tlant dat bi den rine leghet
dat den bisdoem gheweghet
si maecten twee weren ghereet
ene de men ten bossche heet
ende een andere bi den rine
heet swadenborchdam daer men pine
ende groot arbeit aen leide
want men maecter wide fosseide
om te houdene des lants invaert
grave willam hadde te hem waert
enen sinen broeder hiet florens
die nerenstelike al sijn ghepens
sette al was hi proefst ende clerc
omme te verwaerne dat werc
want hi niet daer jeghen spaert
de heren van kenemarenwaert
droughen te scepe alse de wise
wapene hernasch ende spise
her wouter ende heraelbrecht
hieten hem oec aldaer echt
dat si den dijc tamestelle uutstaken
omdat de hoghe watre inbraken
ende dit so dede tkenemaersche here
ende noit so ne mocht met haerre were
de vanden bisscopdoeme verbieden
met alder macht van haren lieden
de kenemaren en voeren hene
duert lant over al dat vene
ende verbernden te hant
van amestelle al dat lant
ende roveden al dat si vonden
amestelle sine veste tien stonden
de berneden si inden gront
menich appelboem diere stont
wort verbernt van den luden
doe voeren si van daer te muden
ende verberneden de stede
ende weesp al tote brueklede
hebben si verheert ende van hen somen
hebben si vaste te ghisel ghenomen
dus sijn si te scepe ghekeert
als sijt aldus hadden onteert
de bisscop van utrecht heeft verhoort
sijns lants scade entie moort
ende versamende groot heer
alse de wilde ende hadde gheer
te wrekene sine grote scade
ter were so quam hi met rade
daer de proefst florens lach
ende wachte nacht ende dach
dinvaert van noorthollant
sine ridders begavene te hant
die mit hem inder vesten laghen
als de overeen des draghen
dat sijs hem waren onhout
daer waert ghewonnen met ghewout
die veste ende tebroken zaen
ende de proefst florens was ghevaen
ende te hant ter hurst ghesent
dus was noorthollant ghescent
men ginc bernen ende roven doe
al omme ende om te leiden toe
aldaer quam de bisscop ghevaren
met heercrachte dat noit tewaren
sinen vorders ne ghevel
maer hi mocht lichte doen wel
want als een lant in tween hem sceet
so ist te winnen ghereet
lodewich quam een andre vaert
some te voete ende some te paert
met groten here in hollant
een deel ghevoeghe sonder brant
ende es tote dordrecht comen
daer hi ghisele heeft ghenomen
doe moeste grave willem wiken
ende in zelant henen striken
maer dat hi twe scepe doe nam
daer grave lodewijx spise in quam
die trac hi daer an sine line
suuthollant met cleenre pine
ghinc saen al te mael in hant
want men niemen en vant
dien dorste wederstaen
lodewic de voer wech zaen
te leyden daer hi den bisscop vant
daer ghinc hem ter stat in hant
van haerlem haer symoen
si daden dat si wilden doen
die bisscop entie grave mede
voeren te haerlem in de stede
daer quamen de van kenemare
met scepen om hem te doene sware
maer si ne constent niet volbrenghen
sodat si oec in hant ghinghen
ende verdingheden tier stont
aldaer om v hondert pont
ende keerden weder thuis bi rade
willems moeder gravinne ade
sijn wijf ende sijn ghesinde mede
ende vele de ontsaghen onvrede
waren toutdorp in moede sware
ende achter vrieslant haer entaer
lodewijch quam ter selver stonde
met heercrachte tote egmonde
daer hi verbernde ten eersten worpe
dat woende in sinte aechtendorpe
heer alards huys ende oec mede
heren wouter hi tselve dede
den cloester ende sinte aelbrechte
was hi hovesch in tghevechte
die bisscop die te haerlem lach
ontsach hem nacht ende dach
dat men hem van achter soude
dien wech belegghen alte houde
ende oec ghebrac hem spise mede
doe keerdi tutrecht indie stede
ende liet lodewijch aldaer
bliven onder de kenemaer
noch en wach in onghevalle
dese onwille al met alle
grave willem niet swaer ghenoech
hem ne quam merre onghevoech
want bedi grave van namen
die doe in voghedien te samen
vlaendren helt ende henegouwen
metten twee jonghen joncfrouwen
grave boudijns kindre de si hieten
joncfrou janen ende margrieten
die ghiselde an sine hant
ten selven tiden walchrenlant
ende her hughe van voerne mede
ghiselde onder sine moghenthede
scouden an grave lodewijx side
grave willam was onblide
als de hem waer en wiste weghen
in een vischscepekijn es hi leghen
van onlande te lande getrect
ende met natten netten ghedect
alse de vlo wiste hi waer vlien
ghesocht was hi daer mettien
entiene sochten waren bedroghen
want sine vinden niet ne moghen
nochtan hebben si tscip ghelet
daer hi lach onder de natte net
dus ontvoer hi sulken te torne
maer mijn heer hughe van voerne
die wort om sinen overmoet
ute scouden metter spoet
ende ute zeelant oec verdreven
niwe sekerheit hebben si ghegheven
ende zoeken den grave willem
ende als si vonden hebben hem
hebben sine over heer ghehult
ende hem also seer onscult
dat hem de noot ende bedwanc
gheleet had enen andren ganc
als grave willam heeft vernomen
dattie zelanders an hem sijn comen
scrijft hi heer wouter van egmonde
dat hi daer come in corter stonde
te leiden metten kenemaren
ende hi screef hem oec twaren
op wat daghe dat hi woude
ende dat hi striden niet en soude
hijn waerre selve ande els gheen bode
want hi des betrouwede gode
dat hi daer soude de viande
jaghen uut sijns vader lande
her wouter reedde dese dinghe
de heer willem van teilinghe
ende her philips van wassenaer
holpen hiertoe al openbaer
nu es ut kenemaerlant ghecomen
grave lodewich ende hevet genomen
in vorscoten sijn heervelt
ende hevet ghesleghen sijn ghetelt
daer was van volke groot gheloop
grote marct ende groten coop
van alle dies men behoevede doe
tfolc was blide ende vro
om heren lodewijc haren grave
maer een dinc drouch hem den zanc ave
want onderlopen so waren hem
een hiet her ysebrant van haerlem
ende her aleyn sijn oem daertoe
ende waren toutdorp ghevanghen doe
hierna quam een ander mare
dat dat volc van zelant ware
an grave willam ghesworen dare
ende al dat volc van kenemaer
ten rine quamen ende graven zouden
grachten daer si mede wouden
there sluten dat van dien
een man niet soude ontflien
dus so soude men se harde saen
an beden siden daer bestaen
grave lodewich de nam raet
wat men best doet na den staet
so dat hem dochte sonderlinghe
best dat men te ghemoete ghinghe
den vianden toten gaten
daer men weren wilde die straten
met desen rade sijn si ghevaren
lude de wijs van stride waren
te leyden tjeghen de kenemaren
ende met corne ende met ruwaren
vulleden si de nie gracht
de kenemaren met groter cracht
de boven inder vesten waren
weerden hem met haren scaren
maer onberecht ende sonder sijn
vochten si also vele te min
deedde haer overmoede
dandre vochten in der hoede
wiselike alse dalrebeste
ende wonnen hem of de veste
oec waren si also begrepen
dat si weder toten scepen
ne conden comen metter vaert
doe liepen si ter brugghe waert
die te enghe was ente cranc
onder also swaer bedranc
want de vianden streden hem an
die brugghe brac daer menich man
vallen moste ende versmoren
philips van wassenaer ziet verloren
ende ontflo metten zinen saen
als wort ghesleghen ende ghevaen
heer wouter ende heer aelbrecht
die sijn oec ontweken echt
metten haren met groter cracht
her willam van teilinghen vacht
entie sine manne ende neven
doch so mosten si hem opgheven
ende worden daer ghevaen
die kenemaren sijn ondaen
ende lieten daer goet ende liede
haer haest dede dat hem messciede
ende dat si oec en daden niet
dat hem de grave willem hiet
de wilde dat hi ghenen wich name
eer hi selve ende sijn volc quame
lodewijch keert te vorscoten vro
als dient ghevallen is also
met rove ende met sine ghevane
nu waent hi wel voortane
seker bliven datten viant
nummermeer en soect int lant
maer daventure heft menighen hoghe
omdat si wille dat hi ghedoghe
den swaren val als sij dat siet
ende dat selve es hem ghesciet
willem de in zelant was
als hi de mare verhoerde das
was hem herde wee te moede
doch so dede hi als de vroede
ende helt hem in dier ghebare
als offer hem niet om en ware
maer sijn heer ute zeelant
dede hi versamen te hant
ende met sinen hollanders mede
die waren van sijnre jonstichede
ende es over mase getrect
als de ghene de ummer mect
te soeken den grave lodewijc
ghetrect quam hi vromelijc
tote rijswijc an der gheest
daer ded hi logieren meest
ter tollen sijn heer groot
so dat hem niement verboot
lodewike quam de mare
deen hertoghe sende hi dare
van lymborch dat hi besaghe
met wat volke willem laghe
die hertoghe wijs van stride
quam besien daer willams side
ende wonderde dat hi ter were
brochte so wel berecht een here
so wel ghewapent ende ghescart
om pays sprac hi te hemwart
willem sprac dit es al bleven
ic ben hier des lants verdreven
ende sie mine vreent verderven
verwinnen willic ofte sterven
dars gheen ghevoech noch medewerde
lodewijc en vlie sijnre verde
sonder pais ende sonder bestant
sciet de hertoghe van daer te hant
ende brochte lodewike de mare
vul sorghen ende van groten vare
ende riet anders niet dan wiken
selve ginc hi henen striken
met sinen volke van siere siden
ende liet lodewike inden stride
die saen vernam sine vlucht
ende liet staen van groter ducht
die pauwelioene ende tghetelt
tote vorscoten op dat velt
vol van menigherande ware
comanscep van haerentare
wapene spise camerghewant
want men seide daer te hant
willem quame entie seusche wolve
waert so dat men hem ontdolve
den wech dat al waer doot
of ghevaen cleen ende groot
ridders worden op hoer peert
ende worpen wech metter vaert
helm platen ende scilde
dat hijt name we so wilde
oes is hem willem na comen
alse dies mare hevet vernomen
dat hem aldus sine viande
ontvlien willen uten lande
ende brochtse in sulker vare
datter menich haerentaer
inden sloten bleef versmort
ende oec alsmen de waerheit hort
worder vele ter zelver wile
versmort int water heet de zile
dats int water bi den rine
allegader daden si pine
om te jaghene int bisscopdoeme
maer des heeft men noch den roem
datse jagheden de wive
so verscubt waren si van live
want als thoeft siec is alle de lede
moeten sijn ontset dermede
het vlo al tutrecht inde stat
grave willem was te lat
diet met scepen roeiede naer
want lodewijc ontreet aldaer
met vele hollanders ghevaen
de dedi den bisscop ontfaen
voer sijn belof voer sine scout
die helt de bisscop met ghewout
nochtan ontvlo hi niet gheheel
want sire ridders een groot deel
waren belopen in den start
ende sergante goet ende wart
altemael dat karine
scepe waghene tenten scrine
spise dranc ende ander ghescal
wonnen de zeelander al
dus wan grave willam tlant
ende wie so hem was viant
die brac hi of huus ende veste
hierna so quamen int leste
die van utrecht uter stede
met vele hollanders oec mede
te dordrecht voer de porte met scepen
ende hebben de poort ondergrepen
ende gherovet ende verbrant
wat so men daer inne vant
so dat men dach helt hier ave
tusschen den bisscop enten grave
dat si te vrienscepen quamen
maer de grave most altezamen
den heer henrijc den crane keren
dat hi hem hadde ghedaen tonneren
doe hi grave van vrieslant wert
want hine swaerlike hadde verswart
ende van hollant alle de man
de int bisdoem woenden dan
souden horen in sbisscops recht
entie mede van utrecht
die int graefscap hadde wone
souden oec pleghen dat gone
nochtan gaf willam tier stont
vander zoene dusent pont
doe bleven den bisscop te pande
sine ghevanghene in sine hande
den proefst florense liet hi gaen
die tot oudorp laghen ghevaen
her ysebrant ende her alein
heer aernout ente broeder sein
her heinric de van rijswijc waren
liet de grave willam varen
ende comen te haren goede
doe si hadden sine ghemoede
dandre gadden den argheren loon
die volgeden den grave van loon
dien nam hi rente goet ende chens
ende gaft sinen broeder florens
som den gonen de in desen
hem ghetrouwe hadden ghewesen
her hughe van vorne met sinen neven
die wort uten lande verdreven
die proefst florens dede hem verdriet
want hi brac hem int poortvliet
sine veste de seer was vast
ende dede hem menighen overlast
als men screef ons heren jaer
xii hondert ende vive daernaer
quam ende brochte menich scip
van vlaenderen der kinder voghet philip
joncfrou janen ende margrieten
des mochte willem seer verdrieten
want hi wilde met onminnen
hem tlant van zeelant ofwinnen
ende lodewijc gheven weder
willem gaderde op ende neder
sine vreende ende wil eer bliven
eer hi hem late slands verdriven
ende als si so naer waren comen
dat men wijch soude hebben ghenomen
de gone diere om spraken
brochtent al te goede zaken
dat was de conincginne machtilt
van portegale de doe hilt
in vlaendren duwarie groot
philips haer man bleef doot
voer akers inde grote vaert
daer haer de duwarie of waert
entie proofst van brugghe mede
dese twee spraken om den vrede
also langhe dat si volbrochten
den pais deen si sere sochten
die grave philips ende willem
die versoenden onder hem
onder vorworden ende onder gelt
so dat men de dinc vaste helt
nu was lodewijc tutrecht comen
als de waende hebben ghenomen
van hollant de moghenthede
ende ver aleit sijn swegher mede
ende hadden daer versamelt here
als te winnen sonder were
hollant dat hem was ghenomen
metteen sijn daer letteren comen
ende boden de brochten mare
dat willem al versoent ware
jeghen vlaendren altemale
ende hem sonder wedertale
also coes van gheenre zide
dus mosten si keren onblide
sonder troost danen si quamen
als de nummermeer ne namen
penwaert vromen in hollant
vrouwen raet de hevet ghescant
den grave van loon ende sijn wijf
daer si sonder enich blijf
onterft of bleven ende ontset
orloghe scuert alle wet
die tlant mach winnen sijn is tlant
mach hijt behouden metter hant
dus staet herscepe metten swerde
ade de voer horre veerde
ende is sonder oer verstorven
willem hoer oem heeft verworven
tlant boosten heidinzee
toter lavecen voert mee
sette hi sine dinghen te vreden
ende berechte lant ende steden
ende bleef na sijns vader doot
met vrouden ende met eren groot
grave xv jaer mit eren
ende starf in de jaer ons heren
xii hondert xx ende viere
enen sone liet hi
de men florens noemen hoort
an hem so stont hollant voort
ende willem de was tegmonde
int clooster begraven seget dorconde
florens na sijns vader doot
wart grave met eren groot
ende hi was stout ende milde
ende volghede den wapene ende den scilde
hoefsceit mochte men ane hem scouwen
dies was hi seer ghemint van vrouwen
sijns selfs lude ende gheburen
waren hem mede tallen uren
ende omme aldus ghedane zake
levede hi altoos mi ghemake
ende voer tornieren achter lande
want hi ne duchte ghene viande
dese florens goet ende ghetrouwe
nam te wive ene joncvrouwe
van hoghen maghen was si becant
shertoghen dochter van brabant
machtilt so was hoer name
mit groter eren sonder scame
so levede si al hoer leven
daerbi mach men haer pris gheven
ende ere spreken na haerre doot
omdat haer doghet was groot
nu hoort hoet metten grave verghinc
ende hoe ende nam sijn dinc
also alse ons dat ware seit
so was een tornoi opgheleit
te corbie daer tornieren souden
riddre vrome jonc ende oude
om pris te winnen ende ere
hierteghen rede hem florens zere
ridders serjante stout ende coene
de goet waren te sulken doene
nam hi met hem an de vaert
gelt wapenie ende paert
dus reet hi als hi eerst mochte
te dien tornoi dien hi sochte
doe hi tote corbi quam
ende sire herberghe daer nam
hoveerden met hem de lantsheren
te prighe ende deden hem vele eren
ente yrauden de daer waren
quamen daer met groten scaren
dor sine miltheit talre tijt
ende waren sijnre comst verblijt
also als ic dat ware vernam
gheviel dat de dach doe quam
dat men daer tornieren soude
men ghinc ten wapenen also houde
ten wapene so riepet al
ghinder wort een groot ghescal
ende een michelic gheluut
doe toghen ghene ridders uut
te veldewaert met groten scaren
al met dat si ghewapent waren
nu was comen ter selver stonde
de gravinne van clermonde
te besiene den tornoi
daer of quam florence vernoi
den goeden grave van hollant
dir so wide was becant
want het moste hem costen tleven
onverdient  dus eist bescreven
quam de grave te sulker noot
des hadde de vrouwe rouwe groot
nu lachtaer ter selver stonde
de gravinne van clermonde
bede met vrouwen ende met joncvrouwen
die de heren wilden scouwen
die te corbi comen waren
de vrouwe vraghede sonder sparen
ende bat den grave also houde
dat hi haer wisen soude
den grave van hollant den milden man
daer so groot prijs leit an
alle de lude ghemeenlike
beide arme ende rike
de grave van clermont seide vrouwe
ic doet gerne bi miere trouwe
siedi van goude ghene vane
daer de lewe van keel staet ane
sulke wapene draghet hi an
de selve grave de u wel an
besieten wel den groten here
hierna en siedis nemmermeer
levens lijfs dat wetic wel
de aventur ne si mi fel
doe de vrouwe dat verstoet
wart si droeve in haren moet
nochtan en dorst si niet spreken
want si kende sine treken
doe de van clermont dat vernam
dat de grave van hollant te velde quam
vermaende hi man ende maghe
ende beleiden met ere laghe
sodat hi niet en conde ontbreken
dus bleef hi doot van sinen treken
sint bescreiden sine vreent
diene vermoorde onverdient
want het coste hem selven tleven
dat deden hem die van cleven
diene wraken met eren groot
ende sloughen de van clermont doot
de grave florens van hollant
wart ghebrocht alte hant
te corbien inde stat
ende sijn lichaem ghesouten na dat
ende ghebrocht in hollant
van alle diene hadden becant
was hi beclaghet herde seer
ende van sijn selves volc noch mere
beweent ende beclaghet sware
begraven was hi met misbare
in hollant bi sinen maghen
aldaer sine vorders laghen
inden cloester herde sciere
xii hondert xxx ende viere
screef men doe de jaren ons heren
als ons de coroniken leren
xi jaer lesen wi van desen
dat hi grave hadde ghewesen
de grave florens liet twee sonen
willem hiet doutste entien gonen
quam an dat graefscap na den vader
dander hiet florens beide gader
waren si jonc ende clene
hi liet twee dochteren de ene
nam in huwelike met trouwen
den grave van henegouwen
de jan van avennes hiet
ende herde node van vlaendren sciet
want het was sijn met rechte
dat kenden here ende knechte
die ander daer ic u spreke ave
nam van hennenberch den grave
ende willem de hilt hollant
gheweldelike metter hant
hoech draghende was hi ende stout sere
sodat hi hiet der heren here
also ghi wel hier na selt horen
maer hier gaet ene tale voren
vanden keyser vrederike
die de crone van den roemschen rike
bi der kueren aenquam
des de bisscop van kuelne was gram
als ic u hier te voren las
omdat hier over niet en was
doe hem de keizer vrederic sette
om der heiligher kerke lette
ende tachterne tgheestelike goet
doe was den paues ghemaket vroet
dat hi wilde cranken kerstinede
so dat hine condampneren dede
ende roveden vander keysercrone
die hi verbuerde herde onscone
ende ontseide hem gracie ende ere
ende scietene daer van onsen here
alse hi dit hadde verstaen
pijnde hi hem also saen
dat hi met cracht wilde houden trike
de paus dochte des ghelike
ende sette hem metten banne toe
doe moeste keyser vrederic doe
die crone verliesen met groten scende
want de pauwes uutsende
bullen brieven overal
wie hi is de sterken sal
den valschen keiser ende sine ghebode
doet hi te banne ende sceit van gode
dus moeste keiser vrederic missen
die pauwes de ginc hem bewissen
wien hi de crone gheven mochte
ten lesten rade hi bedochte
dat hi den kiesers van den rike
ontboot dat si vredelike
koren de hem nutte dochte
ende hem de beste wesen mochte
de dat rike houde in ere
si namens raet an menighen here
ende koren den lantgrave van doringen
ende weet dat ic van sinen dinghen
niet begonnen hebbe te spreken
daerom latict hier ghebreken
maer ghi moghet seker wesen das
dat hi onlanghe coninc was
ende here vanden roemschen rike
ghi hoert wel van keiser vrederike
dat hi scandelike was verdreven
men wiste niet waer hi is bleven
sint quamen een in deer ghebare
of hi keiser vrederic war
tote nusen ende dede daer cont
dat hi keyser waer tier stont
ende bedulde dus de liede
hort wat hem daer of ghesciede
van nusen trac hi opwaert
tote wittefloer metter vaert
daert hem qualike ginc te hant
want hi was aldaer verbrant
dat quam in deser noot
was langhe na coninc willems doot
van den keiser latic u bliven
ende wil u voert bescriven
hoet met coninc willam verghinc
ende hoe ende nam sijn dinc
doe de van dueringhen was doot
die kerstijn heren de ghenoot
gherieden hem wien men kiesen mochte
dies men an meneghen raet besochte
ende anden hertoghe heinrike
die moghende was ende rike
die hem bepensde ende rieter toe
dat men soude kiesen doe
den jonghen grave van hollant
willem florens zone ghenant
hi was shertoghen zuster zone
verstaet hoe het quam dat gone
die grave was stout jonc ende wreet
ende alle valscheit had hi leet
ende woude sijn lant houden te rechte
jeghen heren ende tjeghen knechte
ende jeghen alle sine ommesaten
dat ontsach seer utermaten
die hertoghe ende riet dat sijn neve
ummer coninc ghecoren bleve
dus was hi coninc ghecoren daer
als men screef ons heren jaer
xlvii en xii hondert
op sente michiels dach wie dat wondert
daerna over enen jaer
als men recht seghet dat ware
men screef xii hondert xl ende achte
doe de here van groter machte
ghecroent was op alre heiligher daghe
ghesciede ene sware plaghe
in dien selven jare mede
dorghinc de vloet meneghe stede
vlaendren zeelant alte male
ende oec hollant also wale
in weet wat bedieden mochte
mi dinct dat in minen ghedochte
dat een here in sinen lande
bejaghen mach ere ende scande
berecht hi de ghemeente wel
die onnosel was ende niet fel
entie wreet is wederstaet
die altoos begheert overdaet
ende sinen gheburen si ghelike
sijn si arm ofte rike
ende overdaet met crachte were
ende hebbe altoos sulke ghere
dat hi de sine te rechte houde
rechte over hem wie is de scoude
si hi cleine ofte groot
verboort hi tlijf men slane doot
verboort hi anders neme sijn goet
ic segghe dat sulc nu misdoet
de lude roept mi doet vonnesse
ic wane hi hebben soude sulke lesse
als recht vonnesse draghen soude
dat hijt lettel hebben woude
mar is een here goedertieren
ende hi verdraghet in alre manieren
so wil elc een here wesen
maer est dat ghevallet tesen
dat hi scarp is ende fel
den quaden so penst men wel
mochten wi desen setten daer
daer wi sijns ghenen vaer
dorsten hebben ende pinen dan
so te heffene ghenen man
dat hi van hem moet wesen verre
daer hise niet maken mach erre
als de hertoghe heinric dochte
hi rieter toe aldat hi mochte
dat sijn neve waer ghecoren
hi waende te min hebben toren
als hi ware in vremden rike
ende andre pensden desghelike
ende waren blide om dese kore
dus verstondict ende hore
dat een here met zoeten seden
meer verliest den dach van heden
dan hi met scarpheden doet te maten
binnen lants ende teghen dommesaten
nu keric weder daer ict liet
de jonghe grave en woude niet
laten te doene dat hi soude
hi voer voert als de boude
want hi was stout ende jonc van live
ende hadde ene joghet te wive
jonc scone ende wel gheboren
van brusewijc als wijt horen
was si des hertoghen kijnt
daer de grave aen wan sijnt
enen sone de florens hiet
daer ons of menich verdriet
comen es van sijnre doot
ende oec jamer alte groot
als gi hier na sult verstaen
doe grave willam hadde ontfaen
de ghifte van den conincrike
wilde hi voer aken haestelike
want soude hi den rike ghenaken
hi moeste op den stoel tot aken
ende is ghetrect rechte voert
voer aken alse ghi hebt ghehoert
met groter macht met siere ghewelt
slouch hi daer voren sijn ghetelt
dien van aken hi boden sende
ende bat hem dat sine kenden
dat hi ware haer rechte here
desen achten si mijn noch mere
ende seiden tote hem openbaer
dat hi haer here niet en ware
de stat woude hem niet bekinnen
hijn soud se teersten op hem winnen
maar teersten dat hi dat verstoet
pensede hi in sinen moet
dat hijt anders wilde maken
dus bleef hi ligghen voer aken
alomme ende omme met sinen heer
de van aken setten hem ter weer
ende werden hem oec langhe wile
hoert hier wonderlike ghile
ic salt u segghen ic bens versonnen
hoe dat aken was ghewonnen
ende cort maken dese dinc
doe voer aken lach de coninc
quam een tote hem in nauwen rade
ende sprac coninc bi uwer ghenade
wildijs mi loven met minnen
de stat van aken doe ic u winnen
ja ic sprac de grote here
ic sal u danken ummermere
sech mi in wat manieren
ic salt u here segghen sciere
doet mi gravers met spaden
comen ic sal u saen beraden
doe hijt seide het was ghedaen
men dede gravers comen saen
de goed waren te sulken werke
ende begonsten bi des mans merke
enen pit te makene daer hem de man
wijsde in enen gheleghen dan
daer dolven si so langhe stont
dat si op enen steen at ront
quamen entoe sprac daer een
hier leghet onder een groot steen
de man sprac also sout sijn
ontgravetene doet den wille mijn
teerst dat de steen was ontwracht
hief men op met groter cracht
ende dede hem de stede rumen
tmeeste water quam daer tumen
dat men je ut pit sach comen
sodat wel naer hadde benomen
somighen man de daer stoet
sijn leven de grote vloet
dat water liep tot aken binnen
in al de husen met onminnen
sodat si waenden verliesen tleven
doer noot mosten si hem opgheven
de stat haer lijf ende haer goet
dat dede hem de grote vloet
dus quam hi op den stoel tote aken
ende liet hem daer gheweldich maken
coninc vanden roomschen rike
alle de heren ghemeenlike
de vanden rike hilden leen
ontfinghent van hem groot ende cleen
van desen willic laten staen
ende wille de redene anevaen
te segghen wat de coninc dede
boden sende hi ende brieve mede
ende beval dat men niet en late
men voer te waerde an den borchsate
ende segghet hem met staden zinne
dat hi mi over here kinne
ende thuis opgheve want hets mine
doe si dit seiden verlorne pine
waest ende al omme niet
ende alse de coninc dat siet
dat bode noch brieve en dieden
omboot hi saen sine lieden
ute hollant ende uut zeelant
ende treckede vor waerden te hant
met bliden ende met anderen werke
laghen si vor waerden so sterke
dat daer niement mochte ontfaren
van allen de der binnen waren
vi weken mijn dan een jaer
laghen si vor waerden daer
met arbeide harde groot
doe moesten si dor de noot
dat huus rumen ende opgheven
den coninc soudsi behouden tleven
van den huse swigh ic stille
de coninc besette tsinen wille
dat huys ende toech opwaert
so hi eerst mochte metter vaert
ende dwanc de lande clein ende groot
bi wilen vant hi wederstoot
met groten wighe bi den weghe
maer altoos so vacht hi seghen
met sinen lieden in overlant
sodat hem al ghinc in hant
op de muesele ende op den rijn
daer hi hadde gheleden pijn
ende doe hi wederkeren soude
doe quam hem bootscap also houde
dat van vlaendren de gravinne
margriete met enen hoghen sinne
dede gadren maghe ende man
ende woude zeelant stoken an
haer quam te helpen menich grave
menich man van groten have
menich ridder menich serjant
quamen daer in vlaendrenlant
de haer alle waren hout
want si gaf mildelike tsout
borghengioene ende fransoise
beide pikaerde ende vermendoise
pottevine ende henewiere
quamen alle met haer hiere
om zeelant te conquereren
si ginc te rade metten heren
wat si haer rieden te bestane
ende als si hem aldus sprac ane
rieden si haer dese dinc
dat si sende ten coninc
ende dede hem vraghen of hi woude
doen dat hi met rechte zoude
ende hi zeelant van haer onfinghe
als dit quam voer den coninghe
sprac hi dit ne sceen gheen recht
dat ic soude wesen knecht
mijns knechts want si van mi
souden houden goet hoe dat si
van haer en sal ic niet ontfaen
si sal met rechte onderdaen
mi wesen van sconen lande
wordic haer man et waer scande
van goed datten rike toe hoert
ic hete coninc nu doe voert
dat haer wisen sal haer raet
als de gravinne dat verstaet
wort si gram ende dede ghebieden
met haesten groot al haer lieden
dat si trecken te scepe waert
ende si dedent onghespaert
ende quam met enen groten here
te waterdunen an dat mere
de coninc was ten selven stonden
also al ict hebbe ondervonden
te rechter waerheit in brabant
tote enen parlemente want
hi waers herde gherne of comen
met eren ende tsinen vromen
die voer de vrouwe hilden tpleit
makedent so langhe ende so breit
ende treckedent willens also langhe
misselic hoet in zeelant ganghe
ende scriven dit der vrouwen rade
dat si haren wille dade
si souden den coninc houden daer
met parlemente want si vorwaer
waenden waer hire selve niet
dattie vrouwe sonder verdriet
zeelant soude winnen wel
dit was een verraednesse fel
des conincx broeder jonghe florens
lach in den dunen haer ende ghens
met sinen vrienden met sinen here
ende was altoos op de were
dat hollansche ende dat zeeusche diet
ne wildene begheven niet
oec waren daer coene man
van buten lants die hem an
in staden stoet van alre dinc
dit was gheseit den coninc
tote antwarpen daer hi lach
ende hem des wel sere ontsach
dattie gravinne lach op tmere
met enen onghetelden here
als te scepene altehant
ende over te vaerne in zeelant
daer si omme dede pine
de coninc voer al stillekine
thuuswaert al dat hi mochte
nu hoert wat de vrouwe dochte
sy haeste seer als ic hoer lien
haren zone haren ghyen
hiet si there leiden ende seide
vaert zone in de goeds gheleide
ende wint ons zeelant ende laets niet
hi sprac vrouwe wats ghesciet
ic wint of ic bliver doot
nu blijft ghesont ende in den boot
stiep hi metteen ende voer te scepe
met enen sconen gheselscepe
voer hi bi westcappel an
daer ontscepedi menich man
die wel waenden zonder were
dat lant winnen ende dat here
van hollant ende van zeelant mede
stont ghescaert tot ere stede
inden dunen ghereet ten spronghe
sconinx broeder florens de jonghe
wort ridder op den selven dach
doe hi de viande voer hem sach
ende ghinc hem tjeghen met stouten moede
de vlaminghe de des sonder hoede
waren sijn op tlant ghetrect
als diere niet op hadde ghemect
datter enighe liede waren
als si saghen ghene scaren
worden si ontdaen ende vervaert
ende weken weder te scepe waert
ende begonsten sere te vliene
nu staet den hollanders een deel siene
alse de voorttrecken met ghenende
daer dandre vloen met groter scende
die grave van giessen helt nochtan
ende bi hem oec menich man
wel opgheseten met scoonre scare
ende hem was ghebrocht niemare
dattie coninc quame van achter
met groten here het dochten lachter
souder enich hem ontgaen
die grave van giesen gaf hem ghevaen
onghesleghen ende onghewont
ende in den wapenen al ghesont
oec bleef heer ghye ghevaen
maer ic hebt also verstaen
dat hi ontfinc ene wonde
in den voet daer hi ghesonde
noit daerna aen ghewan
wat waendi hoe menich man
aldaer bleef ten selven male
daer blever doot bi ghetale
onder versleghen ende verdronken
ende in de zoute zee versonken
meer dan vijftich dusent man
hoe mochte men gheweten dan
hoe menich daer ghevanghen bleef
ic hoerde segghen dat mense dreef
thuys met hopen oft scape waren
daer mochte men menich moederbaren
naect sien lopen achter velde
hi ne levet niet de se ghetelde
de coninc selve quam met desen
die in brabant hadde ghewesen
tote ernemude met haeste groot
ende sloech sijn paert uten boot
ende als hi op den lande quam
daer verhoerde hi ende vernam
datte vlaminghe verwonnen waren
hi sachse lopen bi groten scaren
naect ende tebarenteert sere
des danct hi gode onsen here
ende als si sijns worden gheware
de daer liepen haerentare
naect dat de coninc was
worden si te rade das
dat si de hant boden om ghenade
de coninc wort dies te rade
dor gode ende om ontfarmichede
dat hi hem ghenade dede
ende deedse comen met groter roten
ende overvoeren doe met boten
also naket als si waren
dus mosten de vlaemsche scaren
tonderbliven in walchrenlant
de coninc dede altehant
de ghevanghene in sijn behout
des menich was jonc ende out
des de coninc was wel vro
dit gheviel recht also
als men screef ons heren jaer
dusent twe hondert overwaer
vijftich ende dri oec mede
bi westcappel teenre stede
recht op sinte martijns daghe
gheviel den vlaminghen dese plaghe
in den zomer als hi ghelach
ende was op enen vridach
wat holpe dat icker vele of seide
dit ghesciede bi beleide
van luden de men doe hiet
verraders des en twivelt niet
dat noyt vlaminc was so coene
diet hadde dorren bestaen te doene
sonder helpe vanden lande
al doghede vlaendren scande
dan was sonder redene niet
want also alst is ghsciet
dat een man des verdient
dat een here nes niet sijn vrient
ende wort ballinc uuten lande
hem ne roeket hoe groot scande
dat ander liede daer om ontfinghen
updat hi met sinen dinghen
sinen wille mach bedriven
sy moghen slachten den kaytiven
de hem dus verdullen laten
den ghenen de bi haerre onmaten
hem setten teghen haren here
des ghelovic nummermere
mochten si haren wille bejaghen
hem ne rochte in wat plaghen
si de ghene mochten bringhen
bi wien si daden hare dinghen
dat waer hem al gader goet
daeromme setten si haren moet
hoe si de heren verwerven moghen
anders soude haer dinc niet doghen
dit siet men ghescien alle daghe
dat menich hierna leghet laghe
ende met allen doene daerna staet
hoe hi te hove mach worden raet
ende hi sine zaken moghe bedriven
so moet torloghe sheren bliven
dat hi te voren neit vermochte
dus volbringhet hi sijn ghedochte
ende dit gheviel den vlaemschen heren
nu willic an den coninc keren
nu sijn de stucken aldus comen
in zeelant dit heeft vernomen
van vlaendren de gravinne
die des rouwe in haren sinne
hadde ende dreef jamer groot
haer dochte si waer liever doot
dan si langher behelde tlijf
nu hoert wat pensde dat goede wijf
haer outste zone entie eerste
die met rechte was de geheerste
van avenes mijn heer jan
de hadde hem ghenomen an
vrou aleiden van hollant
daer hi altoos trouwe an vant
te wive met bliscepen ende eren
tote aken voer de grote heren
daer de coninc crone ontfinc
vrou aleyden broeder om de dinc
woudene de moeder onterven
ende goedeloes laten sterven
want si ne conste ghepensen treken
hoe si haer best mocht wreken
over tgheslachte van hollant
ende si ontboot altehant
van anjauwen den edelen grave
of hi goet woude ende have
hebben over sijn verlies
dat hi hem bedochte dies
si wilde hem henegouwen opgheven
dat de van hollant niet en bleven
in haren lande gheervet iet
die grave karel de dat siet
quam in henegouwen te hant
ende ontfinc al dat lant
dat hem de vrouwe van vlaendren gaf
ende onderwant hem daeraf
recht also of hi here ware
ende seide oec al openbare
dat de gheboorte van hollant
nemmermeer ne soude in hant
hebben tgoet van henegouwen
nu hoert van deser goeder vrouwen
die om niet onterven woude
haren zoen de wesen soude
met rechten haer outste erfname
si ne hadde die neghene scame
dat si den ghenen tlant opgaf
diere niet met rechte helt af
ende dient niet mochte comen an
doe claghede dit mijn here jan
vrou aleiden sinen wive
die hi ghelyc sijns selves live
minnede ende toghede haer mede
dat hi ghedoghede dese onsede
dor haren wille ende haers broeders
haers vader kint ende haerre moeder
ende dat hi ontervet bleve
alle de daghe die hi leve
het ne ware oft wesen zoude
of hem de coninc willem woude
te helpe comen met herecracht
ende te valenchine op de gracht
woude logieren met sinen here
hi hopede dan met cleenre were
wel te comene te sinen erve
hi sende doe om dese bederve
sijn vrouwe sijn wijf om dese dinc
die hem dit claghede den coninc
die coninc de wort des te rade
dat hi screef met liever lade
an heren kaerle den riken grave
dat hi der dinc wilde staen ave
ende oec niet onderwinden das
dat met rechte niet sijn en was
hi wouts hem danken al sijn leven
heer kaerl dies niet begheven
woude hi screef hem weder so
hi ne deded door hem niet een stro
hi ne begheerde els ghene saken
dan hi de tijt mochte gheraken
dat hine op een velt berede
op sulke plaetse op sulke stede
dat hine opt herde mochte beriden
hi soude also op hem striden
ende hem worden doen in scine
of hine minnede entie sine
oec vermat hi hem ene dinc
mochti wel den waterconinc
uten watre opt lant ghecrighen
hi soudene saden so met wighen
ende sinen toren an hem wreken
men souder ewelike of spreken
dit screef hi weder an den coninc
ende onderwant hem zulke dinc
dat hem de steden ghinghen in hant
ende trecte vor adinghen te hant
den coninc quam hierof de mare
de weder screef al openbare
an kaerl den grave in desen doene
waer hi goet man ende koene
dat hi quam tassche op der heide
ende hi aldaer sijns ontbeide
eist dat hire comen mach
de coninc besciet hem enen dach
dat hiere soude wesen dan
ende met hem menich hoghe man
ende soude daer sijns ontbeiden
want tote assche op der heiden
es een herde scoen plein
heer grave in ben niet so vilein
in dar wel uten watre comen
tgaet mi te scaden of te vromen
opdat ghi beidet enen dach
winne daer de winnen mach
so we behout dat velt aldaer
hi mach wel segghen overwaer
dat hijt met stride ghewonnen heeft
hets recht dat men hem dan gheeft
den prijs al de werelt doer
welc onser de dan comet voer
beide des anders enen dach
alse de grave hoort ghewach
dat hem de coninc heeft ghescreven
omboot hi mannen ende neven
ende den coninc lodewike
sinen broeder van vrancrike
ende bat hem sere op ghenaden
dat hi hem soude staen in staden
met volke ende met goede mede
de heilighe lodewich screef ter stede
sinen broeder dese woort
niet so ne heb ic ghehoert
dat willam de jonghe man
coninc van rome je ghewan
wille te doen jeghens mi
ende en wil niet hoe dat si
jeghens hem doen enighe sake
des hi mach worden tonghemake
also langhe als hi blivet
in sinen lande ende niet verdrivet
mine liede uten minen lande
het waer lachter ende scande
soude ic sijn lant berechten
jeghens hem willic niet vechten
doer eens wives overmoet
doet anders dat u dinket goet
kaerle de grave hevet dit ghehort
ende zeghet der gravinnen voort
si antworde dus ter zake
here en weest niet tonghemake
ende ne hebt enghenen vaer
ghi soud hier legghen vii jaer
eer hi uten lande quame
de coning om enighe vrame
mids onder sine viande
hi souds noch bringhen bloedighe hande
die onse maghe hebben verslaghen
des ne derf niemant vraghen
so koene wort hi nemmermeer
weest te ghemake lieve here
ghi sult trecken op dat velt
ende daer slaen u getelt
ende ligghen daer twee daghe of drie
ic segge u waer gheloves mie
dat hi nummermeer wort so coene
also groot dwaesheit te doene
ghi blivet van henegouwen grave
ende mijn soen sals bliven ave
hi ne darfer toe hopen nemmermere
laet u ghenoeghen lieve here
ende scrijft hem weder uwen wille
ende blijft hiet ligghene al stille
ghi sullets hebben u ghevoech
de grave kaerl op haer loech
hi dede voert dat si hem riet
oec en wildi laten niet
hi ne ontboot den coninc dan
dat hi selve ende sine man
recht tote assche op der heiden
sijns dre daghe wilde verbeiden
quame of hi so coene ware
als den coninc quam de mare
wart hi utermaten blide
ende sende ut in elker zide
bede an mannen ende an maghen
ende dede dit hem allen claghen
hoe sere dat hi was versproken
hi ne woude niet ten waer ghewroken
ende bat hem allen dat hi mochte
dat elc om sijn ere dochte
ende hem nu in staden stonde
ende wie dat hi ghetrouwe vonde
hi souts hem lonen mildelike
ende de arme maken rike
ende den riken ende den heren
soude hijs danken met groten eren
wat holpe hier vele of gheseghet
hi dede also als men noch pleget
ende gaderde sine liede te samen
die ute meneghen lande quamen
ende trac ute met sconen here
doer brabant al sonder were
ende quam met sijns selves gheleide
al tote assche op der heide
op den voerghenoemden dach
als heer kaerle dat ghesach
ende vernam dat de coninc
wilde voldoen al de dinc
die hi hem hadde vermeten
hi de adinghem hadde beseten
brac op ende vlo sierre veerde
bede te waghene ende te peerde
ende voer recht also voort
tote vlaenchine in die poort
ende dede hem daer besluten vaste
jeghen de hollansche gaste
die hi versproken hadde te voren
dit quam de coninc ter oren
doe brac hi op ende volghede mede
ende voer doer adinghe de stede
dien seer wel ontfinghen
ende tjeghen hem blidelike ghinghen
hi woude voert ende deet an scine
ende trac voer valenchine
ende dede daer slaen an den velde
sine pauwelioene ende ghetelde
kaerl de daer binnen was
hi ne vermat hem doe niet das
dat hine soude te velde zouken
als ic versta hi ne wils niet roeken
maer hi trac ut an dander zide
dat hi ontquam des was hi blide
ende hi voer weder van daer hi quam
als de gravinne dat vernam
wort si droeve ende seer ondaen
ende sende boden herde zaen
an den coninc van hollant
si woude hem gaen in hant
ende doen dat hi haer bevale
de coninc de bedocht hem wale
ontfinc de vrouwe aldaer
doe most si al openbaer
haren zone gheven te hant
van henegouwen al dat lant
ende tlant van aelst ende vier ambochte
want de coninc goet dat dochte
dede hijt beseghelen ende bescriven
al mocht hem namaels niet bliven
dus ghesciede daer de dinc
ende mijn here de coninc
voer thus te lande daer na saen
dit was int jaer goeds ghedaen
xii hondert vijftich ende vier mede
dat voer valenchine de stede
coninc willem dus was comen
sinen swagher te groten vromen
ende sijnre suster kinder na
dus ghevielt als ic versta
onghegoet waren si bleven
hadt de coninc niet bedreven
nochtan sijn somighe henewiere
als si int lant comen hiere
segghen si hollant moet versinken
de willen qualike dat bedinken
dat de van hollant haren here
brochten in so groter ere
binnen deen dat de coninc lach
vor valenchine op enen dach
quam hem bootscap openbare
dat hem een zone gheboren ware
van siere vrouwen sinen wive
de oir soude zijn na sinen live
de coninc verblide sere
ende dankets gode onsen here
de sticken worden doe beweven
als hier voren staet bescreven
ende quam thuis op enen dach
aldaer sijn vrouwe van kinde lach
doe dede hi dopen sinen zone
florens was gheheten degone
daer men of mach horen tellen
ende vertrecken ende voerspellen
wonder ende jamer groot
dat ghesciede van siere doot
als ghi hierna sult verstaen
de coninc willam heeft ghedaen
feeste als hem selven dochte
dat hi met eren doen mochte
ende bleef ene wile in rusten daer
in weet hoe langhe niet vorwaer
ende ick en can niet al gheraken
te vertreckene zine zaken
tenen tiden ghinc hi te rade
wat hi best vortane dade
men riet hem al sonder sparen
dat hi opwaert soude varen
ende dwinghen an hem wel dat rike
ende besittent moghendelike
so mocht hi dan ontfaen te lone
van romen de keyserlike crone
dat waer hem eerlike harde sere
doe pensede selve de grote here
soudic varen in vreemden landen
ende dwinghen tote minen handen
de lieden ende mijns selfs lant
soude bliven buten miere hant
die dat doet hi moete riesen
sprac hi want hier sijn de vriesen
de woenen in dit westerende
ende mi toebehoren et ware scende
liet ic de al openbare
ende voer hier ende voer daer
ander liede te doen tonder
ende laten de mine al besonder
onbedwonghen ende sonder danc
hi wort te rade eer iet lanc
dat hi de vriesen in alre wise
soeken wilde op den yse
het gheviel als hi ghedochte
ten eersten als men riden mochte
over ys ende over al
gheboot hi ende beval
dat men ghebode herevaert
men deet ende hi trac derwaert
in den winter op enen dach
na kersavende als hi lach
in enen vorst alst god woude
ende het ummer wesen zoude
de coninc voer tote alcmaere
ende te vronen oec daernare
ende al op den groten yse
de coninc stout ende hoech van prise
voer voeren stout ende onvervaert
daer hi der vriesen gheware waert
daer hise dicst sach met hopen
liet hi henen tot hem lopen
of hi hadde ghesyn opt velt
daer de vriesen onghetelt
stonden ghescaert na haere wise
de coninc waende op den yse
vast ende zeeker hebben ghereden
als hi sinen lieden was leden
volghede hem niement alst wel sceen
daer si seder omme dreven ween
alse dus reet de here van prise
so brac dat orse door den yse
dat jamer was te ziene an
dat aldus de edel man
tonghemake was vanden live
doe quamen de vriessche kaitive
de den coninc waren ghevee
twe of dre of lettel mee
ende sloeghene doot al onbekent
dander quamen ommetrent
ende saghen sine wapene an
doe seiden si dits een man
die wel vorbaer mach wesen
doe quam daer een man met desen
diene kende ende seide saen
wapene wat hebdi ghedaen
ghi hebt den coninc selve doot
doe dreven si alle rouwe groot
het moste bliven het was ghedaen
doe namen si den coninc saen
ende groevene daert hem goet dochte
so si alre heimelicst mochten
in can gheweten noch gheraden
bi wat zaken dat sijt daden
maer si groevene onder de moude
in een huis thoechoutwoude
si viere wistent ende niet mere
waer begraven was de here
meer dan xxvii jaer
lach de coninc begraven daer
eerne zijns zelves zone wrac
daer hi omme onghemac
doghede eer hine vant aldaer
men screef doe ons heren jaer
xii hondert ande lv al bloot
doe de coninc daer bleef doot
willem de dus sijn lijf verloos
was xx jaer out doe men coos
ende xv jaer mach men lesen
hadde hi grave in hollant ghewesen
ende bleef doot al zonder zaghe
op sente agnieten achtende daghe
nu latic staen van hem de woort
ende zegghe van sinen sone vort
ende van florense sinen oem
den jonghen ridder die sijns nam goem
die onderstont als men bekande
die voghedie van den lande
want hi met rechte mombaer was
ic der mi wel vermeten das
dat hi maecte de zeusche core
daer men mede al dorentore
berecht heeft al zeelant
an al dien goede slouch hi de hant
ende dede ende liet wat hi woude
als een lantshere doen zoude
hi maect pais als ict versta
op ene corte tijt darna
met heren ghye van vlaendrenlant
ende zekerde metter hant
sire dochter omdat hi woude
dat hise te wive hebben soude
maer ic ne weet hoe dat quam
datse de hertoghe zider nam
doese florens liet gaen
die grave van vlaendren liet bestaen
dat recht van zeelant voert
als men dicken heeft ghehoort
al hebben sijt weder aneghesproken
dat is somwile op hem ghewroken
dese florens de goedertieren
voer tallen saisoene tornieren
in enen tornoy gheviel hem so
dat hi ente sine worden onvro
ende hi de porse hadde so groot
dat hi ghequets was toter doot
tantwarpen most hi bliven doe
so grote siecheit quam hem toe
dat hi op de zevende kalende
van aprille dede zinen ende
tote andwarpen in de poort
als men dicke heeft ghehoort
dat hi ghelevet hadde met eren
hi versciet int jaer ons heren
xii hondert vijftich ende achte
dese florens van hoghen gheslachte
leghet in middelborch begraven
die zijn zuster met groter haven
ende met eren ter eerden dede
van henegouwen was si graefnede
sijns vader kint ende siere moeder
doe si haren lieven broeder
hadde begraven nam se in hant
haren neve ende al sijn lant
want si de naeste was gheboren
ende berecht als wijt horen
tgraefscap ende dat jonghe kynt
daer wonder of ghesciede sint
cume haddi der jaren viere
doe florens de goedertiere
sijn oem sinen gheest opgaf
daer men dogheden vele seit af
die moye nam tkint in hande
ende onderwant haer vanden lande
ende proefde daerom ende dochte
hoe si tlant berechten mochte
ende dede tkint wel achterwaren
tote het quam te zulken jaren
dat hi hem selven began verstaen
doe dede sine ter scolen gaen
walsch ende dietsch leren wel
daerna in corter tijt ghevel
dat den heren vanden lande
onder hem dochten wesen scande
datse een wijf soude dwinghen
ende verhoverden doe de dinghen
dat si te hove lettel waren
ende treckeden te hope met groten scaren
ende streden daeromme onderlinghe
ende makeden menich groot ghedinghe
als ghi wel merken moghet
haerlijc woude wesen voghet
van den kinde ende tlant berechten
dat siere omme moesten vechten
die toten andren doe droech vede
ende te hem hadde enighe lede
de metten grave ende metter vrouwen
best was van henegouwen
die claghede dan om dandre zake
des hi hebben wilde wrake
van sinen viande bi den here
dats te lachterne alte zere
dat die ghene de is te hove
machtich ende van groten love
sine veete wille wreken
metten here bi eneghen treken
die vrouwe de was goedertieren
ende wiste niet bi wat manieren
dat de zaken waren comen
si waende dat ware om sneven vromen
dat si de sticken brochten voort
als men hier nu heeft ghehoort
ende hiet hem doen dat best ware
dandre worden des gheware
ende sochten hier jeghens raet
ende togheden hierof haren staet
den grave der vrouwen moyen sone
van ghelre als hi verstont tgone
nam hi raet wat hi doen mochte
ende sinen rade doe best bochte
de worden doe des te rade
dat hi deran dat beste dade
dat hi des lants hem onderwonde
hi voer op ter selver stonde
in zuuthollant tordrecht binnen
ende liet aldaer doe bekinnen
dat hi tfolc berechten woude
tfolc sloech an hem also houde
de vrouwe was in zelant bleven
ende nam daer grote hoede haers neven
de grave van gelre slouch de hant
an al den goede dat hi vant
des was hi meester ende voghet
florens de grave de jonghe joghet
most ghedoghen wats ghesciede
want hine mochte sine liede
niet bedwinghen noch berechten
sine mosten onderlanghe vechten
dicke wile te menigher stont
alst den lande wel was cont
sider gheviel tot enen male
datte grave te remaerswale
gaderde volc tsinen besten
der vrouwen partie quam van westen
de den grave waren ghevee
ende vergaderden op vornoudsee
ende vochten aldaer enen wijch
dat dede al der heren prijch
die si onderlinghe droughen
so dat si aldaer versloeghen
vele lieden an beiden siden
maer het gheviel also ten tiden
dat de grave van ghelre doe
verwan dus eist comen toe
dat hi des lants bleef doe voghet
ende florens de jonghe joghet
nam van vlaendren sgraven dochter
dus was daer die pays te zochter
jeghen den grave van vlaendrenlant
die grave van ghelre slouch de hant
an der vrouwen medegave
daer hi noyt rekeninghe dede ave
florens wan an sinen wive
kinder de lettel te live
bleven tote haren daghen
ic sals hierna wel ghewaghen
als men oec wel zal verstaen
nu eist voort also vergaen
dat florens quam te sinen jaren
doe most heer otto thuyswart varen
de grave te sijn selves lande
want florens sloch sine hande
selve an sijn eyghen goet
doe quam hem in sinen moet
dat hi bi siere moeyen rade
altoos gherne dat beste dade
florens siere moeyen zone
beval hi zeelant omdat de gone
harde wel berechten zoude
hi vinct ane als de boude
ende onderwant hem rechte doe
des gherechts ende rieper toe
heren aelbrechte here van voren
ende liet hem sinen wille horen
want hi borchgrave van zeelant
was ende oec hadde hi in hant
andre heren van den lande
des ne had hi ghene scande
bi so wien hi liet ende dede
hi voer voert in elke stede
om in pais tlant te houden
bede in walchren ende in scouden
zuutbevelant voer hi aldoor
ende berechtet metter coor
also als si bescreven was
doe wort hi te rade das
dat hi hem pijnde metten grave
de grote veete te doen ave
de te vornouds ie ghesciede
ende ghiselder om vele liede
ende brochte de sticken al te goede
doe quam florens in sinen moede
dat hi woude wreken sinen vader
of avonturen tene gader
dat hi van gode hilt te lene
ende gaderde een heer niet clene
beide tors ende te voet
als sinen rade dochte goet
ende quamer mede sonder sparen
tote alcmaere ghevaren
ende dede dammen ende diken
ende wilde over toutdorp striken
ende dan jeghen den vriesen vechten
ende hiet mannen ende knechten
dat si droeghen hoy ende stro
men dede dikers wachten doe
beide met scutten ende met speren
die vresen de dat wilden weren
quamen ghelopen in de vaert
met haesten groot te damme waert
ende quamen ghelopen also voort
dat gheruchte quam in de poort
doe ghinc hem wapenen al dat heer
de voren mochte trac eerst ter weer
beide tors ende te voete
de vriesen quamen hem te ghemoete
ende sconfierden dat heer groot
si sloeghen menighen man doe doot
dat heer sette hem al ter vlucht
die vresen volgheden sonder ducht
van haren live tote alcmaer toe
ende voort tote bi heilichloe
die hollanders de teerste vloghen
keerden weder in haer oghen
doe si hadden de herde gheest
daer sloech men der vresen meest
wel viii hondert ofte meer
daer wrac elkerlike sijn zeer
der hollanders bleef v hondert
dus ghevielt wien soet wondert
der vresen bleef de meerre hoop
de grave hads den quaetsten coop
dus ghevielt als ic bediede
want hi verloos siere goede liede
harde veel van sinen lande
hi moeste keren al wast scande
weder thuys dan hi was comen
ghehaelt had hi lettel vromen
men dede de doden begraven doe
als menre mochte comen toe
dit gheviel al overwaer
als men screef ons heren jaer
xii hondert lxx ende twe
sinte philiberts daghe min no mee
menighe dinc ghesciede aldaer
die mi te telne waer te zwaer
maer sommighe dinc mach men tellen
de den grave florens ghevellen
als van den meesten ende best bekent
hi voer voert al omtrent
ende anereisde de vriesen
onder tiden most hi verliesen
op eenre stont so wort de here
te rade doe in enen kere
dat hi ridders name ontfinc
ten bossche ghesciede de dinc
met bliscepen ende met eren
als men screef de jaer ons heren
xii hondert lxx ende zevene
ontfinc de here in jonghen levene
tsertoghenbossche ridders name
na dertien daghe als hem betame
tenen tornoie daer de hertoghe
jan was de prince hoghe
ja hoech man was hi weet men wale
bede in der daet ende in der tale
daer toe hoefs ende milde
ende vele dede hi metten scilde
ende metten wapen dat daer toe hoort
verstaet wes hi plach voort
oersteker ende verrader
stac van hem der eren vader
dese hertoghe deen ic mene
ic wilde dus deden al deghene
heren de nu hebben macht
dat si met al haerre cracht
verraders smekers ende oerstekers
ruuners ende plumestrekers
altoos saghen inden mont
ende merkeden op welke stont
dat si meer om haer vrome spraken
of smeken om ander zaken
dan si doen om sheren ere
ende hi hem daerna nummermere
gheloven wilde enighe dinc
hets menighe de hem sonderlinc
saken bewint alle weghe
plaghens die heren de wel sweghe
maer neen si niet et staet also
de te hove wil wesen vro
hi moet den heren connen toghen
ende oec dat bringhen voer den oghen
datte heren willen horen
al souder hem of comen toren
doe de grave hadde ontfaen
ridders name doe kerde hi zaen
tsinen lande als hi eerst mochte
ende leider an al sijn ghedochte
hoe hi sijn lant mochte bedwinghen
ende sine liede te paise bringhen
dit gheduerde ene stonde
also als ic ghemerken conde
so verdreef hi uten lande
siere moyen ende dede haer scande
ende haer kinder altemale
de dat riet en dede niet wale
doe ghevielt dat hi tornierde
ende wapenspel hantierde
ene wile als hem dochte
ende hi zeker wandelen mochte
daerna eist also ghesciet
dat bisscop jan en conde niet
van assouwen sijn lant bedwinghen
hi ne hebbe tote sinen dinghen
grave florence tenen gheselle
want haer ghisebrecht van amstelle
hadde beseten vredelant
herman van woerden hadde in de hant
tghoede huys te montforde
haerre gheen ne quam te worde
dat si den bisscop iet ontsaghen
de dat mannen ende maghen
claghede ende bat oec mede
overal in elke stede
sodat hi bat den edelen grave
dat hi hier toe helpe gave
diet oec dede ende trac te hant
met herecrachte voer vredelant
doe hire een stic hadde gheleghen
dede hi alse heren pleghen
hi voer wech ende liet aldaer
een deel liede de dernaer
vredelant belaghen doe
de heer van aemstelle zette toe
ende gaderde wat hi gaderen mochte
thuys tontsettene was sijn ghedochte
ende quam te loenen op enen dach
doe sgraven volc dat versach
bespraken si hem ende berieden
dat een deel van haren lieden
lieten ligghen voer deen casteel
ende voeren voert met volc een deel
dander hadden volcs so vele
dat onghelike sceen te sulken spele
doe si haer lieden hadden ghescaert
ghinghen si voert onvervaert
die selve lieden de der waren
ende doorvochten dandre scaren
daer wort heer ghisebrecht ghevaen
dander worden also ondaen
ende ghesconfiert altemale
wat holpe hierof langhe tale
men brocht heer ghisebrecht vort
als her arnout dit verhort
sprac hi mitten broeder te hant
ende gaf op vredenlant
behouden lijf ende lede
men ontfinghen daer ter stede
ende voeretse in zeelant doe
de grave florens zette toe
ende belach te hant montfort
ende bleef ligghende rechtevort
den zomer ende den winter dure
ende waerp hem in menegher ure
meneghen swaren blidesteen
alst den ghenen wael sceen
de binnen der borch waren beseten
inttende most sijn als ghi sult weten
dat si in hant moesten gaen
die grave ne woudse niet ontfaen
hine mochter mede sinen wille
doen beide lude ende stille
het verghinc alst wesen zoude
hi deder mede aldat hi woude
dat huys dede hi doe besetten
tsinen wille ende sonder letten
herman bleef uten lande
dander ghevaen al wast hem scande
menighen dach ende menighe wile
daerna ghevielt al sonder ghile
dat si versoenden teghen den grave
ende setten borghen van groter have
dat si nemmermeer so coene
waren teghen de grave te doene
ende wie derteghen iet mesdede
verboorde lijf ende lede
ende al sijn goet ende leen
ende der borghen ware negheen
hi soude verboren al sijn goet
waer dat haer enich misdoet
ende niet daerjeghens segghen souden
dat seder qualike was ghehouden
nu sette de grave sijn ghedochte
die vriesen te dwinghen of hi mochte
ende vergaderde al sijn heer
hollant zeelant mit groter weer
ende voer in vreeslant sonder misse
ende logierde te widenisse
met menighen man coene ende stout
ende wan enen wijch te scellinchoute
ende wort te rade alst wesen zoude
dat hi voer voert thoechoutwoude
ende vacht daer op de selve tijt
enen bitterliken strijt
so dat de heren van zeelant
selve vochten metter hant
dat mens hem groot ere sprac
oec weet ic wel dats niet ghebrac
dattie van hollant vochten so
dats de grave was wel vro
ente vriesen begonsten wiken
daer mochte men sien banieren striken
deene prighe tjeghen dander
ic wane dat nie alexander
noch priamus vochten so
die vriesen mosten verliesen doe
ende ghinghen vlien de mochte lopen
dander mostent daer becopen
daer bleven doot op den velde
xii hondert de men telde
ende dander sonder ommesien
ghinghen dapperlike vlien
de in den wich niet en waren
volgheden hem al sonder sparen
ende sloegher meneghen ter doot
onghetellet in der noot
hoechoetwoude wort al verbrant
ende beroeft ende ghescant
van menighen goede ende ware
de coninc hadde xxvii jare
begraven gheweest te hoechoutwoude
dat ne wiste jonc noch oude
dan si viere ende niet mere
waer begraven was de here
daerof was bleven dene doot
dandre dre dor lives noot
waren ghelopen inde kerke
anders ne waren pape noch clerke
die twe sloeghen de boeven doot
de derde bat ghenaden groot
ende riep edel gravekijn
laet mi behouden tleven mijn
ic salt doen du moghest prisen
den coninc dinen vader wisen
van deen woerde wart hi verblijt
ende gaf hem op sijn lijf tier tijt
doe sprac de vrese te hem wart
in dit huys achter den haert
so suldi den coninc vinden
dat wil ic mi in verbinden
ende mijn lijf setten te pande
doe namen si spaden in de hande
ende dolven twee mans langhe diep
die onder stont opwaert riep
hier ligghen grote balken onder
die vriese sprac dan es gheen wonder
heft se op al wort u te pine
daer leit de coninc in een scrine
teerste dat si ter scrine quamen
ende tghebeente daer vernamen
spraken si grave edel here
nu seit blide vorwaert mere
wi hebben uwen vader vonden
die grave sprac in corten stonden
des moet god ghelovet zijn
thoeft nam hi in de handen sijn
ende dancte gode ende onser vrouwen
dat ic so vele dus mach scouwen
van den vader de mi ghewan
tghebeente van den hoghen man
dede men nemen harde zaen
scone wasschen ende dwaen
ende deet voeren haestelike
in enen scrine suverlike
te middelborch in de abdie
noit en was grave ghelovets mie
de in vreeslant je ghedede
so uitnemende behaghelhede
de grave dede maken enen casteel
te widenisse daer hi gheheel
tlant van vrieslant mede dwinghen soude
ende spisen ende mannen also houde
dat men thuys wel houden mochte
jeghen der vresen fel ghedochte
waers te doene met groter eren
dit gheviel int jaer ons heren
lxxxii en xii hondert
in deen somer wien soos wondert
dat hi sinen vader wan
ende versloech oec menighen man
al was der vriesen vele versleghen
nochtan pijnden si in allen weghen
ende pogheden met alre cracht
die wile tote op de gracht
dat huys te velne of si moghen
men scoot met ermborsten ende met bogen
meneghen man vor thuys te doot
nochtan daden si menighen stoot
voor thuus maer het ne halp twint
doe ghevielt also zint
dat op de zestiende kalende
van loumaent god doe sende
ene vloet also groot
daer vele volx in bleef doot
te hant darna sinte aechten daghe
sende god tot ere plaghe
echter ene grote vloet
dese twee waren als ic verstoet
in enen winter int jaer ons heren
als ons de scrifturen leren
xii hondert ende seven ende dachtich
dese twe vloeden waren so crachtich
dat si ghinghen over al tlant
dat leghet an des sewes cant
beide oester ende wester vresen
ende hollant moste oec verliesen
suuthollant verdranc oec mede
ende ic ne weet ghene stede
bider zee en ghinc al onder
tfolc verdranc dat meer dan wonder
te segghene es des bleef so vele
dat het ghinc al uten spele
al zeelant verdranc sekerlike
sonder walchren ende wolfaertsdike
anders hordic noit lant noemen
nu sijn de vresen so verre comen
dat si mosten an haren danc
singhen enen niwen sanc
dat si met herten niet en gheren
si moesten hulden ende zweren
den grave ende onderdanich wesen
hoe dat si vort swoeren in desen
si brakent te haren lachter groot
daer menich man om bleef doot
als ghi noch hierna sult horen
maer hier gaet ene tale voren
van andren dinghen dat ghesciede
inden lande onder de liede
den grave dochte goet doe wesen
dat hi maken dede na desen
te medemelc een casteel
daer hi mede al gheheel
al westvrieslant sider dwanc
ende gaderde heer iet lanc
ende voer ligghen op melorde
dat was als ic segghen horde
dat hi de felle vriesen ontsach
ende lagher also menighen dach
dat de borch was volmaect
ende vast ende wel gheraect
ende scone ende starke
oec dede hi maken scone ghewarke
bi vronen op de harde gheest
de nuweborch daer doe was meest
der vresen macht op dat ende
hi dede oec maken daer ghehende
enen dijc met haesten groot
dat men mochte in alrennoot
vander borch gaen haerentare
van vronen al tote alkmare
oec dede hi maken altehant
een huys op des dikes lant
dat den dijc bescermen zoude
waert dat men insteken woude
middelborch so heet men dat
tornenborch stont ter stat
daert nu staet langhe te voren
dat was ghedaen als wijt horen
omdat men gheen van desen borghen
beligghen mochte sonder zorghen
om te winnen tenigher tijt
want sine staen niet so wijt
men sciet wel te tween dele
grote scichte ende quarele
ic ne weet hoe ict versta
weder voren ofte na
thuus te medebleec was ghemaket
ben ic daerin iet ontraket
dat nes niet sere misdaen
ic weet wel dat si noch daer staen
mi ne roec wilc achter was of voren
hi hadde begonnen ten nuwendoren
sider daerna ene veste
de nu wel naer is de beste
de in al den lande staet
sint droech soe der vriesen raet
dat si de veste al tebraken
ic salt hier na noch wel gheraken
u te segghene wat ghesciede
nu verstaet wat ic bediede
dese huse beset hi wale
ende pijnde hem voert telken male
hoe hi sijn volc mochte berechten
hi ne woude heren nochte knechten
boven hem niet laten here
binnen sinen lande des had hi ere
doe de vresen hadden verloren
als is u seide hier te voren
den zeghe ende hise hadde ontfaen
ende het ten besten was vergaen
also als ic te voren seide
dat hi sijn herte daer an leide
hoe hi berechte sine liede
dat rike ende dat arm ghediede
ende hoe hi dat volbringhen mochte
den heren van zeelant doe dochte
bede den ouden ende den jonghen
dat si te sere waren bedwonghen
ende pensder jeghen enen raet
haer ghepense also voortgaet
dit si theerscap welna ghemene
van hollant groot ende clene
hadden brocht van haren strike
ende voeren toe behendelike
ende zoenden onder hem dat veten
dat men se vreende mochte heten
de van barsele ende van renisse
dat was den grave ene zwaernisse
maer de ghemeente entie steden
hildene doe in mogentheden
als si dit aldus hadden ghedaen
sochten si hulpe herde saen
an den grave haren gyen
van vlaendren dus horic lien
hi ne hadde niet ghesijn so coene
sulke dinc bestaen te doene
hadde hem zeelant gheweest teghen
mi wondert dat des heren pleghen
dat si also sere doven
dat si denghenen dorren gheloven
de sinen rechten here ofgaet
want hi mach wel der zelver daet
hem vermoeden doet hi iet
jeghen dengenen alst ghesciet
nu keric weder ten beghinne
grave florens de grote minne
hadde gheleit an sine liede
dat hi dor have noch dor miede
noch dor bedwanc woude laten
dat hi den armen ende den maten
aldus woude laten verduwen
pensde men mach mi verspuwen
late ic de heren aldus risen
de mi begheren in alre wisen
te verdrivene ute minen lande
in can ghedoghen niet de scande
dus pensde hi ende wrochter na
ende sende recht als ic versta
in middelborch sine vrouwe
de hem goet was ende ghetrouwe
ende diene minde vor alle manne
ende zinen zone den jonghen janne
de poort te hoedene als wijt weten
de daer binnen was beseten
van dien van vlaendren rechte doe
ende van zeelant mede toe
niemen derf hem des beroemen
dat hi te helpe wilde comen
den grave florens op de tijt
tmeeste deel dat droech hem nijt
van den heren van den lande
si ne ontsaghen niet de scande
als si somen sider daden
doe si bet worden beraden
als ghi noch hierna sult horen
maer hier moet eer gaen voren
een deel van dat daer ghesciede
et laghen doe sovele liede
vor middelborch op sulke stont
als de luden wel was cont
dat hem de porters som ontsaghen
ende duchten van meerre plaghen
doch so setten si hem ter were
al hadden de vlaminghe ghere
de porte te winnen si ne conden
de mortier was te dien stonden
ghemannet ende ghespiset wel
al waren de vlaminghe fel
bi den zeelanders quamt al toe
de grave florens pijnde hem doe
hoe hi de poorte mocht ontsetten
ende ontboot sonder letten
ende bat oec al dat hi mochte
sodat hi den lesten brochte
tote sierixe een scoen here
wel ghesceept ende hadde gheer
te vaerne te walchren waert
recht als hi quam op de vaert
quam de hertoghe van brabant
jeghen hem altehant
ende brochte hem sulke mare
dat also besproken ware
dat hi zoude varen tsinen swere
oec belovede hem de here
van brabant de hertoghe jan
bi al dat mochte gheloven man
dat hine soude gheleiden daer
ende weder thuys al sonder vaer
hierbi souden rumen te hant
de van vlaendren walchrenlant
dat men den pays maken soude
jeghen den grave also houde
gaf hi oerlof sinen lieden
de droeflijc van hem scieden
also recht metter vaert
voer hi tote biervliet waert
ende ghinghen doe rechte voert
tote si quamen in de poert
alse heer ghye dat vernam
dat sijn zwagher daer quam
dede hine sonder merren iet
vanghen des had hi verdriet
ende seide ai mi ic ben verraden
heer hertoghe ic hadde deser daden
niet belovet tot u waert
ic wilde ic waer op de vaert
daer ghi mi vont met minen luden
ende ic op den dach van huden
nemen moste mijn avonture
al soudet mi worden te sure
es dit gheleide dat ghi mi doet
god gheve dat ics u danken moet
is sals mi wachten ben ic wijs
de hertoghe sprac ghelovedijs
dat ic u soude hebben ghelogen
ic ben also wel bedroghen
hierin heer grave alse ghi sijt
ic en waende niet teser tijt
noch opte tijt dat ict u seide
ende ict u te voren leide
dat men mit ons dus soude varen
heer ghye de sprac sonder sparen
het is nu also vergaen
dat ghi hier bliven moet ghevaen
wien dat lief si ofte leet
ic segghe u dat ic wel weet
dat den hertoghe was wee te moede
want hi deet alsonder hoede
ende sonder valsch dat wetic wale
wat holpe hierof langhe tale
hi most ghedoghen ende sweech stille
maer hi pensede zinen wille
dan mochtemen hem verbieden niet
als de hertoghe dit versiet
was hem herde wee te moede
te makene pijnde hijt te goede
ende maecte vorworde hieraf
sodat grave florens borghe gaf
de vorworde wel te houden
sodat hijs bleve onbescouden
de hertoghe warp hem in de zorghe
ende wort grave florens borghe
dat menne zoude varen laten
de grave pensede om ziere baten
doe hi te lande was comen
ende seide al mocht mi vele vromen
hertoghe ghi moet u selven quiten
al soude ment mi hierna verwiten
want ghi mi selve brocht int stric
daer omme ghelovic u dat ic
lettel daer omme zorghen zal
anders gheve mi god gheval
wat holpe ghemaect lange worde
en cant van ende toten oerde
altegader vertellen niet
maer het es also ghesciet
dat her wolfaert bleef verdreven
ende sine broeders hem beneven
maer her jan van renisse
maecte sinen pays ghewisse
her florens van barsele keerder hem niet an
den neve daer hi doe an wan
ende was metten grave wale
wat soude hierof langher tale
alle de heren van den lande
onsaghen hem doe der scande
ende maecten pays teghen den grave
diet algader doe liet ave
de grave hadde gherne ghesien
hadde hem dat moghen ghescien
dat hi met rusten hadde ghewesen
hi hadde ghemaect binnen desen
een covent ende vorwaerde
metten coninc edewaerde
van enghelant van huwelike
dat haer gheen daerof beswike
van sgraven dochter van sconinx zone
sciere daerna sterf de gone
doe hi de joncvrouwe hadde ghenomen
echt wast also verre comen
dat si vorwaerde makeden sint
ende jan van hollant sgraven kint
trouwede sconinx jonxste dochter
dus was thuwelic te sochter
oec hadde de grave van hollant
te voren gheweest in inghelant
want scotlant was hem an verstorven
dit heeft de coninc so verworven
edewaert dat hi gaf
enen anderen de daer af
den grave gaf penninghe vele
ic wilde men hinghene bider kele
den ghenen de hem gaf den raet
hoe dorste hi pensen zulken daet
dat hi hem dat raden zoude
dat hi een conincrike woude
vercopen dat hem was comen an
maer men vint wel zulken man
die penninghe prijst voer alle zaken
hi waenter wel mede ghenaken
groter dinc de hi begheert
ende wesen lief ende weert
met sinen scatte overal
omme niet es sijn ghescal
waent hi mitten scatte dwinghen
sine ghebure of hine moet bringhen
sinen scat onder de liede
ende gheven dat grote miede
so is hijs quite als te voren
so rouwet hem dat hi was gheboren
hadde hi lude ende lant
wel bedwonghen tsiere hant
hi soude wel crighen zijn behoefte
al scenen de lude een gheboefte
si mosten hem dienen ende onderdaen
wesen ende te gavele staen
dus had hi scat ende liede
ende mochte oerloghen ende gheven miede
dus prisic bet dat conincrike
dan den scat bi der ghelike
de grave makede een akort
dat hi den coninc an sijn bort
waende hebben sekerlike
sodat hi hem niet en beswike
ende hi hem soude staen in staden
waert dat hi worde verladen
dit maecten si vast onder hem tween
sodat allene vrienscap sceen
hierbinnen eist also vergaen
dat beide de coninghe hebben bestaen
van vrancrike ende van inghelant
dat si orloghe namen in hant
ende gaderden an beiden siden
alle deghene de wilden striden
de coninc leide saudeniere
van vrancrike die hem diere
costen eer dat nam ende
de coninc van inghelant oversende
an adolfe den edelen coninc
of hi hem tote deser dinc
helpen woude hi soude hem gheven
so vele scats hi mochte leven
daerop langhe met vele lieden
ten lesten si hem so berieden
dat si beide haren raet
senden tote deser daet
tote dordrecht inde poort
als men wel heeft ghehoort
de coninc dede daer doe segghen
dat hi den stapel wilde legghen
van der wollen dordrecht binnen
daer mocht de grave ane winnen
vele goeds ende sine liede
dit omboot hi ende het ghesciede
alst vele lieden wel was cont
dit gheduerde ene stont
maer niet langhe als ic verhoerde
want het was inghelsche vorworde
torloghe was ghevredet doe
tusschen de coninghen in weet hoe
so datte inghelsche met haren zaken
al tote macheline traken
ende voerden haer wolle daer
alse de grave des wort ghewaer
liet hi hem doen haren wille
beide lude ende stille
bindesen ontboten sonder loos
de grave roebrecht van artoys
sijn neve dat hi in henegouwen
quame want hi wildene scouwen
de grave florens dede dat
ende quam ter zelver stat
te mons ten selven daghe echt
dat daer was comen heer roebrecht
van artoys ende si spraken
onderlinghe van haren zaken
als haerre beider wille was
inne vermete mi niet das
dat ic iet weet wat si der deden
maer si scieden met goeden vreden
ende elkerlijc voer te lande
als hi wel mochte sonder scande
ic segghe u dat ic dat wel weet
het was in enen zoemer heet
dat dese heren te samen spraken
alst is gheseit van haren zaken
daer te voren was bleven doot
sgraven dochter des rouwe groot
hadde de grave van hollant
sijn zone was in inghelant
de woende metten coninc daer
ende cortelike hiernaer
gaderde de grave van vlaendrenlant
omme te zoekene echt zeelant
grave florens sette hem derjeghen
ende onboot in allen weghen
beide om vrient ende om man
ende onboot aldat hi can
ende trecte op tuterst van zeelant
tote vlissinghe an dat zant
ende zom toten zoutenlande
de vlaminghe laghen jeghen catsande
in den polre bider scure
daer laghen si dus naghebure
dat haerlijc andren niet en sochte
van renissen haer jan bedochte
dat hi selve voer ter sluse
ende bernede daer vele huse
ende quam weder sonder strijt
doe gheviel een ander tijt
dat de vresen voeren over
tote caetsant an de oever
ende stichten roof ende brant
de vlaminghe stonden ant ander lant
ende zaghen toe si ne mochtent weren
als de vresen wouden keren
voeren si weder an haren danc
daerna so wast niet lanc
de vlaminghe en haelden scepe groot
meneghen huelc ende menighen boot
ende beleiden twater ghemene
so dat scip groot noch clene
mochte liden en was bi hem
ic segghe u wat ic seker bem
dat si met menighen soudeniere
voeren in barlant daerna sciere
daer si lettel weren vonden
ende bernden al dat si conden
bede huys ende kerken mede
ende liepen te so menigher stede
in den lande haerentare
als de grave des wort gheware
wort al zeelant in roere
het riep al toe hurre voere
ende zeelant trat al ter were
het en hadde noyt volc sulke ghere
te striden jeghen de vlaminghe
daer quam doedijn van everinghe
an den zide wel ghescaert
an dander side quamen ter vaert
de van barselen alghemene
daer ne bleef man groot noch clene
si ne treckeden alle ter were
als de vlaminghe zaghen there
van allen siden tote hem comen
pensden si tot haren vromen
ende traken vaste te scepe weder
si ghinghen vanden dike neder
de op den dijc waren comen
als dandre dat hebben vernomen
binden lande ghinghen si lopen
te scepe waert bi groten hopen
de zeelanders versaghen dat
ende volgheden hem op de stat
si ghinghen heffen ende slaen
sulc liep sere de waende ontgaen
ende ontvlo al toten dike
hi spranc neder in den slike
ende voer int water over thovet
ic wille dat mens mi ghelovet
dat aldaer ter stat verdronken
de int soute water zonken
meer dan tienwarf hondert man
nu moghedi mi vraghen dan
bleef daer enich volc verslaghen
ter wareit hoerdic ghewaghen
datter bleef ii hondert doot
die op den velde laghen al bloot
al sonder de ghene de men vinc
het ghesciede in waerre dinc
datter vlaminghe dus vele bleef
sint symoen juden avonde als men screef
ons heren jaer xii hondert
ende xcv wien dats wondert
int lant daer si doe waren
opghetrect met haren scaren
wel met drien dusent mannen
de alle tscepe liepen danne
daer cume si dre hondert quamen
daer dandre voren de vlucht namen
als de grave quam int lant
quam hem de bootscap alte hant
dattie vlaminghe waren verwonnen
ende si niet gheweten connen
wat hi metten ghevanghenen wille
hoert seit hi ende swighet stille
de gheven mach de sal gheven
ende den armen dien laet leven
ende sentse weder moedernaect
dat si in zeelant waren gheraect
si sullen bringhen thuys de mare
dat si nemmermeer hiernare
moghen segghen tharen eren
dat si behouden in zeelant keren
dus wast ghedaen also hi woude
daerna ghevielt alst wesen zoude
dat een storm quam so groot
dat si ontsaghen alle de doot
de mit scepe doer zeelant voeren
de zee begonde so verroeren
dat de ankre alle ghinghen
ende recht doe in desen dinghen
quam een scip an enen zande
daert sittende bleef op den lande
met vele luden dier waren inne
als men dies wort in inne
voer men daer met menighen man
ende streetse doe met crachte an
sodat si hem gaven ghevaen
als het aldus was vergaen
voeren de vlaminghe thuys alle
ende dancten gode van haren ghevalle
de haer lijf hadden ontdreghen
de grave de voer sijnre weghen
ende sine lieden also wel
nu hoert wat hierna ghevel
recht cortelike hierna
voer de grave als ic versta
toten coninc te parijs
daer wort hijs ghemaket wijs
dat hi metten coninc swoer
ic ben seker dat hi voer
toten coninc dat deet hem noot
nochtan bleef hiere omme doot
als ghi hierna sult verstaen
doe dat huwelic was ghedaen
met sinen zone in inghelant
lovede hem de coninc te hant
te helpene boven alle de leven
ende hi ne soudene niet begheven
wanneer hijt hem te wetene dade
entie coninc wort te rade
eens anders doe hijt hem onboot
ende ghincs hem of dats wonder groot
de grave docht int herte sijn
ende pensde is dit nu mijn
morghen salt eens anders wesen
vonden heb ik niet in desen
enighe trouwe dus salt ghescien
enen anderen ende mittien
pensede hi ic moet hebben troost
had ics te doene dat ic verloost
worde ende gheholpen mede
dus quam toe dat hi dat dede
dit weet men zeker ende wale
hi hadde ghedaen tote enen male
ghemaect sinen oversten raet
ende vergheven alle misdaet
den heere van amestelle ende van woerden
daer wi hier te voren of horden
si daden int hof dat si wouden
dat si deden was ombescouden
also ghi noch hierna sult horen
dese grave wel gheboren
hadde met philips den coninc
so besproken sine dinc
beide mit scrifte ende mitter tale
des ghi mi sult volghen wale
ende keerde weder dan hi was comen
ende pensde om sine vromen
daer te voren was comen an
van zieric den bisscop jan
dat bisscopdoem van utrecht
biden paues diene daerna recht
uten stoele met haesten dede
ende gaft enen andren daerna mede
die ute brabant was gheboren
van den van machline als wijt horen
de was sgraven naeste neve
ic salre of segghen eer ics begheve
sulc jamer was noyt ghehoort
noch opt lant noch in de poort
alse doe daer na ghesciede
onder dese ghenoemde liede
van haren werken van haren daden
ende hoe de grave wort verraden
ende wie de zaken eerst toe brochte
deus here god wat hi dochte
de des eerst ghewaghen durste
dat men also groot een vurste
soude vanghen of verslaen
dat moghewi merken en verstaen
dat sonderlinghe boutheit was
dat hi dorste ghenenden das
maer ic waen tis als men seghet
dat dene dief den andren pleghet
wel te kennene als hine ziet
al ne hadde hine te voren niet
ghesien bin al sijnre tijt
dus eist dat ghi seker zijt
dat een verrader kennet wale
sinen ghelike telken male
an sinen worden an sine ghedane
dus eist dat ics mi vermane
dat hise wel kende dies begonste
ende hi ten grave quade jonste
drouch int harte dus moch sijn
nu keric weder te redene mijn
daer ics liet ende daer ic ave
began te sprekene doe de grave
comen was van den coninc
pijnde hi hem om ene dinc
hoe hi dat beste conde gheraken
dat hi soendinc zoude maken
tusschen den heren van den ghestichte
dat te doene was niet lichte
want hi de van woerden minde
die van amestelle hi oec kinde
entie van zulen machtich zere
hier omme pijnde hem de here
dit te bringhene ondereen
alst cortelike daerna sceen
binnen deser tijt ghevielt hem so
des hi met rechte was onvro
dat de gravinne sijn wijf versciet
van deser wereld alst god ghebiet
soe moetewi allegader doen
als men screef incarnacioen
ons heren dusent ii hondert mede
ende xcvi teenre stede
de men noch heet de haghe
recht op den goeden vridaghe
als men pleghet ons heren doot
te ghedenken met oetmoeden groot
versciet de vrouwe van den live
de prijs hadde boven andren wiven
in dogheden ende in oetmoedicheden
noch prijstmen op den dach van heden
de horen spreken van haren levene
hoe lieflike si de beghevene
ende al de lieden plach ontfaen
alst aldus was vergaen
most bliven alst was ghesciet
de grave wilde laten niet
hi ne dede de vrouwe doen ter erde
met eren ende met groter werde
te reinsborch leget si begraven
in een cloester van groter haven
daer in woenen swerte nonnen
de lesen ende singhen connen
dus was de vrouwe ter erden brocht
des was de grave wel bedocht
dat hise beginc also wel
nu hort vanden verraders fel
wat si dochten ende wat si rieden
als men selve hoort bedieden
gheraerde van velsen den mordenare
daer hijs liede al openbare
hoe hi de mort eerst dochte
ende hoe hijt an de andre brochte
hoe hi begonde sijnre daet
ten eersten male socht hi raet
ende leit hem te voren danne
den heer van woerden hermanne
de was sgraven nauste raet
ende hi ghedochte al ouder daet
hoene de grave hadde verdreven
ende gherne hadde ghenomen tleven
als ic te voren hebbe ghesproken
ende pensede dit wort nu ghewroken
te minen wille moetic leven
ende dede als noch de quade plegen
dats na der zoene misdaet gedenken
hi ne wilde de vete niet laten senken
ende doense ute sinen ghedochte
hoe qualike hi daer an wrochte
want hijt te goede hadde laten maken
ay herman bi wat zaken
wilstu der quader name ontfaen
was di niet ghenoech ghedaen
de grave hadde di ghemaket rike
ende dinen buren al ghelike
hi betrouwede alles di
oec so weet ic wel dat hi
sinen overste raet di hadde gheset
hi betrouwede di vele bet
dan du hem naer deets an scijn
du droeghes oec de cleder sijn
ende du gheraert felle man
droeghes oec sine cleder an
du hads van kinde met hem ghewesen
dusdaen wonder hoert noit man lesen
van beghinne toten ende
nu eist tijt dat ic wende
weder an de verraetscep groot
de si dreven tot sire doot
doe si des onder hem tween
aldus wel droeghen over een
leiden si dit te voren doe
den heer van kuc de nam daer toe
den heer van huesden heren janne
dese worden te radene danne
wien men dit ontdecken mochte
de heer van kuuc hem bedochte
in siere herten ende nam des goem
dat hi te berghen an den zoem
enen dach makede van dootveten
daer te zoenen suldi weten
wat de dach bediede daer
als gheraerd liede openbaer
der zoenen was al een gheswich
maer si leiden haren crich
an de verradenisse van den grave
daer si niet wouden sceden ave
ende droeghen aldaer overeen
als hem seder oec wel sceen
de heer van kuuc belovede hem daer
te doene hebben overwaer
shertoghen helpen van brabant
ende des graven van vlaendrenlant
ende des coninx van inghelant mede
oec belovede hi hem ter stede
dat hi dat zoude voersien
dat si ne dorsten niet ontsien
dat se jan iet veten zoude
dit ghelovede hi ende also houde
wort daer sekerheit ghedaen
daerna eist also vergaen
dat te camerike was gheleghet
een dach van dien dat men zeghet
dat dese sticken worden ghevest
also als hem dochte best
biden rade mijns heren gyen
ende heer roebrechts horic lien
ende biden hertoghen van brabant
ende biden rade van inghelant
desen raet so wisten wale
als ic verstont an gheraerts tale
vele lieden van sinen lande
dien dat dochte wesen scande
doe ment hem leide te voren
ende ne wilder niet of horen
si ghedoghent ende sweghen stille
ende lieten hem doen al haren wille
dit was ene sware lesse
oec so wist wel van renesse
mijn heer jan de dese woort
sesse sier knapen seide voort
des hadden si wel groten vaer
dat ut soude comen ende ghinghen naer
ende vinghen als men horen sal
ghevet mi got goed geval
cortelike alst ghevel
ende ghi sult verstanden wel
nu verstaet alhier ter stede
sheren van kuuc behendichede
hi ontseide den grave allene
dat en dede anders ghene
van hem allen zonder hi
ende onboot hem of dat si
dat ic ga ter heren rade
daer u of mach comen scade
an u lijf ende an u ere
ic wille mi in allen kere
jeghen u der in verwaren
de grave wort lachende twaren
van wondre in herte suldi weten
ende seide nu wat sal ik eten
de heer van kuuc ontseghet mi
bi desen pape wat meent hi
sal hi mi uten lande driven
so salre cume iement in bliven
het was een pape de dit seide
ende den grave te voren leide
van sheren weghen in enen brieve
van kuuc dor sinen lieve
als de grave de letteren hoorde
stont der in ghelooft der worde
de u dese pape seghet
de pape waert doe ontweghet
ende sere ondaen ende vervaert
de grave sprac hort herwaert
ende doet u boetscap stoutelike
u ne messciet niet sekerlike
doe seide de pape alst voren staet
mettien hi siere verde gaet
hi ne dorste daer niet langher bliven
hi duchte dat men soude ontliven
de grave heten doen gheleiden
dat men soude niet van hem sceiden
eer hi waer in sijn behout
dus sciet de pape van hem bout
ende voer daer hi begheerde
dattene niement daer ne deerde
te niemensvreent bleef de grave
ende sceen of hierre niet omme gave
dat hi aldus was ontseghet
ende pensde als elc goet man pleget
in minen lande mach hi mi niet
doen so wat daer of ghesciet
hi waende hem sijn volc ghemene
ghetrouwe waren groot ende clene
ay lasi hi ne mocht niet weten
dat hi van binnen was beseten
noch vervaric mi der scande
dat dit gheviel in sinen lande
dat dese verraders hebben ghelaten
den maghen verwijt si moghense haten
nochtan so nes niement vroeder
de dat verwijt iement goeder
dat sijn maech hevet misdaen
de selve soude eer anegaen
de doot eer hem dat ghesciede
dat hiere iet toe dede of riede
of iet hoorde na haer ghebot
hierbi dinct hi mi wesen sot
de goede liede wil blameren
de hem houden met allen eren
an de trouwe ende an de doghet
dus eist dat ghi merken moghet
dattie ghetrouwe sekerlike
om al dat goet van eertrike
dade trouwe ende anders niet
nu keric weder daer ict liet
de grave florens hadde begonnen
also als wi merken konnen
soene te maken onder de heren
van den ghestichte doe wilde hi keren
hem daer an dat hijt voldade
doe so wort hi des te rade
dat hi doe versoenen liet
heer wolfaert dat hi hem niet
met sinen live soude begheven
want si waren nagheneven
dus ghetrouwede hi hem de bet
de grave florens hem daer toe set
hoe hi de dinghen te zoenen brochte
nu hoort wes hi hem bedochte
hi voer tutrecht inde stat
ende onboot daar ende bat
de heren dat si te hem quamen
ende omboot si oec bi namen
sodat si quamen alle ghemen
van beiden siden groot ende clene
ende blevens op sijn segghen daer
doe beriet hi hem daernaer
dat hi daer so langhe lach
dat hi recht op enen dach
sijn segghen seide vander zoene
nu hoert wat hi achte te doene
omdat hem dochte op de stont
tghelt te groot vijf hondert pont
gaf hi der toe van sinen goede
dats hem te bet soude sijn te moede
ende te mijn soude bescelden
die de penninghe soude gelden
doet was gheseghet ende ghedaen
hiet hi tehants eten gaen
hi deedse alle mit hem eten
bi siere side waren gheseten
herman van woerden ende ghisebrecht
van amestelle de over recht
altoos te siere taefle saten
ende met hem dronken ende aten
dandre waren gheseten daer
denen voren dandre naer
als daer betaemde haerghelike
men at ende dranc daer blidelike
overal daer in den hove
de herberghe was van goeden love
want een hoghe avont was
was men vele de blider das
maer dat hof moeste sceiden
eer avont quam met droefheiden
dat pensde van woerden de verrader
ende sine ghesellen allegader
mocht na haren wille gaen
alst gheten was ende opghedaen
ghinc de grave in siere rusten
want hem begonste slapens lusten
elc ander ghinc daer hi woude
doe ghevielt alst wesen zoude
de verraders treckeden te samen
sodat si buter stat doe quamen
ende reden voren over de weide
ende hadden liede in haer gheleide
de alle tharnassche met hem reden
de si met behendicheden
hadden brocht met hem aldaer
de sider wilden aldernaer
dat si te romen hadden ghesijn
dat seghet mi tghelove mijn
si soudent hem node hebben gheseget
ic waens elc verrader pleghet
dat hi heelt sine daet
den ghenen de sinen raet
niet en weet al wil hi dat hi
bi hem si dat is daerbi
so hi meer volcs bringhet int stric
so hi meer helpen hevet int pic
de mede besmit sijn in de daet
al ne gaven si niet den raet
hoort hier grote jamerhede
de de here van amestelle dede
op deen nameliken dach
hi ghinc daer de grave lach
ende wectene ute sinen slape
dat en dorste doen geen cnape
ende seide ghi slaept alte lanc
also dat de grave ontspranc
ende sprac wies daer ic bent seit hi
ghisebrecht als scone weder alst si
so slaepti te langhe vele
ghi sout utevaren met vederspele
want tweder es also scone
als de grave hoerde tgone
sprac hi ic hebbe te langhe gheslapen
roept mi enich van minen cnapen
ic salt doen sprac hi doe
ende seide den camerlinghe toe
gaet tuwen here ende sect hem dat
ic ride voren uter stat
latene comen als hi wille
de grave ne bleef niet stille
hi seide heer ghisebrecht hierinne
salic u sinte gherde minne
geven eer wi hene reden
men brochte wijn ten selven tiden
de grave hiet scinken den wijn
ende seide drinct van der hant mijn
sinte gherde minne ende vaert wel
doe nam de verrader fel
den wijn van des graven hant
ende keerde hem omme te hant
ende seide god hoede u ic ga varen
de grave de hiet sonder sparen
dat men sadelde al de paert
zonder beiden metter vaert
sijn neve jans sgraven zone
van henegouwen vernam tgone
ende hiet perden sadelen alle
hi pensde lettel van den ghevalle
dat hem inde vaert ghesciede
gheraert van vorne ende lettel liede
reden metten grave doe
hi sprac sinen knapen toe
volghet mi al ghi sijt ghereet
ic vare voren ende hi leet
de strate mitten twee kinden
diene bede gader minden
hi reet voren ter poorten uut
blidelike sonder gheluut
doe hi op de weide quam
sach hi voer hem ende vernam
den heer van woerden houden daer
als hi sijns wort ghewaer
reet hi tot hem omdat hi woude
vraghen waar hi riden zoude
doe hi aldus quam ghevaren
voeren teghen hem tere scaren
de van woerden entie van amestelle
gheraert van velsen de morder felle
daer quam aernt van benscop
ende gheraert van craienhorst inden hoop
willem van teilinghen quam der mede
ende willem van zaender daer ter stede
daer quam oec mede menich man
de ic ghenoemen niet en can
als si hem quamen dus te ghemoet
hevet hi se alre eerst ghegroet
herman van woerden reet hem ane
als dene wille hadde te vane
ende grepen biden breidel zaen
uwe hoghe spronghe sijn ghedaen
ghi sult niet meer der voeren driven
sprac hi heer meester ghi moet bliven
onse ghevanghen wien lief of leet
ic seg u dat ic seker weet
dat de grave hilt over spel
want hi loech dat wetic wel
ende antworde den fellen man
help seit hi in ben nochtan
arnout sprac bi gode ghi sijt
ic moet nu op dese tijt
uwen sconen sperwaer draghen
u te lachteren ende uwen maghen
de sperwaer hi doe gheprant
ende namen hem van der hant
de grave sloech de hant ten swerde
als de ghene de begeerde
hem te werne mocht hem ghescien
gheraert van velsen trac mettien
sijn zweert ende swoer bi gode
ghi moghet dat ghemaken ode
ic sal u tsweert tote in den tanden
dit mochte den grave seer anden
datten gheraert wilde ontliven
daer moest hi ghevanghen bliven
wast hem lief ofte leet
een knape daer tusschen reet
de met janne daer was comen
ende hadt hen gheerne benomen
de knape wort daer ghewont sere
ende sijn paert ten selven kere
wort ghesleghen in den hals
dese knape als ende als
pijnde hem te weerne ende niement el
in can gheweten hoe tghevel
dat si de kinder lieten riden
hadsi se ghevaen ten selven tiden
si warens al te boven bleven
ic wane wel dat si beneven
deen den anderen ter statwaert reden
si hadden goede paerde bescreden
ende reden sere ter statwaert
wat ghelopen mochten de paert
als si quamen in de stat
ende men daer ghevreeschede dat
waren de vreende tonghemake
alst billic was om sulke zake
die viende waren an dander zide
van deser vanghenessen blide
si voeren te muden metten grave
ten huse dat hi met siere have
hadde ghecocht ende doen maken
hem dochte doe in allen zaken
dat si wel hadden ghevaren
dit ghesciede in den jaren
ons heren goeds dat hi bleef
ghevanghen als men doe screef
ons heren jhesus christus jaer
xii hondert ende daernaer
effene neghentich ende sesse
als was sente jans messe
op de vigilie daer te voren
hier na suldi wonder horen
vanden lieden vanden lande
hoe doe rees ene niwe scande
ende sal eerst segghen vanden lieden
de droevelike van utrecht scieden
de here van arkele nam beide
de twee kinder in sijn gheleide
ende voerdse tsinen huse mede
om te hebbene te beteren vrede
daerna voerde men se in de poort
tordrecht als men hevet ghehoort
heer wolfaert quam te dordrecht mede
ghi moghet horen wat hi dede
hi vant de poorters seer bedroeft
ende seide dat hem wel behoeft
dat al tlant besettet ware
ende dat hi vrucht al openbare
dat de van vlaendren sullen comen
daerjeghen is goet raet ghenomen
de mens hem doe wederstoot
want ic hebbe zorghe groot
int herte ende oec groten vaer
ic sout keren waric daer
sprac hi aldaer int ghemene
wildi mi helpen groot ende clene
dat ic in zeelant mochte comen
ic hope het soude ons allen vromen
de porters de al rouwich waren
seiden heer wi willen varen
met u daer u wille si
hi seide so sent te hant met mi
twe cogghen de mi gheleiden
hier en dooch geen langher beiden
ic duchte si sullen comen sijn
eer ic come ten huse mijn
de meeste haest waer ons goet
de porters reden metter spoet
twe cogghene diene voerden daer
hi wesen woude sonder vaer
ghi sult wel horen wat hi bedreef
doe de grave ghevanghen bleef
ende ment int lant wort gheware
doe nam philips van wassenare
sgraven zeegel ende sloeghen ontwee
vorden raet dat men niet mee
daermede zeghelen en mochte
hi pensde wel doe hi dat dochte
elc voer thuus tot sinen maghen
tfolc ghemen wort doe claghen
dat haer heer ghevanghen was
elc vermaende hem selven das
dat hi sinen here bescudden soude
of dat hier om sterven woude
dat volc wert al in roere
ende verwoct om dese voere
de kenemaren entie vriesen mede
ende waterlanders voeren ter stede
daer men hem dede verstaen
dat haer here lach ghevaen
dat was te muden doe siere quamen
mochten si doen ghene vramen
want dat volc was sonder hovet
ende lettel of niet des ghelovet
si voeren dolen op de zee
daer vier daer vijf daer drie hier twe
recht als volc dat wilde ontsinnen
doe dit vernamen de van binnen
seidsi ten grave doet u liede
keren waert dat ons messciede
ghi souter selve om sterven mede
de grave sende staphans ter stede
enen brief ende onboot
sinen lieden clene ende groot
dat si thuus al stille zaten
hi hopede cortelike der baten
dat hi met minnen soude comen uut
dat volc wart doe so luut
dat wel na al was verdovet
gods hat hebbe dies ghelovet
spraken douden metten jonghen
sine hebben hier toe ghedwonghen
dus ne sulsi niet ontgaen
als de verraders dit verstaen
waren si te blivene niet bout
ende wildene voeren in haer behout
verre in een ander lant
die van naerden vreeschdent te hant
ende leiden hem ene laghe
recht op den vijften daghe
souden sine voeren haerre vaerde
ende settene op enen paerde
ende bonden hem sine voete
ondert paert wel onsoete
ende enen hantscoe in den mont
dat seide mi deent was cont
ende diene dus ghebonden vant
doe voerden sine altehant
tote dat si bi naerden quamen
doe saghen si ende vernamen
de liede ligghen in dat coren
gheraert van velsen de reet voren
ende vraghede hem wat si sochten
dandre sechten dat si brochten
dat wildsi hebben dat waer de grave
dan wildsi laten doer ghene have
dan sal niet wesen sprac gheraert
ende warp omme metter vaert
hi trecte tsweert ende wilde slaen
den grave de hem pijnde tontgane
hi waende tpaerdekijn springhen soude
over den vliet ende also houde
viel dat paert metten grave
in den sloot gheraert sat ave
ghetrect sweerts ende ghinkene slaen
de grave mochte niet ontgaen
want hi an tpaert was ghebonden
daer stac hine ten selven stonden
metten sweerde dor den live
ende gaf hem wonden meer dan vive
oec stac hine int herte dats waer
dat ment vant al openbaer
si gaven hem ten selven stonden
so diepe ende so vele wonden
dat hi daer den gheest opgaf
eer de van naerden wisten der af
doe sijt vernamen liepen si toe
ende gheraerde van velsen was doe
sijn paert so verre van hem ghegaen
dat hijs niet en mochte vaen
ende sijn knape gaf hem sijn paert
daer hi mede ontreet ter vaert
so deden de op peerde waren
ente knape wert bevaren
van dien van naerden de niet en beiden
dan sine op enen rade leiden
ende hebben hem sine lede tebroken
dus wart de grave eerst ghewroken
doe si den grave vonden doot
hadden si alle rouwe groot
ende namen den doden met zericheden
di droegene van deer steden
tere ander stat daer sine ontcleden
ende balsmeden ende bereden
ende leidene in een scrine
daer menich mede doghede pine
ende scepeden kortelike daernaer
ende voerdene tote alcmaer
daer sette men in den chore
de wonder horen wil de hore
twe winde waren hem ghegheven
van eene siere nichten de bi hem bleven
waer hi ghinc of waer hi stont
oec was mi ghemaect cont
dat si liepen mede an de vaert
daer de grave ghevanghen waert
ende oec mede al tote muden
dit merkeden ende zaghen vele luden
ende bleven daertoe op deen dach
dat men hem gaf den dootslach
doe sine voerden liepen si mede
recht aldaer ter selver stede
doe menne moorde si saghen toe
als hi doot was si ginghen doe
bi hem ligghen bede gader
alst kijnt doet bi den vader
de van naerden vondense daer
alsmen mi seide overwaer
doe men den grave voeren soude
si quamen ten scepe also houde
ende spronghen in ende voeren mede
al tote alcmaer in de stede
doe si quamen tote alkemare
ghinghen si sitten bider bare
ten voeten voer den outare
ic sachse beide sitten daer
oec seide mi een garsoen
de se verwaerde in dit doen
dat si ghevast hadden so langhe
dat hi hem beiden bi bedwanghe
moste gheven zoete melc
oec so seide hi mi dat elc
gheen van den tween eten wouden
in weet hoet quam ende bi wat scouden
binnen langher tijt daer naer
dus bleven si beide aldaer
toter wilen en ten daghe
dat menne groef met groter claghe
doe dedemense beide wech met leden
de node van danen wilden sceden
hadden si ghemoeten si waren bleven
ligghende wanic al haer leven
kerstijn mensche hoer dit wonder
dat de hondekijn bisonder
minden haren here alsoe
dat si bi hem bleven doe
daer menne vinc ende sloech
daer togheden si hem ghenoech
dat sine minden van rechter scout
maer de morders waren so bout
dat si morden haren rechten here
de hem ghedaen hadde menich ere
te menigher tijt te menigher stonde
hier waren si quader dan de honde
al hadde hi te voren misdaen
ja ne hadden si de zoene ontfaen
ende was vergheven altemale
ende scenen vreende also wale
als enighe liede mochten wesen
dus so dinket mi bi desen
dat honde niet en sijn so quaet
es hem ghedaen enighe misdaet
van sinen here hoe groot et si
hi coemt tot hem opdat hi
hem ane spreket vriendelike
ende verghevet hem ewelike
al haddi hem ofghesleghen den voet
maer dese moerderen verwoet
hebben haren here verbeten
hem niet allene suldi weten
maer hem selven ende menighen man
als ic een deel segghen can
ende onbinden sal hier naer
daert stede hevet al openbaer
kindre maghe sijn ondeert
de an haer doen hem hebben ghekeerd
de noch an haren doene hem houden
sullen verraders sijn ghescouden
alle daghe de si leven
ende met hem sijn verdreven
uut haren lande uut haren goede
des mach hem wesen wee te moede
de der moert onsculdich sijn
nu keric op de redene mijn
daer ict hier te voren liet
doe gheraert van den grave sciet
ende sijn knape bleef ghevaen
hoet met hem oec es vergaen
heb di verstaen ende ghehoert
gheraert van velsen de reet voert
op dat huys van cronenborche
daer waende hi wesen sonder sorge
ghisebrecht de heer van amestelle
entie van woerden sijn gheselle
waren hem ontfaren beide
si hadden liever op de heide
te wesen te haren dele
dan te leggen in deen castele
al waenden si hebben goet ontset
dus quam gheraert in dat net
die ghene de al dit bedreef
dat hi op den huus bleef
biden verrader sinen gheselle
daer ic u te voren of telle
dus heeft die verrader den verrader
verraden ende sijn beide gader
deene ontlivet dander ondeert
ende worden nummermeer gheert
als gheraert op den huse quam
ende dat volc dat vernam
dat de grave was bleven doot
was gheruchte harde groot
tfolc dat liep al te stride
ende quamen ten selven tiden
vor dat huys al gheronnen
sodat si niet ontgaen en connen
de opden huse waren beseten
tfolc heeft hem dies vermeten
dat siere nemmermeer of scieden
si ne souden hebben van den lieden
dier op waren haren wille
gheraert die zweech harde stille
ende souden node hebben ghebaert
tfolc quam toe al onghespaert
beide kenemaren ende vriesen
ende segghen dat si verliesen
willen beide lijf ende have
of si wreken haren grave
waterlanders quamer mede
ende wilden houden ghenen vrede
tghemene diet van noorthollant
quam daer op der vechten cant
suuthollanders quamen daer
entie porters dat es waer
oec waren voer dat huys gheseten
de hem groter dinghe vermeten
de heer van zulen entie sine
dat si wel deden an scine
ende dat gheslachte alghemene
ende ghisebrecht van iselsteine
diet sere pijnde als men wel sach
daer na quam op enen dach
heer loef van cleve ende wort hovet
diet daer wel dede des si ghelovet
enen anderen wech moet ic gaen
doe de grave was ghevaen
ende heer wolfaert was ghevoert
de heren werden doe beroert
van zuuthollant alst was recht
ende quamen alle te dordrecht
ende spraken daer met goeder stade
ende worden onder hem te rade
dat sijt onboden overal
sgraven vrienden groot ende smal
den coninc adolf onboden sijt mede
ende clagheden de jamerhede
sivaert de bisscop most oec weten
van coelne en dochte niet vergheten
si onbodent in henegouwen
den grave jan den ghetrouwen
ende clagheden hem sijns neven zeer
oec onboden si hem meer
dat jan sijn zone tdordrecht ware
ende si onboden hem daernare
dat hi metter meester haeste
quame want hi waer de naeste
si hopeden wel bi sinen rade
noch te lidene sonder scade
waert also dat hem dochte
dat hi behouden comen mochte
of dat hi hem liete horen
sinen raet ende sendene voren
dit was op den derden dach
dat die grave ghevanghen lach
dat si dese brieve screven
swoensdaghes daerna liet sijn leven
de grave als ic u seide te voren
doe dit den heer quam ten oren
van henegouwen wort hijs droeve
ende ghinc te rade wes hem behoeve
nutteliken docht hem doe wesen
dat hi overzende in desen
sinen broeder te dordrecht
ende hi daer verneme recht
watter saken wesen moghen
die liede souderbi verhoghen
ende hem weten souden danc
hi soude hem volghen eer iet lanc
de broeder dede dat hi woude
als hi metten rechte soude
ende quam te dordrecht op enen dach
als hi alre heimelicst mach
in sine herberghe in de poort
alse dat volc dat verhoort
dat haer gye daer comen was
waren si herde blide das
ende hechten an hem alle gader
also dat kint doet an den vader
te hant si de liede coren
de met hem voer den husen voeren
doe heer loef dat vernam
dat heer gye tot hem quam
ontfinc hine utermaten wale
met sconen ghelate met zoeter tale
ende wrochte bi hem met alre dade
bede met doen ende met rade
men maecte bliden ende evenhoghen
daer men thuys mede dwinghen mogen
dat volc voer ende quam
alse de here van kuuc vernam
dat tfolc dus vaste voer thuus lach
besprac hijs hem op enen dach
also metten grave van cleve
dat dat volc verloren blive
hi ne holper toe met sinen rade
hi seide dat hijt gherne dade
hi voer thuis ende gaderde liede
ende ghelovede goet ende miede
dat si met hem souden varen
voer cronenborch al sonder sparen
dies alle worden willich dan
daer brochte hi wel vi hondert man
vor den huis ende lach daermede
ende begonde stappans ter stede
hem selven doe daer hoeft te maken
ende onderwant hem alder zaken
alse of hi selve here ware
onder tfolc so spranc de mare
dat hi de liede opnemen soude
ende doen dermede dat hi woude
tfolc was wel na ontsinnet
als heer loef dat bekinnet
wort hi erre ende seer ontdaen
ende ghinc voer den broeder staen
wapen broeder wat doedi
ghi onteert u ende mi
men sal ons thoeft te sticken slaen
wapen wat hebdi ghedaen
ic woude hi sorloghen had begeven
ende ghi selve thuys waert ghebleven
so warewi bleven in onsen eren
nu ne verwinnewijs nemmermere
wi ne helpen de morders winnen
de beleghen sijn hierbinnen
of vaert weder daen ghi quaemt
want ons emmer niene betaemt
dat wi de morders souden sterken
dat mach elc wijs man wel merken
de dese bescuddet dat hi es
haer helper des sijt ghewes
want si vermorden haren here
ne spreecter wort of nemmermeere
de grave van cleve liet so bestaen
nu most vort also vergaen
dat men dat huys op hem wan
ende men vinc daer al de man
daer waren ghevanghen in den hoop
gheraert ende aernt van benscoop
ende kostijn van boternesse
ende alewijn met siere smisse
willem van teilinghen willam van zaenden
dat de hollanders niet ne waenden
dat siere op hadden ghewesen
daer waren ghevanghen oec met desen
een deel de ic niet ne cande
de grave van cleve sloech de hande
an de ghevangen ende seide
hi woudse hebben in sijn gheleide
ende daermede doen sijn ghevouch
dan dochte den vriesen niet ghenoech
noch de kenemaers oec mede
ende wapenden hem op der stede
ende seiden oec al openbare
waer iement de so coene ware
die se levende wechvoeren woude
hi waer derste de sterven zoude
waer hi ridder ofte cnape
waer hi moenc ofte pape
dus wort theer al in roere
als de grave vernam de voere
vraghede hi wat bediede dat
men seide hem aldaer ter stat
ghi moet ons de morders gheven
of ghi later omme u leven
ende alle de uwe eer ghi ontgaet
de grave de hads anderen raet
ende sprac houts uwen vrede
neemt gheraerde ende willam mede
van zaenden ende noch hem tween
in canre u ghenoemen geen
heer loef de hadder twe ghehouden
hijn waender niet om sijn bescouden
hi wildse leveren den grave janne
als hi quame ende late hem danne
na sinen wille hem selven wreken
dus helt hi se bi desen treken
ende deetse voeren te kervenhem
aernde van benscop ende met hem
willem van teilinghen dien hi niet
meer sal leveren wats ghesciet
gheraerde van velsen ende willem van zaenden
trecten de knechte ende taenden
alof si se alle wilden eten
ende doden daertoe suldi weten
dander twee als hem betame
nu mochtens hebben grote scame
de gheraert in sijn leste bedroech
bi gode dit es onghevoech
dat die heren niet en merken
dat si de verraders sterken
si ne hebber of ere noch vromen
want het mach hem selven toecomen
want heer daer doghet an lach
wilen als hi den ghenen sach
die vermoert hadde sinen heer
al hadde hire hem mede ghedaen eer
ende vordeel herde groot
hi sloegene selve deromme doot
alse de coninc davit dede
doe deghene quam ter stede
daer hi was ende hadde verslaghen
den coninc saul hi ne const verdraghen
hi ne versloegene metterhant
ende sprac mede altehant
mordenare het was dijn here
du ne beroemsdi nummermere
dattu dinen here vermort heves
het is scade dattu leves
alexander wilde niet ghedoghen
dat si quamen voer sinen ogen
de darius doden hare here
ende dede hem so groot onnere
dat hi se sleoen dede met scanden
voeten binden ende handen
ende deed se hanghen bi der kele
of pinetse anders also vele
als men ghescreven noch mach sien
ende sprac dit mochte mi ghescien
dien ic alre best betrouwe
mach mi best beraden rouwe
in distorie van meerline
vinden wi tghelijc an scine
hoe vertigier gaf den raet
ende toebrochte al de daet
dat hi den coninc morden soude
opdat hi dat rike behoude
nochtan dede hi se radebraken
of verbernen al an staken
die ghene de deden de daet
dus stac hi van hem dien raet
ende wilde niet dat op hem quame
dus mochte hijs bliven sonder blame
voer de lieden al wast beweven
bi hem selven dat hi liet tleven
dustaen exemple hebwi van desen
noit en horde eer man lesen
verraders also trecken voert
als men van desen hevet ghehoert
god de alle dinc versiet
de wreect al ne dreighet hi niet
hets deel ghewroken als men mach sien
ende noch meer wort et macht ghescien
god moet bringhen al ten besten
nu keric weder toten lesten
daer ic de tale standen liet
als dat volc dat versiet
dat dat huys was ghewonnen
ende tebrekene begonnen
ende de morders som verdaen
ghinghen si thuys trecken saen
dien van dordrecht wort ghegeven
huge van barlant de sijn leven
tordrecht liet op enen rade
dat doe sceen wel cleine scade
viere lagher op den rade doe
die gheraert van voerne brochte toe
ende had se ghevanghen in sinen lande
de leverde hi te haerre scande
van allen de hi hadde ghevaen
en liet hiere niet n ontgaen
van crayenhorst gheraert
wart ghevanghen an de vaert
die de jongher doe van voerne
breken dede met groten toerne
ende den binden op een rat
want hi selve toe sach dat
dat gheraert halp den grave vaen
des ne conste hijs niet ontgaen
hi ne coelder over sinen moet
doet in den lande aldus stoet
de grave van cleve quam tordrecht
ende onderwant hem over recht
des lants of hi ware here
dat mishaghede den volke sere
des was tele ende wedertale
doch ghevielt ten lesten male
dat her ghye moste laten bliven
den grave van cleve ende bedriven
tlant in haere beider stat
ende bescermen mede dat
hierbi soude hebben gheleide
heer ghye ende sijn neve beide
van den hertoghe van brabant
vri te vaerne doer sijn lant
heer ghye ghereedde hem daertoe
ende trecte ten berghe doe
de grave van cleve trac in de haghe
tote hem quamen alle daghe
hare vriende ende hare maghe
de ons deden grote plaghe
ende aten ende dronken sgraven spise
hem dochte doe in alre wise
dat si vonden hadden tgoet
elc pensde doe in sinen moet
dat hi plocte dat hi mochte
als dies niet langhe doen en dochte
hierbinnen ghevielt op enen dach
als her ghye ten berghe lach
dat hem sijn broeder sende brieve
ende hem bat doer sine lieve
dat hi in den lande bleve
bede hi ende sijn neve
of later hem eer in verslaen
hi sal cortelike sonder waen
selve comen tote hem int lant
ende berechtent metter hant
dit onboot hi ende volgede naer
dat seggic u overwaer
dat noyt man volc so blide en sach
als in suuthollant op dien dach
was als men dat vernam
dat hi binnen den berghe quam
de van dordrecht waren blide
het liep al ende reet te stride
jeghen daer hi quam ghereden
ic wane men op den dach van heden
so blide volc cume hevet ghesien
als si alle waren van dien
omdat de grave van henegouwe
comen was tot haren rouwe
ende hopede te wreken haren toren
van haren here de si hadden verloren
ende hopedens te hebben wrake
ende waren blide dit was de zake
want hi sier moeyen sone was
daer omme hopeden sijs alle das
ende wilden sterken te desen doene
des derden daghes eer leet noene
hadde hi wel dre dusent man
die hem alle vielen an
hi wort te rade dat volc hem zwoer
van danen hi te delf voer
ende van zuuthollant lude mede
doe hi quam aldaer ter stede
wart aldaer een parlement
eer dat pleit doe wort gheent
leden zeven daghe daer
eert was gheeffent ende daernaer
datte grave voer siere straten
van cleve ende moeste daer laten
janne van avesnes den wisen grave
die ne moste laten om ghene have
hi soude sijns neven orbaer doen
wat holpe hier of lanc sermoen
bisscop willem was bedroevet
dat hi hem so hadde gheproevet
dat hi dat huys niet hadde ontset
ende hi so langhe hadde ghelet
dat hi ghenen scade en dede
der graefscap ende sette toe ter stede
te muden hadde de grave staende
een huys des ic eer vermaende
daer sine op hilden ghevaen
dat dede hi beligghen saen
daer op was dideric van haerlem
ende een deel lieden met hem
de men anestreet met crachte
bede bi daghe ende bi nachte
de bliden de waren sgraven
ende maken dede met siere haven
dede hi bringgen voer der borghe
ende deder hem mede anxt ende sorghe
eer si thuys op wilden gheven
hadden si twee daghe langher bleven
op den huse dan si daden
de grave jan hadde hem te steden
ghestaen ende brocht uter noot
of hi ware bleven doot
want hi taemstelredamme was comen
omme tontsettene te haren vromen
de met diedrike op thuys waren
alle gader teenre scaren
boden hem op tote hem viven
de wilden met diedrike bliven
ende ghenieten der avonturen
dien diedrike mochte ghebueren
doe ne mochte didric vorder niet
hi ne most opgheven wats ghesciet
ende moste bliven daer ghevaen
dus hevet de bisscop bestaen
tgraefscap te groetene van beginne
nu mochte men sien hoe grote minne
dat hi droech tot sinen neven
den enen de daer doot was bleven
ende ten zone in inghelant
hi voer voert altehant
ende troeste de vriesen doe
dat si rechte setten toe
ende keerden omme want si wouden
voert meer vri sijn ghescouden
ende den grave begheven al
doe wort daer een groot ghescal
dit was ene sware lesse
si voeren te hant voer widenesse
so starc ende met groten moede
dat boudijn diet in siere hoede
doe hadde dat hijt huys opgaf
opdat hire mochte ganghen af
behouden lijf ende lede
ende al sijn gheselscap mede
ende wechvoeren dat hire hadde boven
alse de vriesen hem dat loven
so voer hi wech siere verde
ende si braken thuis toter eerde
ende voeren ter selver uren
ende braken thuys ten niwendueren
dat al niet en was volmaect
si voeren als de niet en vaect
te medemelc in de poort
ende hebben se altemael testoert
van enen ende toten anderen
so dat si vriliken mochten wanderen
omme de borch haerentare
te siene waer si cranxt ware
florens heren wouters sone
uut kenemaerlant was de gone
die dat huys in hoeden nam
al waren de vriesen gram
hi ne gaf deromme niet een stro
hi was doe ghemannet so
so wat si stormden et was verloren
doe bleven si daer ligghen voren
om te verhongeren dier boven waren
dat si niet mochten ontvaren
dit ghevreisde de grave jan
van avennes de edel man
dat dat huys beleghen ware
oec so quam hem de niemare
dat de bisscop daer hadde ghesent
twe bliden in dat parlement
om de borch te werpen ontwee
ende waren de bliden mijn noch mee
de den grave costen sijn gelt
bin deen men echt den grave telt
hoe heer wolfaert hevet belegen
middelborch ende oversleghen
die arne bi den mortiere
de grave ne coemse ontsetten sciere
si ne soudent niet moghen houden
dat quam al bi deen scouden
daer was van vlaendren het ghyoet
de uteleide penninghe groot
ende gaf groot dat sout
mildelike al was hi out
als dit de grave jan vernam
haeste hi hem ende quam
te middelborch als hi eerst mochte
ic wane hi harde cleine rochte
op gyote sinen neve
dat hi langher daerom bleve
hi quam daer al sonder sparen
ende gyoet de was ghevaren
wech te lande siere verde
ende hadde ghedaen bi her wolfaerde
groten cost al om niet
alse de poorte dit versiet
dat gyoet es thuys ghevaren
ende hem helpe comt twaren
alse hem brochte van henegouwen
grave jan de met hem trouwen
pijnde daerom in allen zaken
als hi der poort begonde te naken
trake alle de porters uut
ende maecten spel ende groet gheluut
ende begonden blide wesen
hi bleef in midelborch met desen
een stic ende sprac van den zaken
hoe hi best soude ghenaken
dat men medemelc ontsette
hi spraker omme sonder lette
her wolfaerde ende andre heren
die hem herde node an keren
hoe dat si seiden toten grave
si stondens metten scoensten ave
dat si hem te helpen gheven
twe man alduere van der heven
na jaers daghe ghereet te wesen
die grave liet hem ghenoeghen met desen
opdat sijt hem hilden waer
ende hiet hem dat volgheden naer
hi soude in hollant varen voren
herevaert ghebieden nu suldi horen
wat de heren doe bedochten
hoe si den grave verdriven mochten
alre best ute den lande
dat mens hem sprake ghene scande
want de ghemeente van hollant
die halp hem al metter hant
entie porters met alre machten
nu hoert wat de heren dochten
si droeghen des wel overeen
haer ne waer so coen ne gheen
hoe moghende dat hi ware
dat hi soude dorren openbare
segghen hierof sinen wille
daeromme mosten si swighen stille
ende vonden enen anderen raet
dat hem best dochte dat men vaert
omme den grave in inghelant
ende bringhene zelve in sijn lant
so mach hi dan al sinen wille
selve spreken lude ende stille
tfolc sals hem laten te bet ghenoghen
doe ghinghens si hem ondervoegen
wiere best varen mochten
si pensdromme ende dochten
dat si ute elker poerte namen
twe manne de hem bequamen
die scepenen selve daer toe coren
doe namen si ute hem te voren
van edelen lieden een ghetal
de in inghelant voeren al
om haren grave den jonghen janne
dien si met hem brochten danne
sijn wijf moste hi trouwen daer
ende beslapen aldaer naer
doe had hi oerlof thuys te varen
als hi woude sonder sparen
de grave van henegouwen
de pijnde hem met goeden trouwen
om thuys tontsettene te medemleke
des hi wille hadde sekerlike
hi dede dat men mochte prisen
want hi recht in alre wisen
daerom pensde met sire herten
ende hijn ontsach ghene smerte
de hem daerof comen mochte
want rechtevoert hi doe dochte
thuys tontsettene als hi dede
hem quamen te helpen mede
de here van arkel ende claes van putte
entie van dordrecht de hem nutte
mede waren an de vaert
oec quam aldaer onghespaert
van zeelant siere vreende een deel
ende niet de herevaert gheheel
de hem toe was gheseget
also als men noch heden pleget
hi nam dat hi nemen mochte
met hem volcs ende volbrochte
des hi te voren hadde gheacht
ende quam met al sulker cracht
tote enchusen an dat lant
daer hi de vresen ter were vant
daer ghinc hi op met sinen lieden
de vresen hem cortelike berieden
ende ghinghen op al dat si mochten
nu hoert wat sgraven liede wrochten
si ghinghen toe met groten ghere
ende wonnen hem of de were
met crachte ende sloegher doot een deel
ende bernden torp al gheheel
doe si opt huus saghen den brant
riepen si lude altehant
god danc ons comt nu troest
wi sullen tavont sijn verloest
onse noot en sal niet duren lanc
wi sullen drinken verschen dranc
ende oec eten nye spise
florans sprac ic wil dat wi se
harde lieflike onthalen
vaert trect ut ghene palen
die de vriesen lest daer sloeghen
al souts hem qualiken ghenoeghen
want wi seident hem te voren
al haer pine waer verloren
dit riep florens overluut
doe trecken si de staken uut
dat sire doer souden varen
de der quamen met haren scaren
teerst dat de marscalc quam an tlant
riepen de knapen altehant
van den huse onder de vriesen
de dat spel moesten verliesen
want si henen ghingen scuven
ente knapen ghinghen cluven
onder de vriesen dees niet ne loughen
so dat xx knapen sloeghen
xxxv vriesen doot
bisscop willam dese noot
hebdi den vresen nu beraden
noch doedi hem meerre scaden
dit mach wondren elken man
wat hire waende winnen an
dat hi aldus de verrader
stercte de met rechte vader
sgraven soude hebben ghesijn
dat wondert seer der herten mijn
de grave jan hi was comen
in de borch te haren vromen
die hi beleghen aldaer vant
men spijsde thuus altehant
mit coerne wijn ende biere
men dede binden huyse sciere
runtvleisch baken ende spec
bede sulpher ende pec
dat hem nutte was ter were
dies selves nachts bleef dat here
altemale jonc ende out
het was utermaten cout
des anders daghes men ontsach
dattie zee beligghen mach
want het vroes so oversere
doe riet men den groten here
dat hi voere sijnre strate
ende dien van binnen halen late
dat voer de havene lach in scepen
want het was also ghescepen
dat hijt doen moste doer de vriese
van den ijse daer dese reyse
eerst of rees god werde hem gram
want here so nauwelike ontquam
weder te lande metten live
hier twee hier drie hier vier hier vive
dus wart there ghesceiden al
hadde hi ghehad alsulc gheval
dat hi de liede al te samen
hadde behouden als si quamen
hi hadde verghiselt al de vriesen
daer sint omme mosten riesen
ende verloren hare lieden
de ghene de hem dat berieden
mochten si haten waren si vroet
de grave hadde cranken spoet
te doene daer al dat hi woude
doe ghevielt alst wesen soude
dattie grave behouden quam
tote haerlem ende hi vernam
dat hi sier liede vele miste
des was sijn herte in groten twiste
ic segt u also ict versta
deen quam voren ende dander na
ende over velt ende som bi lande
hen was gheen wonder al haddijs ande
als hi te lande comen was
brochte men hem niemare das
dat sijn neve jan was comen
gode teren ende ons te vromen
moete jan nu comen wesen
mijn lieve neve ende mit desen
voer hi voert inde haghe
die liede quamen alle daghe
die achter bleven op de zee
wat hulpe hiertoe talen mee
als hi dit hevet ghehoert
voer hi tordrecht inde poert
ende nam raet wat hi doen mochte
den neve te sprekene was sijn gedochte
hi dede vraghen of hi iet sciere
comen woude hi souden hiere
om beiden ende sijn lant opgheven
hadde hijs te doene hem te neven
met hem te blivene ene stont
als dit de grave jan was cont
moste hi doen dat men hem riet
allene wast sijn wille niet
hi ontboet hem bi aloude
waert dat hine spreken woude
dat hi te bridorp quame danne
a met min dan hondert manne
b hi sal hem goet gheleide geven
de grave sprac mijns neven
gheleide so ne behoeve ic niet
hiers ghene vede noch ghesciet
tusschen hem ende mi
alout sprac hoe so het si
dus moghedine spreken ende sien
de grave sprac macht niet ghescien
a  so moet het nu bliven achter
b diet benemen si doen mi lachter
moet ic leven het sal hem rouwen
mach icken te minen wille scouwen
diet nu beneemt hets wel recht
doe spraken die van dordrecht
here wildi varen daer ter stede
wi willen alle varen mede
so moghedine nemen bider hant
hi gaet met u altehant
dat weetwi wel ten eersten woerde
alse de grave dat hoerde
antworde hi ende seide
hets beter dat ic onbeide
dan icken binnen sijns selves lande
met crachte name het ware scande
ic sal onbeiden toter tide
dat hijs selve sal wesen blide
dat hi mi spreket ende mach sien
de grave versach hem binnendien
ende voer heimeliken siere straten
hine wout niemenne te weten laten
dan deen van erkele de hem ghetrouwe
waren diene sonder rouwe
deeden gheleden tsinen lande
des had hi ere ende ghene scande
hi moste varen hemelike
hi coste te wachten sekerlike
meer dan vijf dusent pont
toter wile ende toter stonde
dat men ter waerheit hadde verstaen
dat hi hem allen was ontgaen
men wachtten bi watre ende bi lande
bede bi horde ende bi sande
in menighen lande in menigher steden
dat hi niet mochte sijn leden
hi ne moest emmer sijn ghevaen
al quamt dat hi es ontgaen
ic wane dat god selve dede
hierbi hebben onhovesschede
de vlaminghe dicke van hem gheseghet
ic wane hijs van rechte pleghet
dat hi gherne lachter spreket
dien hi haet ende hem so wreket
wie hi es ende uut wat lande
hi heves alte grote scande
de sinen viant verspreken wille
want pensedi hi sweghe stille
also goet man viant alse vrient
al heeft hi hem te danke niet ghedient
daerbi en heeft hi niet verloren
sine doghet van te voren
diene wert ontlesen noch ontsonghen
al moet si draghen quade tonghen
des pleghen sotte ende niet de vroede
dat is dat ics best vermoede
dit was in den selven jare
dat grave florans de pine sware
hadde gheleden van der doot
doe dreven deghene bliscap groot
de hem selven wisten besmit
ende pensden  wel ghelove ic dit
dits een kint ende sals vergheten
hen wort ons nemmermeer verweten
wi sullen hem dienen scone voer oghen
ende grote vrienscap toghen
hi ne sals ghedinken nemmeremeer
dies pijnde hem elc even zeer
te dienen de quade als de goede
ende diet deden met trouwen moede
al was onghelike die daet
doe maecte men daer des graven raet
de moghenste ente rijcste heren
de alle de dinc souden keren
ten besten entie jonghe grave
bat hem allen dat elc gave
den besten raet dien hi vonde
ende dien hi ghemerken conde
dat hem nuttelicste ware ghedaen
doe wart men ten rade zaen
dat de grave dede ghebieden
hervaert al sinen lieden
alsi sculdich waren te doene
ende hi bat oec de baroene
ente edele luden mede
als men pleghet in elke stede
want hi woude al sonder sparen
vechten op de vriesen varen
daer ghewan hi een groot heer
de vresen setten hem ter weer
daer si dwaesheit ane daden
de ghene de dat hadde beraden
halp hem clene teser noot
de grave brocht een heer groot
in de vesten tot alcmare
ende korteliken daernaer
als de vresen hadden ghevreest
quamen si te vronen op de gheest
met ere herder groter scare
entie grave trac bet naer
met sinen luden sonder sorghe
al tote bi der niwerborghe
dat een den anderen mochte sien
daer scede men dat heer in drien
een deel cocghen men doe sende
van der gheest al toten ende
so datter geen daer ontweke
doe storet men stoutelike
ende ghinc striden op de vresen
de dat spel moesten verliesen
nochtan vochten si over zere
daer worden versleghen mere
dan dre dusent op de stat
oec derric mi vermeten dat
datter vele in der mare
verdronken ende haerentare
worder versleghen herde vele
de van oudorp mochten te spele
vertellen dat si stille saten
ende gheens orloghens hem vermaten
als de van vronen haer ghebuere
hadden ghedaen ter selver uren
de daer verloren lijf ende goet
mi donke wel dat hi es vroet
de hem te tide bedenken can
eer hem de scade coemt an
als de vresen hadden verloren
des si langhe groten toren
hebben moghen de daer leven
entie daer inden lande bleven
ghinc men doe ansteken brant
ende verbernen altehant
dat dorp te vronen al te male
wat holpe hierof langhe tale
daerna bi ghebode des graven
worden de vriesen al begraven
men voer danen met groten spele
want der scaden was niet vele
de den grave was ghedaen
sonder den ghenen dien ontfaen
hadden van vrienden die drevens rouwe
daer bleef doot de ghetrouwe
van arkele de goede her jan
hoe mochten si bliscap driven dan
de sulken vreent hadden verloren
mochtens te rechte hebben toren
desghelike waren si alle
de doe waren in den misvalle
van haren vreenden ende maghen
mochten daer met rechte claghen
de grave gaf orlof sinen lieden
entie heren hem berieden
dat si den grave florens souden
aen de reise brenghen ter mouden
men wonne niet aen den staen
men hoeven op ende droeghen daen
sulc met bliscap sulc met rouwen
ende voerdene onder de vrouwen
te reinsborch int cloester rike
daer laghen in desghelike
sijn wijf ende sijn dochter bede
daer so brocht men gherede
omdat men daer wilde graven
ter eerden bringhen met groten haven
als men cortelijc dar na dede
hi wort begraven ter selver stede
in den coer met groter eeren
doe moeste de grave danen keren
ende varen over al int lant
al haddijt wel in sijn hant
hi moste berechten ende wesen
nu met dien nu met desen
ende doen als heren plegen
beide in steden ende in weghen
vrieslant was comen te bande
ende hadt weder in sijn hande
ende sette baeliuwe ende rechtere
die dwinghen souden de vechtere
in zuuthollant wort baliu
her jan ghemaect dat segic u
van renesse diet ontfinc
in can gheweten om welc dinc
men hem sulke dinc beval
ic weet wel dat ment mi hal
men sette baliu in allen steden
de dat lant soude bereden
als betaemt te sulken zaken
ic sal u segghen can ict gheraken
als ic beste hebbe verstaen
hoet voert int lant es ghegaen
daer na droech men overeen
dat den rede moghelic sceen
dat sijn wijf bi hem ware
dus ghevielt men voer om hare
ende brochte se int lant met eren
doe pensden de grote heren
in hollant ende in zeelant mede
hi mach hebben moghenthede
die den grave hebbe in handen
wat hi wil mach niement anden
dus penseden si an beiden siden
maer de ghene die ten tiden
den grave brochten uut enghelant
dochten dat sine in de hant
doe hadden zeker ghenoech
want men altoes overeen droech
dat men ghene dinc en dade
hen waer bi ghemenen rade
dus ne mochte niement vermoeden
dat mer iet voer soude hoeden
dus ghevielt tot enen male
dat men voer te remerswale
om enen dach daer te houden
daer de van brabant comen souden
daer jeghen te berghen anden soem
men spracker om ende men nam te goem
de over soude draghen de tale
doe dochte hem allen ghedaen wale
dat her jan soude varen
over ende den dach verwaren
die lettel pensde alhier ave
dandre bleven bi den grave
her jan voer ende voerde mede
van sinen vreenden daer ter stede
die hi betrouwede alre beste
des wort hi beseert in leste
hi voer ende keerde ende droechte tale
doe ghevielt tot enen male
dat de grave ende her wolfaert voeren
in rivieren nu sal roeren
van ouder vete een niwe spel
nu hoert wat aldaer ghevel
alse quamen bi lodike
dede men verstaen sekerlike
den grave dat men soude vaen
ende dat her jan hadde ghedaen
ende men in brabant voeren soude
men vraghedem of hi woude
varen op thuus te lodike
daer mochte hi wesen sekerlike
dat men iet soude vanghen
de grave sprac ic wil ganghen
op den huse ende ontbieden
den hollandre met sinen lieden
ende bouden sinen broeder
doe sprac daer een ghi sijt vroeder
vele dan ic hadde ghewaent
trouwen binnen deser maent
crighen u de van brabant niet
noch van vlaendren wats ghesciet
al hadt her jan oec ghesworen
dese pine heeft hi verloren
ende sijn wille sal niet ghescien
her jan quam over doe mettien
de sijn dinc te doen achte
ende wiste niet van deser drachte
als hem dit quam te voren
pensede hi wel ic hebbe verloren
den grave wat sals ghescien
hi voer wech staphans mettien
beide droeve ende erre
tsinen huse sonder merre
mormont ende spijsde dat
ende naemt staphans ter stat
op avonture wats werden soude
her wolfaert voer also houde
metten grave sijnre straten
hi soude node achterlaten
so dat hi ter veren quam
hi achtens cleine al was hi gram
hieromme her jan van renesse
ic sal hem lesen sulke lesse
pensde hi behoud ict leven
ic doe hem dissipline gheven
hine beroemes hem nemmermere
dat hi mijns ghelike is here
ende hi brocht sider toe
dat men her janne daghede doe
voer den grave toter vere
her jan en hadde ghenen ghere
daer sonder gheleide te comen
hen hadde hem niet moghen vromen
dus wort hi ghebannen daer
ende korteliken daernaer
dede men daghen sine vriende
a daer hi jeghens goeds verdiende
b die voert quamen mosten legghen
a te ghisele sonder wederseggen
b die niet en quamen bereet men al
ende woestetse groet ende smal
naden kure van den lande
heren wolfaerde dochte wesen scande
soude dat huys behouden bliven
ende seide men soude eer ontliven
hem honderden of men sal winnen
thuys ende daer leggen binnen
dus belach men mermond
men lach er voer ene stont
eer ment ghewan ende sijt opgaven
al had tghecost vele haven
men most breken al te male
van boven neder toten dale
dus wort verdreven her jan
want hem her wolfaert niet en gan
dat hi in den lande blive
ende jeghens hem iet kive
dus berechte hi dat lant
dat hire ghene so stout en vant
noch so moghende hijn deden tafter
dit vernoy ende menich lachter
moste menich man verdraghen
her wolfaert met sinen maghen
haddent allene op de dume
metten grave so dat hi cume
kende yement de hem gheleke
doe so dede hi huweleke
met siere dochter als wi horen
ende gaf se gheraerde here van voerne
daerna dat so verre quam
dat hi gheraerds moeder nam
te wive ende had se een stic daerna
doe ghevielt als ic mi versta
dat de van vlaendren hem verhieven
jeghen den coninc ende in brieven
hem ontseiden vrienscap al
god hi gheve hem ongheval
de hem eerst gaf den raet
daer es of comen so menich quaet
doe sochte hi helpe in enghelant
de coninc quam hem te hant
also al hi hadde ghelovet
nu denc mi dat elc man dovet
ende oec is uten kerc
dat hi sinen gherechten here
niet wil wesen onderdaen
hine soude liever anegaen
datten een ander sloech bi tore
dan hi van sinen here hore
een woert jeghen sinen wille
hem waer beter sweghen stille
dan hi hem verheft so sere
jeghen sinen gherechten here
hierbinnen heeft men vernomen
dat des coninx bode es comen
van vrancrike an den hollanschen grave
ende boet hem van siere haven
dat hi in sijn helpe ware
hi woude hem stille ende openbare
sinen vader helpen wreken
doe begonde men hieromme te spreken
de grave van vlaendren boot algelike
hi woude den neve maken rike
woude hi hem in staden staen
wat holpe het moste so gaen
daer also alst ganghen soude
men dede dat haer wolfaert woude
wat men sprac of wat men riet
dat ne deede algader niet
hadde de coninc ghewilt gheven
half dat conincrike sijn leven
het ne hadde een twint niet besloten
men hadt wel int vat gheghoten
emmer dat hi scoudich ware
sinen maghen openbare
te dienen dan enen vreemden
de nochdan dat gheteemden
dat si daer toe gaven raet
ende holpen met alre daet
dat sijn vader word ghevaen
ay bi gode dat was mesdaen
dat hi mettenghenen soude
gaen vechten of men woude
de sinen vader metter hant
vinc ghi moghet weten te hant
dat de van aemstelle ende van woerden
mochten vertellen in groter boerden
dat si metten grave souden
vechten opdat si wouden
ende met hem totegaen in sine scare
die sinen vader openbare
vinghen eer hi bleef doot
bi gode dat was jamer groot
dat men des moste ghehenghen
dat ment daertoe soude brenghen
a dat een kint aldus dade
b ic ne was daer niet te rade
had mens daer op mi ghegaen
ic hadt helpen wederstaen
ende eens anders had ic ghedacht
had ics wel ghehadt de macht
het moste wesen het was bescreven
dit was te voren al bedreven
dats her wolfaert machtich was
al hadde ghedacht yement das
dat tander beter hadde ghewesen
men moeste hem volghen dus in desen
de sticken waren ghemaect vaste
doe quamen den grave lede gaste
dat waren van vlaendren sine omen
si baden dat se god verdoemen
moeste of si gaven raet
tot so jamerliker daet
ende of si noyt tote enigher stede
pensden so onnoyaelhede
ende of si de morders hadden ghesien
sonder enich malegien
a ende of de verraders van amestelle
b ende die van woerden sijn gheselle
oyt van hem hadden confort
also vele als een woert
ende oyt van hem ghevordert waren
so moeste de duvel in hem varen
des baden si al openbare
ende her roebrecht swoert aldare
swoer hi wel god weet al
wat holpe hier of groot ghescal
dat kint moste also ghedoghen
nochtan sach hine noyt in doghen
hi ne sloech sijn oghen ter eerde neder
ende cume woude hi opsien weder
het most wesen het was om niet
doe voer hi over te biervliet
ende voer te ghent als ic wane
daer saghen doudervader ane
de sere blide was van desen
ende hietene willecome wesen
een stic bleef hi met hem daer
ende corteliken daernaer
keerde hi weder in sijn lant
doe gheviel dat te hant
de coninc keerde de was comen
ute inghelant tsinen vromen
ende maecten vrede onderlinghe
de inghelsche ende die vrancse coninge
de coninc voer wech te hande
ende liet vlaendren in de scande
hoe si voert voeren weet men wale
van hem latic nu staen de tale
want ics van hem niet began
ende wil wederkeren dan
daer icte tale of begonde
also ic ghemerken conde
so was haer wolfaert allene
hoeft vanden rade alghemene
hierbinnen est also vergaen
dattie vriesen hebben ghedaen
van haer mesdaet jeghen den grave
ende gaven hem van haerre have
diere leveden also vele
dat hem ghinc al uuten spele
de weduwen waren bleven
vanden doden mosten gheven
half haer have ende haer goet
mi donket dat in minen moet
datter vele uut was ghemaket
ic wane daer sulc heeft gheraket
groet goet tote sinen dele
de scade van deen casteel
te widenesse wert vergouden
si hadden vele bet ghehouden
an den grave haren here
dan si den bisscop daden de eere
dat si hem gheloveden bet
daer hi se mede lede int net
als hi sint de andre dede
nu hoert hier ene vreemthede
wat hi dreef ende begheerde
hets wonder hoe dat hi gheheerde
dat hi voer oestvrieslant duere
ende dede prediken ter menigher ure
tcruce opden grave van hollant
dien hi so onwettich vant
also hi seide dat hem dochte
dat hijt gheherden niet en mochte
hi ne most berechten metten swerde
hierom wast dat hi begherde
helpe van minen here den pawes
mi wondert dat hi was dus aves
also goet clerke als hi was
dat hi dorste ghewaghen das
datte liede onghelovich waren
ende dat dorst openbaren
in sermoene onder de liede
mi wondert hoe dat oec ghesciede
dat hi tcruce prediken dorste
hi gaderde lude sonder vorste
ende doet se alle met loghenen roeren
dat si met hem overvoeren
met menighen scepe ende met groten
quamen si over tere roten
bi monekedamme onder dat lant
tfolc ghevreischet altehant
ende sette hem dapperlike ter were
als si vernamen tfreemde here
kenemaers ende waterlandre
quamen daer ende menich andre
de hem ter weren scoepen wale
wat holpe hierof langhe tale
si voeren toe al sonder vaer
een groet scip si wonnen daer
met crachte doe den vriesen af
so dat hem dat volc opgaf
die daermede quamen ghevaren
behalven die daer versleghen waren
men ghinc daer houwen ende slaen
si vloen de mochten ontgaen
dat volc wart al ondaen
men sachter niement ter were staen
de bisscop vlo sijnre veerde
want hi hem emmer niet en weerde
hi liet sijn scip het was so goet
ende spranc in enen mindren boet
daer hi mede ontfoer altegader
nu hoert van desen heyleghen vader
wat wondre dat hi hevet bedreven
dat aldaer verslaghen bleven
so vele lude dat wonder was
ende ghevanghen sijt seker das
so vele dat si seder gaven
menighen marc van hare haven
bisscop willem hevet dit ghedaen
noch suldijs meer verstaen
als de tijt coemt suldijt horen
maer hier gaet een ander voren
als de bisscop dus hielt dien strijt
te menegher stede te meniger tijt
jeghen den grave waer hi mochte
nu hoert wat her wolfaert wrochte
hi dede den bisscop spreken
of men den twiste mochte breken
tusschen den grave ende hem
so datte bisscop willem
lovede den pays ende quamer toe
ende voer te dordrecht doe
ende voer ter veren toten grave
daer hi blide doe sciet ave
also als men ghemerken mochte
in weet wat hi int herte dochte
men mochte doe sien wat hi wrochte
als men ten utersten besochte
doe hi was comen in sijn lant
berieden hem recht altehant
dat hi den grave hadde gheloeft
ic ne weet of hi was verdoeft
dat hi emmer orloghen woude
den grave ic wane hi eromme soude
sterven als zeeder gheviel
hoet ghesciede seldi weel
hiernaer horen alst is stade
her wolfaert de wart te rade
dat hi quam metten grave
in hollant ende nam hier ave
raet wat men doe best dade
doe wort men aldaer te rade
ende docht hem goet int ghemene
dat men ghijsbrecht van yselstene
ombode dat hi den grave
iselsteine sijn huys opgave
want hijt te lene van hem helt
ende hijt selve besitten wilt
tsinen behoef sijn orloghe duere
ende recht op dezelve huere
dattie orloghe waren gheent
soude hijt weder onghescent
ende onghescaedt hem dan gheven
ende alle sticken diere bleven
soude hi hem gheelden scadeloes
ghiselbrecht seide dat hi altoes
sijn huus niet rumen zoude
ende hi sinen rechten here woude
altoes wesen trouwe gherne
den grave staets nu tonberne
rumedic thuus dat ware scande
ja ne ben ic marscalc vanden lande
van sbisscops weghen miins heren
ic ne mocht niet doen met eren
verganghe mi alst mach vergaen
doe de grave dit hadde verstaen
vraghedi heren wolfaerde doe
wats wesen soude hi spracker toe
ghi sult ghebieden hervaert
ende doen beligghen thuus ter vaert
ende laten thuus niet begheven
eer ment op hevet ghegheven
men salre bliden maken sterke
ende anegaen met groten werke
met catten ende met evenhoghen
si ne sullent niet ghehouden mogen
men salt hem winnen over thovet
mijn herte des niet ne ghelovet
dat sijt moghen houden langhe
si ne moetent opgheven bi bedwange
dus wart men te rade daer
ende corteliken daernaer
wort ghisebrecht selve ghevaen
dat hebben sine ghebueren gedaen
her hubrecht ende sine maghe
diere dicke op leiden laghe
ende hildene vast op kulenborch
nu moet dat wijf allene de sorghe
van den huse draghen voert
cortelike men doe hoert
dat een knecht van vianen
ghinc heren hubrechts kint verspanen
ende leide dat mede op yselsteine
dat jonc was ende herde cleine
ende bleef selve aldaer binnen
dus waren droeve in haren sinne
des kinds maghe dan was gheen wonder
al waren si gram menne conder
omme ghedoen ghene dinc
anders dan men thuus bevinc
ende belach harde vaste
si moesten ghedoghen doe de gaste
dat bi hem waren de felle ghebuere
men warp hem in te menigher uren
menigen swaren steen
si hieldent so dat wonder sceen
joncfrou beerte was so stout
dat sijt om geenrehande gout
haer huus op wilde geven
noch doer vriende noch doer neven
het ne ware of men woude
dat si allene spreken soude
haren man ghisebrecht
dat hi riede dat dede si lijchte
anders soude si toter doot
houden in alre noot
dus woude men ghehenghen niet
van den huse men niet en sciet
men blever vaste liggen voren
langhe stont als wi horen
want menne wouts niet begeven
daer omme coste hem selven tleven
doch lach menre so langhe voren
dat joncfrou beerte als wijt horen
boet thuus daer ter stede
behouden lijf ende lede
der gheenre dier waren binnen
de men levende mochte bekinnen
men wouts niet doen doe most bliven
nu hoert behendicheit van wiven
omdat si hopede te maken
dat sijt beste soude gheraken
so bat si dat men haer gave
die een helf entie grave
metten andren sinen wille dade
doe wortmen ginder des te rade
men gave de helft de metten lote
haer gheviel ende ghenote
elc sijnre avonturen
anders mochts haer niet ghebueren
dat men haer iet gheven soude
ende oec opdat si leveren soude
den ghenen diet kint daer brochte
si namen raet hem allen dochte
dat beter ware verre te voren
dan si alle waren verloren
ende joncfrou berte mede
si sprac doe uut derzelver stede
soe welke helft dat coemt an mi
also alst besproken si
willic hebben quite ende vri
men antworden haer dat si
die brugghe de was al tebroken
ende de porte was gheloken
de men ontdede altehant
so dat men horden vant
die men ondede ende ginc in
men vanter lude meer no mijn
dan xvi de ter weren
souden doghen ende niet mere
dander doot ende somme ghewont
ende vanden live onghesont
sonder de knechte de tkint verriet
die ne was ghequetst niet
dien leverdmen heren hubrecht
de recht dede over den knechte
teerst dat hi hadde stade
ende deden legghen op enen rade
ende sijn kint vant hi ghesont
men voerde op de selve stont
de ghevanghen tordrecht
daer olout over dede recht
hi setter achte aen deen side
an dander achte herde onblide
mocht si wesen so help mi god
aldaer werp men om hem lot
dat lot was also ghemaket
twe bollekine wel gheraket
ront was elc als een cloot
ghelijc ghevarwet even groot
in deen was een hollanschen penninc
in dander een lovensche dese dinc
was ghemaect so dat men niet
segghen mochte hier is ghesciet
vordeel of valsheit inne
olout sprac nu siet minne
de den lovenschen penninc toehoert
hevet hier sijn lijf verboort
ende de den hollanschen sal ontfaen
de sal metten live ontgaen
si worpen tlot men sloech af
hem deent de aventure gaf
dandre dede men doe ghevaen
dat dochte mi onrecht ende mesdaen
doe hadde de grave thuus al vri
daerna ghevielt gheloves mi
dat her wolfaert bat den grave
dat hijt sinen wive gave
yselsteine ende benscop mede
de grave deet staphans ter stede
hi hadde haer ghegheven al
tlant van woerden groot ende smal
dat her wolfaert hem selven bat
ic wane hijt dede omme dat
dat men yselsteine wan
ende men de lude onthovede dan
de daer op waren vonden
dat gheen man tote dien stonden
jeghen hem verheffen soude
ic ne weet wat hi doen woude
int lant van woerden begondi maken
ene borch conde hijt gheraken
groot wijt ende daertoe starc
dede hi beginnen daer dat werc
tote eenre stede de men hiet
die pitkupe so dat men niet
int lant soude moghen comen
men hadt metter borch benomen
het was aent ende vanden lande
nu hoert hier ene niwe scande
in de porte van dordrecht
was doe menich pilic knecht
dat vermoyede aloude sere
ende men teech hem dicke mere
dan met rechte der scoude was
op een tijt bat alout das
al den scepenen van der poort
dat hem lief si dat men hoert
ene stille waerheyt van swaren dingen
de scepen wouden wel ghehinghen
si houden al der porten recht
ende op ene vorwaerde echt
dat scepene de besitten souden
ende bannen de si bannen wouden
waert drie jaer vier ofte vive
daerbi ne soude hi vanden live
niement roven noch goet ontfaen
op dese vorwaerde wert bestaen
de si aloude gaven bescreven
mosten de tijt sijn verdreven
de hem scepen hadden gheset
waest op lijf waest op let
quamen si weder binnen der tijt
so mochte de scoute sonder verwijt
hem dat doen alst was besproken
ende dat recht bleef onghebroken
die waerheit was doe beseten
ende eer men se ute seldi weten
quam de grave selve daer
ende her wolfaert wet voerwaer
heschede der scepene taflen doe
ende scepene spraken hem toe
wat woudi daermede maken
hi sprac ic salt wel gheraken
wies mesdaet ic vinde so groot
dat hi hevet verboert de doot
men sal hem doen staphant sijn recht
de men min vint mesdadich echt
die sal minre pine ontfaen
dit ne sal niement wederstaen
scepenen seiden ten mach niet wesen
wi hebben vorworde ghemaect van desen
jheghen aloude onsen baliu
trouwen des messaect hi u
sprac haer wolfaert openbare
scepene antworden dernare
onse hantveste seghet wel
dat wi ende niement el
recht ende vonnesse seggen mogen
over onse poerters van laghe van hoghen
dese vriheit gaf u oudevader
coninc willem daer wi alle gader
of hebben beseghelt ende bescreven
dits ons van uwen ouders bleven
hout onse recht so doedi wale
hiertoe en helpt gheen langer tale
mijn here moet de tafel hebben
ende sulken tasten op sinen rebben
want hi es uwer alre heer
ende sal rechten also seer
dat den quaden rouwen mach
des wil hi sonder verdrach
de tafel hebben wats ghesciet
scepen spraken dats om niet
hen sijn niet onse vorworde
alse her wolfert dat horde
sprac hi ic seg u twaren
so moeten te delf te gisel varen
ende na minen here staphans comen
de u de scoute nu sal noemen
de grave voer siere straten
de scoute woude doe niet laten
hi ne noemde doe bi namen
de hi woude dat na hem quamen
si voeren doe in de poort
te delf als men heeft ghehoert
vive wasser men sende hem mede
dre boden uter stede
die den grave souden volghen
ende spreken al was hi verbolgen
op de poort van dordrecht doe
ende sien mochten sijt brengen toe
dat men dat maecte te goede
ende dat in betren poynten stoede
de grave voer in den haghe
her wolfaert sat op ten andren dage
ende voer te woerden waert
ende merrede an de vaert
in weet der daghe so vive so sesse
wat helpt dese langhe lesse
de poerters senden hem vieren na
om te spreken als ic versta
metten anderen haren here
de was verbolghen herde sere
doe de viere aldaer quamen
tote achte  al bi namen
heyne ende pouwels hieten de twee
al was der andre mee
ic ne can se niet ghenoemen
so was hem te voren comen
dat her wolfaert niet was daer
doe senden si haer boden daer
om te proevene op welken daghe
hi comen soude in de haghe
de bode vantene tyselsteine
hem ende sijn wijf daer ghemeine
her niclaes van kaets wasser mede
de bode spraken daer ter stede
ende hi seide sinen wille
die bode keerde swigende stille
ende telde sinen here voert
wat hi van hem hadde ghehoerd
si beiden doe toten daghe
dat hi was comen in de haghe
de grave en woude gheen antworde geven
sonder hem dus sijn si bleven
liggende stille ende beiden daer
toter wilen dat hi quam naer
doe her wolfaert comen was
worden si te rade das
dat jan de moelnaer pieter mede
heren tielmans soen voeren ter stede
ende jacob hoer derde gheselle
toten grave daer ic af telle
om te sprekene van hare dinc
de grave doe te rade ghinc
met hem her wolfaert ende aloud
die te radene hiertoe was bout
ten lesten sprac hi den moelnaer an
ende daer na dander twe man
ende lede se in de camer mede
ende spraken met hem daer ter stede
ene wile doe quamen si uut
ende olout sprac overluut
ende vraghede of heyne en pauwels waren
te delf dat sect sonder sparen
men seide ja si sijn aldaer
sullen si iet comen haer
sprac olout toten moelnaer
onbiet men se si comen haer
sprac doe jan dat weet ic wale
olout hils niet meer tale
dan hi ginc ter cameren in
hi zoude node sinen zin
hebben gheseecht daer voer ogen
men riep jan ende ghinc hem toghen
dat de grave woude gaen eten
ende dan soude men hem doen weten
sgraven wille van der zaken
si mochten hem wel gaen blide maken
ende na etene wedercomen
jan de pensede het sal ons vromen
ende ghinc ter herberge met sinen gesellen
alse hi der quam begonste hi te tellen
enen bode dat hi woude
dat hi den andren seggen soude
binnen deen quam de mare
dat al dat hof ghereet ware
ende de grave woude riden
ende woude langher niet onbiden
help seit hi wat macht bedieden
ic ne weet hem wat onbieden
sech hem allen desen zaken
god gheve hem dbeste gheraken
ic bens wel droeve ende erre
de bode de voer sonder merre
hi hadde twe paerde in enen waghen
ende ginc vaste henen jaghen
ende quam te tide alst god woude
daer de grave beten soude
ende seide hem allen dit
pauwels langer niet en sit
hi stont op en ginc siere straten
heyne de sout node laten
hi stont op ende dede also
dus quamt toe dat elc vlo
de grave quam met heren wolfaerde
doe hi ghebeet was vanden paerde
quamen si daer dandre waren
her wolfaert sprac al sonder sparen
want hi was int herte fier
de van dordrecht sijn si hier
ja wi seiden deghene doe
de daer waren hi sprac hem toe
gawi dan laet u spreken
roept u ghesellen laet niet ghebreken
onde de clocke ginc her wolfaert
ende vraghede al onghespaert
om pouwelse ende heynen mede
men antworde hem daer ter stede
si gaen spelen wi ne weten waer
doe seyde her wolfaert senter naer
wi hebbent ghedaen seiden si
mettien so begonde hi
te seggene alst voren staet
van der taeflen al de daet
hoe dat se de grave hebben woude
ende over de ghene rechten zoude
dies hadden verdient hoe dat ware
dit toende hi deen van delf al dare
daert de van dordrecht anehoerden
si seiden here bi vorwoorden
hoert de waerheit seggewi u
dit spraken wi metten baliu
dat scepenen souden nedren ende hoghen
olout sprac dits gheloghen
voer den grave ende voer hem allen
doe begonden de lude te callen
daert de grave selve anehoerde
dat hi sprake onhovesche woerde
wilde hi so dat lant berechten
ja sprac hi ic wil vechten
enen camp jeghens wien dat es
een scepene van delf sprac sijts ghewes
hier ne vecht gijs ghenen camp
dat waer ons te zwaren scamp
soude al onser poerten recht
staen aen eens mans ghevecht
so mocht onse recht wel arghen
dat haer es huden dats onse marghen
ghi hebt u qualike hier ghewroken
dat ghi goede liede hebt versproken
ende gheloghent voer onsen here
dats u te mesprisen sere
waert dat ment bevroeden conde
doe sloech men dat van den monde
ende vraghede daer openbare
waer pouwels ende heine waer
men antworde wi ne wetens niet
doe seide her henric ghi heren siet
nu moghedi horen ende verstaen
dat dese twe hebben mesdaen
jeghen minen here so vele
dat si in nernste noch in spele
niet dorren comen daer hi es
nochtan waren si des sijt ghewes
ghesent van dordrecht uter poort
als ghi wel hebt ghehoort
nu van desen daghe voort
es de vreenscap al ghescoert
tusschen den grave ende hen tween
ende oec nes daer vrede ne gheen
hi sel se cranken daer hi mach
weder het es nacht of dach
mettien lieten si de tale
si ghinghen doe wech altemale
de grave voer wech als hi woude
de ghesellen senden also houde
enen bode sonder sparen
dat hi tordrecht soude varen
want si ontsaghen hem van desen
dat men om hem vervaert soude wesen
alser quame de niemare
de bode hi voer al dare
ende eer hi conde comen daer
hadde een gheseit openbaer
dat alle lude waren ghevanghen
ende haer ne gheen waer ontghanghen
dat volc was al tenden rade
de bode quam des avonts spade
de doe al openbare
wederseide de quade mare
hi seide ic wil ghijs mi ghelovet
sijn si ghevaen ic gheve mijn hovet
af te slane dat willic wale
men gheloefde sijnre tale
eilc ghinc daers hem luste
die bode ghinc in sijnre ruste
men wilde beiden toten daghe
dat men dan ten besten saghe
des anders daechs wel bitide
wort de porte herde blide
want heine ende pauwels waren comen
ende ontghanghen te haren vromen
si waren blide om dese twe
tsavons quamer lude meer
ende sander daghes te primetide
waren si daer alle des waren si blide
bede ghisele ende boden mede
de te delf laghen in de stede
ende waren comen sonder oerlof
dus en staets de grave niet of
noch her wolfert noch olout
de te radene hier in was bout
si deden scriven in enen brieve
dattie grave ontseide alle lieve
ende alle vreenscap mede der poort
alse tfolc dat hevet ghehort
datse de grave hevet ontseit
vergaderden de porters ghereit
ende ghinghen te rade sciere
ende coren der hoeftmanne viere
bi wien men alle zaken dede
si deden scriven daer ter stede
an al de porte van den lande
di mochten si doen sonder scande
ende baden hem op rechte omoet
dat elc port also vele doet
dat si bidden den grave
dat hi de dinc wil laten ave
ende hi haer recht late behouden
dat si dat wel weten souden
dat men hem des ghelike soude doen
men liet die boden niet gheroen
de dese brieve souden draghen
men ghincse henen jaghen
in hollant ende in zelant mede
an elke porte an elke stede
daer men waende dat liede waren
nu setten toe al sonder sparen
sgraven raet rechtevoert
ende leiden liede bi der poert
de souden ligghen in de wachte
datter niement in en mochte
ende dat mer niet in en mochte brenghen
hen ware of men se woude ghehinghen
men woude doe dat jongheer witte
ghinghe ligghen opt huus van pitte
te wachtene die jeghenoede
hi most doen al dede hijt node
talblasserdam hordic bedieden
lach haer niclaus van kaets met lieden
ende wachte twater daer
ende dede de scepe comen naer
met corne ende met anderen goede
te slidrecht lach hi op de hoede
olout met sinen knapen
diet al op ghinghen rapen
datter quam ende liden woude
enter porten varen soude
voert steen huus dat te slidrecht staet
hadde hi vonden in sinen raet
dat hi den dike dede verslaen
met groten houte ende deraen
sterke planken als hem dochte
datter niement liden mochte
thuus was wel ghemaect ter were
jeghen scilt ende jeghen spere
daer lach olout metten sinen
de gherne hadden vele pinen
der port ghedaen hadde hi ghemogen
hen connen vele lude nite ghedoghen
si ne moetens hem te voeren doen
doe was daer een ende conde niet gheroen
hi ne voer met enen cogghe allene
ende met anders niement ghemen
dan de met hem in de cogghe waren
hi seide bi gode wi willen varen
sciten in de poort so menighe pile
ende dit was ter selver wile
dattie sciltwacht was gaen slapen
dattie cogghe metten knapen
quamen gheroyt vor de port
als men dit hevet ghehort
sloech men de clocke metter vaert
dat al de porte in rueren waert
si wapenden hem groet ende clene
ende volgheden naer al ghemene
bede tscepe ende te voet
al dat volc dat es verwoet
ende quamen rechte vor de were
alout scout ende hadde ghere
hem te werne mocht hem ghescien
de porters liepen toe mettien
toter were ende streden se ane
bede met stekene ende met slane
ende sloech so sere ende stac
dat men de were te stucken brac
ende olout de hevet vernomen
hoe de lude ghelopen comen
over slote ende over al
ende hi ontsiet hem dat men sal
thuus onderlopen daer
des had hi in therte vaer
hi maecte hem mede in den loop
ende quam in haren hoop
side an side dat men niet
van hem en weet eer men siet
dat hi was comen op de brugghe
ende men siet dat hi den rugghe
omme werpt ten huuse waert
ende hem weert al onghespaert
daer vochten de van dordrecht wale
si waren toe den selven male
met hem in den huse ghegaen
vechtenderhant en hadde ghedaen
dat heyne was metter grote cracht
van der brugghen in de gracht
ghesleghen als men mochte sien
eer men uut conste ghetien
ende sine uutbrenghen moghen
was de valbrucghe opghetoghen
doe mosten de porters afterstaen
dit pongiis hebben si ghedaen
up enen woensdach voer den oeste
doe ghevielt alst wesen moeste
dat si weder ghinghen in
elc was gram in sinen sijn
si hadden ghewondet liede een deel
want si scoten menighen quareel
nauwelic op anderen in den stride
daer bleef doot ter selven tide
de selve knape de erst begonde
also als ic ghemerken conde
so waer hi bet bleven daer
dan hi der porte quam so naer
dat hijs hem al volghen dede
daer bleef doot ter selver stede
dideric claus scouten broeder
sijns vader kint ende siere moeder
de porters hadden nieman doet
daer macht an lach clein of groot
sonder een kint dat weet men wale
dat was ghescoten ten selven male
daert mede liep onder de rote
ende sterven moste van der scote
nu was her wolfaert in de haghe
bi den grave ende dese claghe
comt voer hem van olouts weghen
die antworde aldus hier teghen
moet ic leven het wort ghewroken
hem waer beter hadsi tebroken
haer vorwaerde ende opghegheven
die tafel ende warens bleven
op mijn segghen ende dat ghehouden
so waren sijs bleven onbescouden
ic brenghe noch volc voer de poort
dat men selden heeft ghehoort
volx ghelike uut zelant varen
dit hoerden de ut hollant twaren
ende pensden voer hi wech de grave
wi ne comens nemmer met joyen ave
tkint van vorne moste wesen
te haren rede ende riet te desen
dat men den grave hielt int lant
anders sijn wi alle ghescant
dus droech de raet overeen
also alst seder wel sceen
ic hoerde segghen overwaer
dat gheraert van voerne al openbaer
doe ontseide sinen zweer
diene te hant sonder keer
doet woude hebben ghesteken
men condene hem cume ontbreken
dat hine niet moste ontliven
doch so moste hi bi hem bliven
van buten wachmen overal
stillekine sonder ghescal
als her wolfert dit verstoet
was hi droeve in sinen moet
ende pensde hoe sal ic ontgaen
mi ne es niet so goet ghedaen
als ic te nacht mi henen make
ic sal lichte hebben de rake
dat ic ontga metten live
entie grave hier niet en blive
ende gheraert van vorne mijn lieve kint
dat hi mi herde clene mint
moet ic leven het sal hem rouwen
doe beval hi sijnre vrouwen
vrouwe kateline gherraeds moeder
dat si van den sone si hoeder
diene hilt met clene crachte
dus rede hi hem in der nacht
wech te vaerne was sijn ghedachte
ende wech te bringhen of hi mochte
den grave ende sinen sone gheraerde
ende ghereedde doe de paerde
si saten op al sonder sparen
doe mosten si op waghenen varen
de met hem wechvaren zoude
her wolfaert seide dat hi woude
tote sciedam te scepe gaen
als ment int dorp hevet verstaen
worden de lude al in roere
omdat her wolfaert henen voere
metten grave dus stillekine
ende hadde alle grote pine
ente gravinne al te voren
hads int herte merre toren
dat men voerde haren man
wech ende niet gheweten en can
wat bediet dat men bi nachte
wech te vaerne aldus achte
si claghet dien sijt claghen mochte
her wolfaert al anders dochte
ende voer wech sijnre straten
hi ne woude achter hem niet laten
enighe brucghe hijn deedse breken
ende pensede dat hi met sulken treken
soude de bet moghen ontgaen
doet dach was ende men verstaen
int lant heeft dat her wolfaert
waer gheporret op de vaert
ende met hem voerde den grave
voer tfolc al ontsinnet daer ave
het liep men ran ende jaghede
de gravinne sere claghede
al den luden over heren wolfaerde
dat hi voerde sijnre vaerde
haren lieven beddeghenoot
ende haer en vraghede cleen noch groot
ende bat den luden op ghenaden
dat si haer stonden in staden
dat volc wert al in roere
men hoerde nie alsulke voere
si liepen si reden dat si mochten
om haren here dat si dochten
so dat si te vlaerdinghen quamen
daer si versaghen ende vernamen
dat si waren op den diepe
men gheboet dat volc toeliepe
ende met scepen an hem voere
de doe ghesien hadde de roere
hoe dat volc te scepe ghinc
met groter haeste om de dinc
met clenen scepen ende met groten
beide met emeren ende met boten
met vischscepen ende met scuten
de dat volc hoerde ruten
hem mochte gruwen aldaer ave
hoe si riepen om haren grave
sy roeyden na sonder merre
want si ne waren op de mase niet verre
entie wint de was clene
dus worden si hantghemene
ende vragheden den grave of hi woude
int lant bliven dat hi soude
gheven de hant so mocht hi varen
upt lant weder sonder sparen
die grave boet doe de hant
ende si voerdene weder opt lant
also als ic hebbe verstaen
so bleef her wolfert ghevaen
ende alle deghene de met hem waren
voerde men opt lant sonder sparen
ende gheraert van vorne wert verloest
sonder scade ende sonder cost
uter vanghenesse daer hi in was
doe worde si te rade das
die grave soude varen in den haghen
her wolfert most op enen waghen
varen te delf inde porte
als men wel heeft ghehoert
ende op een steenhuus most hi gaen
entie andre de ghevaen
met hem waren ghinghen mede
waer men woude in de stede
tfolc was wel na uten sinnen
si hadden tote hem clene minne
ende wort roepende overluut
ghevet ons den man hier uut
die onsen here den grave verriet
of ghi ne sult zelve niet
metten live moghen ontgaen
want wi u selven sullen slaen
wildi selve behouden tleven
so moet ghijn ons hier uutgheven
als ment verstont op den vloere
dat volc daer buten was in roere
staken sine ter trappen neder
ende haelden de vrouwe weder
dat si niet daer buten quame
si ontsaghen hare blame
dat enich quaet knecht an haer
doen mocht dat mesdaen waer
dus sach si jamerliken rouwe
an haren man de edel vrouwe
daer menne uut stac ende haer helt binnen
ende hi was met onminnen
daer ontfaen alst wel sceen
want daerne was man negheen
hi ne begheerde sine doot
doe wert dat gheloop so groot
onder tfolc ende tgherochte
het sloech al dat slaen mochte
beide jonc ende out
hem ne was niement hout
daer wert hi verslaghen sciere
ic wane dat niet si viere
daer jeghenwoerden stonden
si ne sloeghen dere toe comen conden
aldus heb ict verstaen
dus en mocht hi niet ontgaen
hi was daer ghehaet so seer
hadde hi met hem enighen here
willen laten in den rade
sine dinc waer bleven stade
ende waer lichte te live bleven
neen hi niet hi hadde verdreven
de beste gheboerne van den lande
ende had hem ghedaen de scande
de selve haelden metter hant
den grave jan vut inghelant
de stac hi of al ghemene
ende wilde wesen raet allene
ende doen sinen wille
beide lude ende stille
waer hi bleven in desen stane
sekerlike na minen wane
hi waer weldigher dan de grave
hi gaderde so grote have
overal in den lande
ende hi dede so grote scande
sinen viant waer hi mochte
mi wondert sere wat hi dochte
hi duwede sinen viant tonder
al haten sine ten was gheen wonder
ic weet wel dat van renesse
her jan beriet hem de lesse
als men verstaen hevet ende ghehort
want men sach hoetoe ghinc vort
ende hi quam weder inden lande
waendi hi ne pensde om de scande
de hi hem dede waer hi bleven
te live hi haddene verdreven
beide stille ende openbare
de wile hi raet te hove waer
daeromme ghinct alst wesen moste
op den eersten dach van den oeste
recht op sinte pieters daghe
most her wolfaert dese plaghe
daer ghedoghen als wi leren
int carnacioen ons heren
xii hondert neghentich ende neghene
ic rade elcken man te pleghene
es hi here cleine of groot
dat hi iement late sijn ghenoot
es een man eens heren raet
enthem also ziene staet
dat hi es machtich zeere
namelike met sinen here
wil hi doen dat hem sal vromen
laet ander lude te borde comen
de machtich sijn van groter haven
so ne derf men over hem niet claghen
maer wil hijt selve sijn allene
ende met hem niement laten ghemene
so moetene al de werelt niden
so mach hi onlanghe daer op tiden
ende ghevalt dat hem mesgaet
so ne es niement hi ne ghevet raet
hoe dat men ghenederen mach
men siet heden op den dach
es een man ghedert so
de here en achts niet een stro
ende haten dien te voren minde
ghelijc enen dies niet ne kinde
hi dochte mi vroet de conde houden
mate in desen ende ombescouden
want hen mach gheen here
bliven staende in desen kere
ende hen mach gheen here allene
here wesen groet no clene
sonder god diet al ghewrochte
hi pensede wel die dat dochte
nu spranc uut de niemare
als ment ghevreischet openbare
tordrecht dat dus was vergaen
sloech men doe de clocke zaen
ende dat volc wart in roere
si riepen altoe horre voere
makewi ons uut al ghemene
ende beligghen crayenstene
olout mach ons niet ontgaen
hi ne blivet doot of ghevaen
als men dit heeft ghehoert
ghinc aher wapenen de poort
jonc ende out meerre ende mindere
manne knechte ende kindere
al liept uut ten selven stonden
voer thuus te slidrecht daer si vonden
olout op met siere partien
die niet en wiste horic lien
hoete delf was vergaen
hi sette hem ter weren saen
want hi ontsach de felle gaste
ende pijnde hem thuus te houden vaste
ende seide daer boven sidi dronken
u spise nes noch niet ghesonken
waendi hier halen u ghewijn
ic wane u es de duvel in
de porters riepen hets ghedaen
ghi stervet zeker hets so vergaen
ende liepen toe met groter crachte
ende stormden tote in de grachte
met al dat si mochten doen
so dat si luttel lieten gheroen
of luttel sliepen binnen der nacht
si streden se an met groter cracht
toten daghe doe quamt zoe
dat her niclaus de was doe
talblas op de wachte gheset
hem bedochte een luttel bet
ende pensede dit spel es verloren
ic mach mi bringhen in mere toren
dan ic tote noch hebbe ghewesen
hi sat op ende voer met desen
te niemensvreent ende bat ghenade
dat men hem te sprekene gave stade
hi wan gheleide ende quam
voer dat huus als dat vernam
olout vraghedi openbare
waer dat de grave van hollant ware
ende her wolfaert ende die andre mede
dander antworden op de stede
de grave es in de haghe
ende her wolfert ende sine maghe
sijn ghevaen ende hi is doot
her wolfert selve wonder groot
hadde hem des ende den sinen
van rouwen waenden si verdwinen
maer sulke en woudens niet gheloven
her niclaes sprac ic moete doven
es her wolfert niet versleghen
ende ic ne weet van sinen maghen
dan si alle ghevanghen sijn
bi ridderscepe dits de fijn
dat hi doet es siet wat gi doet
aloude wandelde doe sijn moet
ende wert verveert overzere
ende bat dor gode onsen here
dat men ontfinghe hi woude opgheven
thuus mocht hi behouden tleven
hi ende lieden sine
de met hem waren dese pine
was al verloren dat verstaet
si ne haddens ghenen raet
de uter porten aldaer laghen
dat sijs iet dorsten ghewaghen
voer de ghemeente dat si se ontfaen
hadden ende si souden ontgaen
maer si voerden se in de poert
ongheslaghen ende namen voert
davonture alst vallen mochte
oloude ende den sinen dochte
dat daventure waer te swaer
doch seiden si al openbaer
wildi ons bringhen teser stonden
in de porte tonser ghesonde
dat gi ons niet nemet tleven
so willewi ons nu opgheven
al der ghemeenten in ghenaden
si seiden wi sijns niet beraden
wi nemen u op ter meenten wille
anders moghedi swighen stille
wi en willen om uwen wille niet sterven
ons goeds ende der porten derven
dus worden si daer upghenomen
ende sijn vor de porte comen
an de brugghe bi deser vorworden
als de ghemente dit verhoerde
liepen si toe met erren sinne
ende deden hem so grote onminne
dat si sonder ghenaden riepen
slaet al doot ende si toeliepen
ende sloeghen haren scoute daer
ende oloude haren baliu daernaer
ende twe sijnre broedere teen was een paep
ende droeghen doedekine sinen knape
ende daertoe sinen hangheman
de hem altoes volghede an
olout bleef met hem sesten doot
dandre ontghinghen uter noet
bi gheluk ende bi helpen mede
so dat si quamen buter stede
daer si behilden haer leven
trouwen dit was quaet beweven
ende gheroert onder de liede
daer dustane scade onder ghesciede
had olout ghehouden sijn woert
als si waren te rechte vort
so ne waer hem niet messciet
daer dit of quam ende menich verdriet
dat hier of quam als ic versta
ende ghi horen sult hierna
dus mach men merken ende scouwen
dat men met droefheit ende met rouwen
dese werelt dus beghevet
als men se al ghebouwet hevet
men siet wel dat menich man
hem ghedoghen niet en can
dat yement wese sijn ghelike
hi begerde te wesene rike
hi begheert te hebbene ere
hi begeert te wesene here
meer vele dan hem betame
dat dinct mi voer gode scame
god gaf ons dat exempel niet
doe hi quam in dit verdriet
ende onse menscheit an hem nam
hi was soeter dan een lam
omoedich ende daer toe stille
nochtan had hi sinen wille
wel ghedaen met enen winke
mi wondert wat de ghene dinke
die hier ter werelt heeft ghenoech
ende in redene sijn ghevoech
ende hem niet en can ghedoghen
dat hi sijn herte mach gheboghen
dat hi penst hi sal sterven
hi ne hevet liever an te erven
groet goet de naer hem comen
al eist luttel tsinen vromen
want selden hout sijn herte vrede
ende hi verwercter gode mede
ende daer toe sine ommesaten
woude hi hem ghenoeghen laten
dat iement hem ghelike ware
ende hi hem dan trecte nare
sine ghebuere ende hadde te vriende
diene gherne eerde ende diende
daer mochte hi bi staende bliven
maer wilde hi se alle verdriven
so moet men pensen menighen raet
hoe men ghenedert sijn overdaet
dus moet hi vallen de te voren
na niemens rade en wilde horen
ende doer niement dede een oert
conste hi der ewangelien wort
ende pensede derom ende dede dat
de ewangeli seghet ons dat
so wie hem in hoverden
verheft hi sal ghenedert werden
ende wie sijn herte oetmoedich toghet
hi sal vor gode sijn verhoghet
a ja ende in de werelt mede
b ysidorus seget tot eenre stede
vrient wiltu verheven sijn
so oetmoedighe therte dijn
dattu verhevene niet en valles
wattu does ende wat du calles
want oetmoet weet ghenen val
daeromme prisic bovenal
de bi hem selven dus vergaet
eest dat menne wederstaet
of vaet of slaet of tonderdoet
ende dat hi coemt onder de voet
men verghets herde sciere
alse ghi moghet merken hiere
die thof te voren hadde allene
van hem en weet men grot noch clene
si sijn nu des hoves verdreven
bede broeder ende neven
ende alle de maghe de hem wouden
vaste an haren rade houden
want hof es verwandelt al
als ic u voert segghen sal
als her wolfert was verslaghen
doe ginc men bode henen jaghen
beide stille ende overluut
met sgraven brieven de saluut
omboet den grave van henegouwen
dien hi best mochte betrouwen
ende bat hem dat hi tote hem quame
want hine gherne bi hem name
tsinen rade om sinen vromen
nu wast in vlaendren so verre comen
dat brucghe stont in sconinxs hant
ende bi der zee al dat lant
sonder de dam metten zwene
also oestwaert tlant ghemene
doe de grave hadde verstaen
hoet in hollant was ghegaen
ende wat sijn neve hadde ghebeden
ghinc hi hem te hant doe reden
ende voer te brugghen in de poort
om bi der zee te vaerne voert
daer moste hi ligghen ene stonde
want men ghevaren niet en conde
de wint was hem seer jeghen
ende men wachtene in allen weghen
om te vanghene ende doen scande
eer hi quam binnen den lande
dat wisti wel ende bedochte
ende bedekte hem waer hi mochte
ten lesten so quam hi ghevaren
van buten over des zewes baren
buten walchren in enen boot
die hem niet en was te groet
daer men te visschene plach mede
hi quam te middelborch in de stede
in hollant vort was sijn ghedochte
te vaerne als hi eerst mochte
hi voer voert ende quam
in noert hollant doe dat vernam
sijn neve jan was hijs blide
ende voer hem teghen ten selven tide
ende hietene willecome wesen
de gravinne quam met desen
ende ontfingene met groten eren
ende de grave pinde hem sere
te doene stille ende openbare
dat den neve nutte ware
de graven voeren beide gader
recht alst kint metten vader
de gravinne si voer mede
al te dordrecht in de stede
daer wort men te rade doe
dat men rechte sette toe
want de jonghe grave jan
selve niet berechten en can
sijn lant als hem betame
koes hi doe al sonder blame
sinen neve tot enen voecht
vier jaer te sine ende ghi moecht
horen wes men te rade ginc
de grave verhoerde doe de dinc
hoe dat kint hadde ghegeven
huus ende lant ende dat was bleven
van den verradre hermanne
van woerden ende meer nochtanne
dat goede huys te yselsteine
metten goeden alghemeine
dat daertoe behorde al omtrent
als de grave dat bekent
docht hem wesen grote gichte
de heren wolfaerde herde lichte
an waren comen van den kinde
die grave diet van herten minde
seide neve mi seghet mijn moet
de ghene de bat dat goet
tsinen behoef ende oec was
u voghet ic vermoede mi das
hadde hi ghelevet langhe tijt
hi hadde u zonder respijt
in corten tiden wederstaen
oec wat ghi daertoe hadt ghedaen
hi was u voghet al met crachte
ende stont emmer na groter machte
ende werde mi altoes van u
maer goddanc mi denke nu
dat ic u spreke ende sie
al wast dat men onboet mi
woude ic u spreken dat ic name
min dan hondert man ende quame
tote u te bridorpersluse
daer mocht ic u spreken op den huse
anders mocht mi niet ghescien
ic seide leve ic ic salne sien
tsinen eren ende tsinen vromen
goddanc hets nu daertoe comen
u vrome heb ic wille
te doene lude ende stille
ic wil dat ghi de ghifte ontsect
ende alle dinc der nederlect
ende wederroepe alle zaken
de men u hevet doen maken
ende de men u hevet doen gheven
sider dat u vader liet sijn leven
daer ghi toe ne hadt ghene scout
ghi sijt jonc ende niet out
men dede u doen zulke dinghe
dat messchien u nacomelinghe
bi des lants worden verdreven
daer omme hebben si dit beweven
de grave dede dat men hem hiet
doe docht hem goed dat men riet
dat men den zeghel sloeghe ontwe
dat men daermede nemmermee
soude beseghelen andre brieve
dit dede hi al tots neven lieve
want sine vrome lacher an
als hi wort ridder ende goet man
so doemen seghelen maken dan
so men alre beste can
groet ende breet na sijn ghevoech
dit clein es hem groet ghenoech
wat hi seghelt ic seghelt mede
nu voertan in elke stede
sprac de grave van henegouwen
dit hopic sal hem niet berouwen
sulke ghichte en ghevet niet mee
men sloech den zeghel doe ontwee
doe was de grave overste raet
ende pijnde hem voert in elke daet
te doene des lands orbaer
ende sinen neve eerlic waer
ende sijn vordeel in alre maniere
hi was soete ende goedertieren
ende sonder gal dat mocht men scouwen
want hem namaels moste rouwen
dinc de hi doer tbeste dede
hi hadde ghemaect enen vrede
tusschen heren wolfaerds maghe
ende den anderen daer de claghe
a over liep dat sine sloeghen
b ende pijndet te soenen ende te voegen
ende te effene al de saken
ende de vede te goede maken
dat mer niet om dorste sorghen
de ghevanghene liet hi verborghen
ende hulde sweren het was om niet
maer aldus eist nu ghesciet
dat si swoeren ende verswoeren
altoes plaghen si sulker voeren
dus achten si doe herde clene
de graven voeren hantghemene
in zeelant doe in elke port
ende besetten rechtevort
tlant dat in goeden punten bleve
doe voer hi voert met sinen neve
in hollant daer hi wesen woude
ende dede beseghelen also houde
den brief van der voghedien
als ic te voren hebbe horen lien
den vriesen screef men haren core
daer si mede al dorentore
souden rechten doe nam raet
de grave van henegouwen ende verstaet
om te vaerne an den coninc
van vrancrike om dese dinc
ende scie keren ende laten des niet
hi voer wech ende liet
den neve ligghen tonghemake
van den menizoen dus quam de zake
alst god woude dat hi hier bleef
als ment jaer ons heren screef
xii hondert ende xcix daer mede
tote haerlem in de stede
sente mertijns avont bleef hi doot
des hadden de vrenden rouwe groot
in den winter alse hi ghelach
doe sende men over nacht ende dach
na den grave dat hi kere
si ne moghen niet wesen sonder here
doe hi vernam wert hi droeve
doch pensede hi om sine behoeve
ende quam int lant als hi eerst mochte
als hire quam hi bedochte
sijn orbaer ende deden ter eerden
sijn neven jan met groter weerden
te reynsborch in des vader graf
de anders dan wel seghet hieraf
hi mesdoet harde zere
dat weet god de overste here
dat de stucken dus toe quamen
des moghen si hem sere scamen
de so gherne spreken quaet
ombaren sijs dat waer mijn raet
ende wreken hem metter tonghen niet
alst god woude eest ghesciet
de grave voer harentaer
te haerlem ende tote alcmaer
te leiden ende te delf te dordrecht
ende dede hem hulden na slands recht
als men pleghet in den steden
dede hi hem hulden na den seden
van renesse her jan
was in den lande comen dan
bi den grave van henegouwen
in dogheden ende in groter trouwen
opdat hi hem purgeren soude
ende claren van der scoude
met sinen vrienden ende maghen
van dattene gheraet hadde bedragen
van velsen als men heeft ghehort
ende hier soude hi setten voert
borghen de hi dede bescriven
in enen brieve doe most bliven
want si den brief besegelden niet
aldus is dat ghesciet
als her jan dit hevet verstaen
voer hi in zelant herde zaen
ende ginc de van barsele ane
dat hi se brochte in sijnre bane
de grave voer tote sirixe
her jan hadde doe lieden mee
dan de grave conde ghecrighen
doe begon de her jan te prighen
jeghen den grave alle de daghe
daer sijnt of quam menighe claghe
her jan streec doe scouden dure
ende dwanc de lude metten vure
dat si met hem mosten gaen
wast lief wast leet al wast mesdaen
de grave sach toe met sinen oghen
al wast hem leet hi most ghedogen
want si hadden helpen mee
ende hi was te sirixe
hi sende sine boden uut
in hollant ende onboot saluut
sinen mannen ende sinen vreenden
ende bat hem dat si hem dienden
te deser noot hi hads te doene
doe rede hem menich heelt coene
ende quamen tsamen toten grave
de dat prisde voer grote have
doe dat volc comen was
so wart men te rade das
dat men varen soude ghemene
tote arnemude groet ende clene
ende dat men sonder ander tale
volghede hollandre van remerswale
de marscalc was van den here
dat volk voer met groten gere
ende hadden den wint goet ter cuere
recht op de selve ure
dat men voer de vere quam
sach de grave ende vernam
dat quade wichten liepen daer
ende weiveden met swerden baer
hi voer an al sonder raet
daer hi an dede quaet
want hire scade om ontfinc
als there versach de dinc
voert al op ende spranc uut
doe wort daer een groot gheluut
ende als men boven was opt lant
verkeret doe tweder alte hant
ende quam een donrescuere so groot
dat water van den hemele vloot
of ment met backen hadde ghegoten
tfolc quam met groten roten
weder tscepe met groter pine
her gye quam ente sine
tscepe inde dagheraet
ente grave hadde sulken raet
dat hi voren was ghevaren
allene buten sinen scaren
te middelborch in de poort
als sijn broeder dit heeft gehoert
dat de grave was ghevaren
hiet hi doe al sonder sparen
dat here porren alghemene
doe ginc varen groot ende clene
de scepe waren somme groot
dat was een swaer wederstoot
want deselve wint de wayde
was so clene dat hi blayde
so lettel dat de grote scepe
metten andren gheselscepe
niet conde ghecomen voer de arne
ende vianden volgheden garne
met haesten an des heren start
ende quamen hem also hart
dat siere versloeghen een groot deel
de mochte ontgaen prijsde sijn heel
sgraven broeder bleef ghevaen
teersten dat ment hadde verstaen
dat des graven broeder was
doe wart men te rade das
dat si doe hem vieren vonden
somme doot van groten wonden
ende somme hadden tlijf doe inne
dien si deden zulke omminne
dat si se deden radebraken
ende metten rade legghen op staken
van haesten comt menich verdriet
dit was in haesten dus ghesciet
hadde men ghewrocht bi vroeden rade
men hadde wel leden sonder scade
ten selven tide wast so comen
also als ic hebbe vernomen
dat al vlaendren groot ende clene
stont in sconinx hant ghemene
ende sconinx broeder hadt in de hant
de over onboot in zelant
dat hi woude dat men begheve
des orloghen ende mens bleve
op den coninc sinen here
ende op hem selven met groter ere
moch ment doen an beiden siden
hi soude soenen al dat striden
men worts te rade dat ment dede
ende makeden daer enen vrede
so dat mens op den coninc bleef
ende men brieve daerof screef
ende voer heren tsarels voeren
ende daer beloveden ende zwoeren
te houdene heren tsarels wort
ende wattie coninc seide voert
ten selven tiden hadde de grave
ene dinc daer ic ave
hebbe ghesweghen dat ware drie
tseren wolfaerts kindere dat seide men mie
de hi in hoeden hilt ghevaen
van sconinx weghen heb ict verstaen
de seide her tsarels dat hi woude
dat men die kindre gheven soude
uter vanghenesse haren maghen
ende men sonder wedervraghen
des graven broeder heren gyen
hem dermede soude vrien
dit was ghedaen in elke side
de ghevanghene warens blide
dat hem nu aldus es comen
entie dach es voert ghenomen
vor den coninc in vrancrike
daer voeren si alle ghelike
de grave entie andre mede
alsi quamen toter stede
aldaer si den coninc spraken
worden verdeelt ghene zaken
vor den coninc alst was ghesciet
de coninc en wouts laten niet
hi ne woude de zaken maken te goede
doe quam hem in sinen moede
dat hijs seker wesen woude
dat men sijn segghen hierof houde
nu moghedi weten vorwaer
dat de grave vant aldaer
borghe deen wel vervinghen
maer dander en hadde te dien dinghen
ghene borghen in den lande
maer dat si gaven in sconinx hande
souden si niet dorren breken
dit was ten coninc doe haer spreken
dit mosten si sweren ende gheloven
entie coninc hiet hierboven
dat si ghisele souden gheven
haer kindre of haer neven
ente bringhen te biervliet
tsente jans misse ende en latens niet
dan soude hi segghen openbare
de vrede wort verlanghet dare
toten halven oeste toe
si ghelovedent ende zwoerent doe
te doene dat de coninc woude
ende te houden dat hi segghen soude
op dit so voeren si te lande
bi gode et es grote scande
dat lude sulke sake pleghen
dat si in straten of in weghen
of in husen of in hoven
sticken zweren ende gheloven
dat si met rechte doen souden
ende si des niet en houden
alse dese hadden ghedaen
ende her florens hadde ontfaen
van borsele den grave over here
ende hulde ghesworen dat was mere
ende droech sgraven cleder an
dat hem liet enighe man
so verkeren in enighen weghen
dat hiere hem soude setten tjegen
hi ne hadde tersten doch ontseget
want niement hovesscher des pleghet
want hi ontseiden te spade
ende hadde hem ghedaen scande ende scade
eer hi orlof nam an hem
ic seg u dat ic seker ben
diet altoes willen spien
hoe si ghenederen moghen dien
dien hi van rechter scout sal eren
sijn si knechte ofte heren
ende niet ne roeken wat si zweren
ende dies niet ne achten twe peren
ende breken selve haren eet
god es hem int ende wreet
want si recht meenedich sijn
dat neemt gherne quaden fijn
al vinden si sulken de hem gheloeft
nochtan dinct mi dat hi dovet
ende altoes is buten kere
de hem ghelovet emmermere
want dat selve vinden si wale
ane hem te sulken male
wanneer si haren wille niet al
van hem hebben groot ende smal
si laten dien ende gaen ten anderen
de hier aldus comen wanderen
hem ne roekt wat si lieghen
updat si moghen bedrieghen
met worden ende met valschen eden
daer si haer sticken mede leden
nu keric weder ten beginne
hem dochte doe in haren sinne
dat si int hof van vrancrike
den grave waren onghelike
als si oec waren in elke stede
hadden heren sulken zede
dat si dan dat merken wouden
hoet toe quame ende bi wat scouden
dat doe comen waren dese dade
doe so worden si te rade
dat si noch sochten enen here
anders ne mochten si nemmermere
standen bliven in desen zaken
wi weten wel dat si doe spraken
die hem holpen an eenre dinc
dat si spraken den coninc
van almaenghen aelbrechte
ende seiden dat hem dat met rechte
tgraefscap ant rike waer bestorven
ende sijt also hadden verworven
dat hem al dat lant swoer houde
waert dat hi nedercomen woude
te minste tote nimaghen
ende dede den grave voer hem daghen
hi ne worde so coene nemmer dan
dat hi ne saghe met oghen an
si souden hem comen also tide
dat hijs te rechte mocht wesen blide
de grave soude dan altehant
voer hem moeten rumen tlant
quame hi in tlant men soude gemene
hem opgheven groet ende clene
beide tlant ende steden
dat sine met deser behendicheden
daertoe brochte dat hi seide
hi souder comen op dat gheleide
dat si hem toe hadden gheseget
de coninc was op dit ondweget
dat hi denghenen gheloven woude
de geen goet man heten zoude
dat waren de met haren rade
beide met helpen ende met haren dade
den edelen florense deden vaen
ende jamerliken verslaen
ende willen met dies coninx macht
vort verdriven sine gheslachte
ende in vreemder hant al bringhen
maer god en wils niet ghehinghen
hi versaghet bi sijnre ghenade
al wert de coninc des te rade
de raet bleef al verloren
als gi hier na wel selt horen
die coninc sende boden ute
met brieven ende met saluut
in hollant ende in zelant mede
heimelike in elke stede
als hem sijn raet hadde geleert
de boetscap wert also verkeert
so wien dat hi sende brieve
hadden ten grave meerre lieve
dan ten coninc ende voeren te hant
ende gavese den grave in de hant
ende dit quam also vort
dat de grave hevet ghehort
dat de coninc porren sal
van coelne hevet hijs gheval
en nedercomen in corten daghen
tote sinen huse te nymaghen
ende hi hevet den grave ghegheven
gheleide ende dat bescreven
ende enen besceiden dach gheset
dat hire mach comen dies te bet
binden gheleide vrilike
de grave pensede desghelike
dat hi sijn gheleide soude
voer hem bringhen also houde
bat hi vriende ende man
die hem wilde dienen dan
sijn si arm ofte rike
hi wils hem danken ewelike
van hollant de edele liede
quamen daer met groten diede
porters ende ghemente mede
van al den lande quamen ter stede
al daer se de grave onboet
ende hadde een heer also groot
als noyt gheleet was uten lande
hi voer wech alsonder scande
sint laurens avonds te gorinchem
als hi daer quam doe dochte hem
dattie vresen niet goet daer waren
ende hietse te woudrichem varen
sander daechs wel bitide
ghinc te zeile de grave blide
ende voer bi nimeghen an bonswerde
ende met hem an sine verde
al sijn here op enen dach
als de coninc dat ghesach
datte grave quam so starc
ne hadde hi niet om dusent marc
binnen nimaghen ghebleven
de hem den raet hadde ghegeven
wiste hijs doe wel clenen danc
hi sat op eer iet lanc
ende voer op cranenborch de veste
dat dochte den grave van cleve tbeste
dat hi daer wel seker ware
den grave van hollant quam de mare
eer hi quam daer hi logierde
op den avont men visierde
wat men best hier toe dade
de bisscop van coelne wert te rade
dat hi den grave quam te spreken
ende pijnde hem of hi ghebreken
die sticken mochte ende te goede bringen
ende ghinc hem so verre onderminghen
dat men makede enen vrede
ende een bestant aldaer ter stede
tusschen den coninc enten grave
doe trac weder alhier ave
de grave tsinen lande neder
entie coninc soude keren weder
onder weghen quam hem niemare
dat de zeusche here ware
de lecke opwaert ghevaren
met hondert scepe teenre scaren
dat was op onzer vrouwen dach
te halver oest als men mach
ghedinken dat het achter bleef
als men tjaer ons heren screef
dusent ende drehondert mede
dat ghemaect was dese vrede
up den derden dach daernaer
quamen de zeelanders openbaer
als ic hoerde ghewagen das
toten coninc daer hi was
het es ghevreet sprac de coninc
ghi moghet varen op de dinc
weder thuus uwer veerde
de coninc sat op sinen peerde
ende reet te lande al dat hi mochte
ic wane dat hi lettel dochte
up haer pleit meer voert an
also als ic ghemerken can
nu hadde de grave aldus ghescreven
an sinen sone de was bleven
in middelborch in sine stede
ende an witten sinen neve mede
de was bleven in sirixe
ende screef aldus an de twe
eist dat onse viande tiden
uten lande ende si riden
sempelike haerre strate
so suldi se met ghemake laten
maer varen si met heercracht
so trect toe met alre macht
ende verbornt sonder sparen
deghene de met hem varen
dit heten wi ende biddens mede
onsen vreenden in elke stede
alse hi hem dat onboet
si vermaenden clene ende groot
ende daden sijn ghebot doe wale
de grave voer ten selven male
te dordrecht in sine poort
alse dat volc dat heeft ghehort
dat de zelanders doe sijn leden
achten si clene doe des vreden
ende riepen up den grave doe
edele here varewi toe
laet ons de diepe nu belegghen
ende hem dat keren wedersegghen
laet ons wreken onse maghe
dat hem rouwet alle daghe
dat si comen sijn int lant
de grave beriet hem altehant
ende ginc hier op mecken
ende leide volc op der lecken
ende op de merwende ander liede
up davonture oft gesciede
dat si tenen watre quamen
dat hem sgraven lude benamen
die grave lach op de merwede
in enen scepe teenre stede
doe quam op een avond spade
een bode de seide here wat te rade
u ombiet al sonder sparen
jan van arkele dat comen ghevaren
uwe viande nevens den wale
de grave verhoerde dese tale
ende vraghede comen si dese side uut
ja here sprac hi overluut
de bode doe men sachse heden
dat si tiele waren leden
laetter dan te vespertijde
de grave sprac nu wesewi blide
ende sende ter veert om dat heer
dat op der lecken lach ter were
ende in dordrecht tsinen vrienden
de hem trouweliken dienden
si quamen al op de wachte
de zelanders sliepen in der nachte
te boemel van dordrecht vi milen
de grave lachter selver wilen
op den watre ende al sijn here
ende hadde hem recht gheset ter were
smargens als hem slapens luste
doe voer elc in sine ruste
de groote scepe bleven daer
op de noene recht daernaer
quam een bode ende brochte maer
dat dat heer leden waer
werkendamme ende waren comen
in sinen lande te haren onvromen
sal dat sijn al sonder waen
vaste gaet de clocke slaen
sprac de grave sonder sparen
laet op onse viande varen
doe wort daer een groot ghelut
het trac al ter weren uit
dat daer was clene ende groot
menich scip ende menich boot
voeren uter porten doe
al goet volc sette toe
met ghenende altegader
alsof si hare alre vader
hadden versleghen de daer quamen
de achterbleef mochte hem scamen
de wint wayde wel te maten
daer liepen lude op der straten
ende op den dike herde vele
daer mochte men horen menighe kele
roepen nu toe hurre voere
dat voc wert al in roere
ende al comen op de vaert
doe quam een bode derwaert
daer seide de al openbare
dat dat heer ghekeert ware
ende waer leden te woudrichem
oec seide hi ende vermat hem
dat si te heusden varen souden
ende over tlant ganghen wouden
so si eerst mochten hare straten
ende haer scepe te heusden laten
dus ghevielt alse hi sprac
entie grave weder trac
binnen dordrecht ende sine liede
hierbinnen so ghesciede
dat dat heer van zelant quam
voer scoenhoven ende dat vernam
her niclaes de der was here
ende woudse sterken in allen kere
de porters de vernamen dat
ende vielen staphans up der stat
ter weren ende lietse niet in comen
had her niclaes moghen vromen
dusent marc van goude root
hi ne hadde niet in deser noot
moghen spreken vor de poort
want si bleven rechtevoert
ligghende voer den castele
ende de zelanders te haren dele
mosten varen hare verde
want men se daer ter porte werde
dus voeren si als men seget
de grave dede als men pleget
doe hijt ghevreiste sette hi toe
ende sende der porten helpen doe
een deel vresen sende hi daer
of der porten ware te swaer
dat hiere niet soude sceiden af
so dat her niclaes opgaf
dat hus behouden lijf ende lede
hi entie sine mede
men ontfinghen doe opt gone
ende niclause sinen zone
ende alle de met hem waren
voerde men ghevangen sonder sparen
te niwerbosch in de veste
nu dochte de grave wesen dbeste
dat hi voer metter vaert
met sinen volke te zelant waert
tote sinen neve ende sinen zone
doe quam hem te voren tgone
dat jan sijn sone had anghestreden
dat huys met ghenendicheden
te middelborch dat bersdorp hiet
ende hi daerboven niet en liet
enen man te live bliven
hi ne deden te hant ontliven
ende was ghegaen al walchren doer
hem dorste niemant standen vore
al dat volc ginc in hant
ende was ghetrect in bevelant
ende dede aldaer dat hi woude
ende alstie grave varen zoude
ende recht trecte daerwaert
quam hem boetscap op de vaert
hoe de viande comen waren
wel vijf hondert teenre scaren
over van berghen an den zoem
hier toe nam mijn joncheer goem
sprac de bode met corter tale
de doe was te reimerswale
ende ginc dertegen openbaer
ende leedde ene scone scare
entie andre weken voren
teersten dat si dat verhoren
alstie gene de hadden vaer
scieden si hem harentaer
theerscip ginc te biselinghe
dat hem ontsach van desen dinge
ende mosten varen uten lande
met cleenre baet met groter scande
die grave hevet oec verhoert
hoe zirixe sijn lieve poert
niet en woude stille sitten
si waren uut met jonchere witten
de wel droeghen overeen
als den zwemer doe wel sceen
entie binden huse waren
si traken uut met haren scaren
ende dwonghen doe an hem al scouden
dat si node laten souden
sgraven behoef heers liefs heren
si dedenttoe met groter eren
de grave hadde dit al vernomen
ende is voert in zeelant comen
ende woude den zone varen sien
die voert voer recht mettien
als een de sparen niet en woude
hi seide dat hi also houde
woude besien dat huys van troyen
wien dats oec mochte vernoyen
hi verstont al openbaer
dat her florens noch der waer
ende der viande een groot ghetal
waren daer bina al
alsi vernamen dat jan daer quam
worden si op hem selven gram
ende seiden si ne dorstens beiden niet
het es een duvel want men siet
dat hi ne spaert niet en twint
wat dat hi met crachte wint
of jegens hem wil setten
trouwen hier en doet geen letten
nu laet ons te scepe gaen
si lieten thuys al idel staen
doe si janne naken saghen
nu so moghedi mi vragen
hoe hi dus sere was tontsien
ic seg u dat hi hadde dien
bi hem te rade de dat dorste
wel raden dat hi sonder vorste
rechte over dien de met hoverden
geerne sinen vader weerden
uten lande hadden sijs machte
ende hi met alle sijnre crachte
sinen vrienden stont in staden
dit liet hi hem wel gheraden
ende dede oec dat met ghenende
want hi den vader soghedaen kende
dat hijs niet en hadde ghedaen
al hadde hi sine viande ghevaen
dat hi se quite hadde ghelaten
hadsi hem iet willen maten
hoe valsch dat hi se te voren vant
maer jan welken hi gheprant
daer recht hi over sonder ghenaden
ende wouder niet meer of sijn verladen
met haer verradenesse de si dreven
ende hebben hem enen name ghegeven
niet de goede maer de quade
en hieten jan sonder ghenade
al is ons exemple bleven
van onsen here de ons ghegeven
hevet exempel van ghenaden
ende van oetmoeden ic dorste wel raden
dat een here gherechtich ware
beide stille ende openbare
ende rechte ende wese een deel wreet
denghenen diene hebben leet
ende herde gerne souden scaden
mochten si ende quaemt hem in staden
ic der wel seggen openbare
dat een lantshere niet en ware
gherecht here de niet en recht
over here ende over knecht
die hem altoes setten in dien
dat sine niet wilden ontsien
si ne willen hare wille doen
trouwen soude dit sermoen
nu doen enich predicare
ic wane datter ghene en ware
hi ne soude mi volghen deser tale
want ic wil proeven wale
dat elk here de liede berecht
es hi here ofte knecht
es hi hertoghe ofte grave
es hi coninc de der ave
hebben wil dat hi begeert
na dien dat elc is weert
hi moet elken te rechte houden
sal hi bliven onbescouden
nu ghevallet wel desen
dat hi ontfarmich wil wesen
sine arme lude roepen dan
lieve here dese man
neemt ons tonse doet ons recht
hoe mach ic gheproeven echt
hi ne moet rechten sonder ghenade
al waert dat mens hem niet en bade
als hi sine liede hoert claghen
al woude hi selve dat verdraghen
dat men sloech of stake
of bi sinen baerde trake
in oetmoeden om onsen here
hi ne mochte laten nemmermere
hi ne moete sine lude te recht houden
sal hijs bliven onbescouden
dan mach niet zijn sonder gherechte
sijn si heren ofte knechte
die jeghen den here altoes hem setten
ende achtersteken ende letten
dat sijn deghene van wien si claghen
beide bi nachte ende bi daghe
want so wie sinen here ontsiet
over hem so ne claghet men niet
mer de sinen here hout vor cleine
dats deghene dien ic mene
de sinen here wederstaet
dade here minen raet
hi soude doen als god doet
die altoes settet sinen moet
den hoverdighen te wederstane
want de hoverde brinct hem ane
dat hi hem verheffen moet
ende den oetmoedighen doet hi goet
dat hi hem ghevet sine gracien
in oetmoeden in tribulacien
dus moet een gerechtich wesen
den armen ghelijc den riken in desen
al noeme ic de arme ic mene deghenen
de altoes sijn ghewoene
te doene dat haer here wille
in goede altoes lude en stille
wil hi buten weghe iet
dat sommewile oec ghesciet
want hi es een mensche als wi sijn
so donct mi wesen de beste fijn
dat hi hem dat wedersta
in oetmoeden ende ga
hem so na dat hi can
met redenen hem gheweren dan
dat is dat ic niet en weet
een here en moet wien lief of leet
rechten sal hi ghepriset wesen
of hi verliest al in desen
lanterve ende liede
al ghevielt oec dat ghescide
dat hijt behout bi die quade
dat es hem te mere scade
hi moet altoes bedwonghen sijn
dat nemet gherne quaden fijn
dus pensede de jonghe man
ende vinc de saken scerper an
ende dede dat men hem riet
dat ne woude hi laten niet
hi voer voert in den lande
tgemene volc boet de hande
die den vianden behoerden toe
jonchere jan ontfincse doe
ende dede de borch wel besetten
doe ne woude hi daer niet langer letten
ende keerde weder uten lande
dat mochte hi doen al sonder scande
ende voer tarnemuden waert
de grave quam an die vaert
an den zoene ende keerde
met hem ende dankeden ende eerde
sinen lieden alghemene
arm ende rijc groot ende clene
ende gaf hem oerlof thuys te varen
de dat deden sonder sparen
ende hi bleef ligghende vort
te middelborch in de port
ene wile ende sijn sone
doe quam hem te voren tgone
dat hi in henegouwen varen soude
hi voer wech ende also houde
bleef joncheer jan in zeelant
om te berechten svader lant
dit gheduerde als ic vernam
tote de vader wederquam
doe voer heer jan te henegouwen waert
aldus deelden si de vaert
want elc lant moet hebben here
sallet bliven in sijn ere
in zeelant bleef de grave doe
ende sine vianden setten toe
ende gaderden dat si gaderen mochten
hoert wes si hem bedochten
si wouden soeken suutbevelant
dat hem so wel ginc in hant
wat si bewesten yerseke vonden
sloech an hem ten zelven stonden
ter goes was een begijn
van enen huse daer doe in
bouden was kerninx sone
de hem pijnde te houden tgone
metten knapen de met hem waren
jegen de verdrevene scaren
si quamen nachts bi der mane
in den lande ende streden ane
thuys der bouden inne was
den grave quam de mare das
te sirixe in de poort
alse hi dit hevet ghehoort
sende hi tallen porten uut
brieve ende onboot saluut
ende bat manne ende vrienden
dat si teser noet hem dienden
hi souds hem danken al sijn leven
die lieden wouden niet begheven
ende quamen al ghemene
tote hem ghewapent groot ende clene
te kaets voer de grave doe
ende sinen vianden setten toe
in den lande dat si waren
ende deelden hem in tween scaren
die eene streek oest dander west
om tfolc dus te dwinghen best
ende dat heerscap van remerswale
gaderden ten selven male
also tonsettene boudine
of wilder om doghen pine
doe quam het boetscap harde sciere
bi gode de viande comen hiere
edele heren siet voer u nu
sgraven viande comen tot u
willecome spraken si te hant
hier es so menich coene seriant
jeghen hem sullewi gaen
ende vromeliken wederstaen
dat hem rouwen sal de vaert
doe ghingen si onghespaert
ende wapenden hem ten zelven male
ende streken voer remmerswale
rechte voert te vornoudee
dandre quamen bi duvene
si scaerden hem selven voren
up den dijc als wi horen
ende haer vrient an hem vaste
van poertvliet de goede gaste
waren binnen dike ghescaert
de mede waren an de vaert
ende buten dike an dander side
de van der tollen dies si blide
seder waren alst wel sceen
van hem allen wasser gheen
hi ne woude sterven eer hi vlo
dus worden si te rade doe
doe si ghingen op de lode
daer so wouden si sceiden node
ende daer nemen de avonture
de hem gode gave op die ure
quam dandre toeghegaen
daer vilen si te zamen zaen
ende vochten der wel scerpeliken
dene pertie moste wiken
sgraven pertie had zulc gheval
dat si dandre verwonnen al
ende sloegher ende vingher vele
aldaer ter lode in den nijtspele
den grave quam hier of niemare
dat aldaer ghevochten ware
ende sine vriende behilden tfelt
ende dandre verdreven met ghewelt
des de grave dancte gode
ende dankes oec den zelven bode
die de boetscap hadde ghebrocht
doe wert de grave also bedocht
dat hi des ander daghes woude
daer varen also houde
pensde bouden mocht hi ontgaen
want men dede hem verstaen
dat sijn broeder hadde verloren
ende ontsach hem mere toren
ende quam te caets doe hi vernam
dat was verwonnen wort hi gram
dat hi danen was ontfaren
dit was in ons heren jaren
als te voren bescreven es
op den jaersdach sijt ghewes
des ander daechs aldaer naer
voer de grave weet ic vorwaer
met sinen luden te reimerswale
ende soude ten selven male
sine viande sien onder dogen
ende woude niet ghedoghen
dat sine viande bleven int lant
hi voer daer ende al te hant
quam hem daer de boetscap
dat si hadden gherumet tscap
met rouwen ende met groten scanden
waren si ghevaren uten lande
des de grave was wel blide
ende alle de van sijnre side
danctens groetlike onsen here
entie grave pijnde hem sere
te dankene groetlike sinen lieden
de hem holpen ende rieden
wat mach ic hier of seggen mee
men voerde de ghevangen tsirixe
daer si laghen ene stonde
doe men dat toebringhen conde
voerde men se wit vorwaer
in henegouwen al dernaer
doer vlaendre als ic hebbe verstaen
want het was also vergaen
dat her gye van vlaendrenlant
was ghegaen in sconinx hant
ghevanghen alset wel sceen
hen was man doe engheen
in al vlaendren diet hem weerde
dus wast dat hem niement deerde
de grave hadde sijn lant beset
ende hopede te rusten bet
dan hi daer te voren dede
hi ende alle de sine mede
waren te rusten meer dan te voren
doet somer was moghedi horen
beval hi sinen broeder tlant
ende voer in henegouwen te hant
willem sijn sone bleef metten ome
de sijns nam goeden gome
in middelborch was her gye
van henegouwen gheloves mie
doe men seide al openbare
dattie bisscop willem ware
comen met enen groten here
ende waende winne sonder were
de lande van aemstelle ende van woerden
de heren gyen toebehoerden
en hollant waende hi dorvaren
ende verherent met sinen scaren
want hi vor waer hadde vernomen
dattie grave niet en mochte comen
uten lande ter selver stonden
ende dat her gye oec niet en conde
uut zeelant comen also sciere
hi voer toe al sonder viere
den enen dach den anderen na
ende bernde als ic versta
sgraven vriende omtrent de stat
dat dede hi omdat
dat hi se an hem dwinghen woude
men vreischet in hollant also houde
voer de meente uut elker stede
porters ende lantvolc mede
beide edel ende ghemene diede
daer mochte men ghewillighe liede
toe sien gaen met herten groot
alse de niet gaven om de doot
de blode waren ende versaghet
si vloen of men se hadde ghejaget
eer si yement sagen comen
daer mochte men doe den vromen
sien bejaghen prijs ende ere
want si weerden hem so sere
daer men se aenstreet met nide
ende si ne hadden an haer side
niet enen man teghen zesse
dat was ene sware lesse
des ic herde seker ben
de bisscop hi quam op hem
tors ente voet met menighen man
ghelijc of hi uut enen dan
waren comen onversien
ende reden hem ane doe mettien
ende beringheden se an beden siden
doe mosten si vreselike striden
als de hollanders dat versien
dat si niet en moghen ontflien
al hadden si der vlucht begeert
het es an elke side gheweert
mosten si hem weren doer de noot
of si mosten bliven doot
doe ghinghen si hem weren strange
ende vochten also langhe
beide met staven ende met swerden
daer hem de hollanders mede werden
dat si verloren van haren lieden
een deel eer dat si verscieden
wie so quam onder de stave
de moste emmer vallen ave
si weerden hem het moste wesen
doe ghevielt also in desen
dattie bisscop wert gheraket
ant hoeft ende so mesmaket
dat hi vallen moeste op derde
wast lief wast leet van sinen peerde
en bleef daer doot in corter ure
dus gheviel sine avonture
doe hadden dandre slives vrucht
ende pensden om de vlucht
beide tors ente voete
daer hadde lettel yement moete
dat hi des anders beiden woude
de hollanders ginghen also houde
rechtevoert tote in de stat
dat deden si omme dat
dat si vasten ende wouden eten
ende een deel haers leets vergheten
de borghers deden hem vele eren
dit gheviel int jaer ons heren
mccc ende ene mede
buten utrecht teenre stede
die men heet de hooge woert
dattie bisscop dus was ghevoert
ende was op sente meertijnsdach
in den zomer als hi ghelach
hadde hi de stat te vriende ghehoeden
de hi verwrocht bi sinen scouden
ende tgraefscap onghemoeyt ghelaten
hi hadde wel tsinen baten
sijn lijf behouden ende sijn lant
wel ghehadt tot sinre hant
des en noeghede hem niet
daer om eist aldus ghesciet
te siryxe quam de niemare
dat aldaer ghevochten ware
entie bisscop waer bliven doet
her gye staphans onboet
sinen neve ende der poert
van middelborch wat hi ghehoert
hevet ende es voert ghevaren
om de lande te verwaren
ende om in vreden te setten tlant
ic waen men noyt lesende vant
ende niewer oec ghescreven siet
dat een arm ghemene diet
sulke daet ye ghedede
als daer gheviel ter selver stede
sonder here ende sonder hovet
hoe mocht mens hebben ghelovet
eert ghesciede ende ment sach
ic seg u dat mer of mach
spreken over dusent jaer
van der trouwen al hiernaer
de si togheden haren here
bi gode het es te prisene mere
dat een man doet sinen trouwe
sine here of sijnre vrouwen
bi vrien wille sijt seker des
daer hi selve niet en es
dan tsijnre jeghenwordichede
ende oec bi ghebode mede
si liepen toe al onghebeden
ende begherden gheens vreden
ende vochten bi haers selves sinne
om haers heren gherechte minne
de uten lande was herde verre
hier omme worden si dus erre
dat si liepen al te stride
oec mochte men sien ten selven tide
de blode vlien haerre veerde
bede te voet ende te peerde
de scamele treckeden rechtevoert
men heeft dicke wel ghehoert
een scamel man soude node vlien
daer ment horen mocht ende sien
hi soude wanen overwaer
dat ment hem al openbare
mochte verwiten alst also quame
daer hijs hebben mochte scame
de onscamele en achtens niet
wat men hoert of wat men siet
hi ne scamets hem niet des sijt ghewes
trecke hem an dies scoudich es
mallic kent hem zelven wale
nu keric weder ter eerster tale
nu eist hier aldus vergaen
alst de grave heeft verstaen
in henegouwen daer hi was
dancti onsen here das
ende pensede also houde
dat hi in hollant varen soude
ende setter an sijn ghedochte
ende quam er in als hi eerst mochte
als hi comen was int lant
sette hi toe altehant
ende sprac an sine vriende
ende bat elken dat hi hem diende
die vrient waer teser noet
hi deder om bede groet
om sinen broeder te kiesene recht
te sijn bisscop van utrecht
het gheviel als hi begherde
datter lettel yement werde
dus was her gye bisscop ghecoren
ende besat al sonder toren
dat bisscopdoem weet men wale
wat holpe hier of langhe tale
als dese twee broedere hadden beide
dese twe lande in haer gheleide
stont mallic andren dat in staden
bede met rade ende met daden
dus mochten si te bet gheduren
welc van hem tween mochte ghebueren
dat hi woude varen siere straten
de mochte doe den anderen laten
in den lande in sijnre steden
diet al hilde in goeden vreden
dus ghevielt so dattie grave
weder achter waert trac ave
ende voer te henegouwen waert
jan sijn sone bleef an de vaert
in hollant ende berechte dat
de bisscop bleef in de stat
ende willem bleef in zeelant
daerna gheviel altehant
dat jan wech voer daernaer
in henegouwen weet vorwaer
nu hoert hoet hier na verginc
in den zomer quam de coninc
van vrancrike in vlaendrenlant
ende het ginc hem al in hant
bede lant ende steden
ende waren doe in groten vreden
dat onlanghe moeste staen
doet also verre was vergaen
dattie coninc voer te lande
roerde daer ene niwe scande
also als men hevet ghehoert
dat te brugghe in de poert
de ghemeente wort verbonden
ende enen niwen coninc vonden
ende sloeghen sconinx luden uut
ende jaghetse stille ende overluut
de kindre van vlaendren quamen in
ende pensden om haer ghewijn
des de ghemeente was wel blide
ende ontfingen se ten selven tiden
van haren geesten laet ic staen
daerom heb ics niet anevaen
te telne wat hem daer na ghevel
wat si daden weet men wel
dus wort vlaendren al in roere
ende kerden hem an haer voere
dat si overeen droeghen
ende vele volx versloeghen
te cortrike als men heeft ghehoert
recht al vast bi der poert
daer bleef menich edel man
van henegouwen mijn her jan
bleef daer doot ten selven tiden
dies de grave wort onblide
alst recht was doe hi wiste tgone
want het was sijn outste sone
tflaemsche heer wart al in roeren
hen hoerde noit man sulke voeren
si ne rusten noch en laghen
diet verloos moste men claghen
si sochten dickewile artoys
daer si vonden sommighen fransoys
dies si zomwile scade ontfinghen
so verre voeren dese dinghen
dattie van vlaendren setten toe
ende voeren in henegouwen doe
voer lesines dien casteel
ende braken dien al gheheel
die grave die des hadde rouwe
was doe ter wilen in henegouwen
ende screef an willem sinen sone
ende claghede sinen vreenden tgone
bede met boden ende met brieven
ende bat hem allen doer sine lieve
of sine in eren wilden houden
dat si op vlaendren varen souden
sonder merren met alre cracht
scaden bi daghe ende bi nachte
jonchere willem ginc te rade
wat hi hiertoe best dade
men riet hem doe al openbare
dat hem geen dinc beter en ware
dan hi gaderde al dat hi mochte
ende hi vlaendren besochte
hi dede als men hem riet
die liede wouden laten niet
si ne quamen tote hem alghemene
die van zelant groot ende clene
ende voer met enen sconen here
van arnemuden over dat mere
tote in vlaendren met sconen scaren
als si binnen den vloere waren
mochte men sien vele maste
daer quamen doe de zeusche gaste
jeghen stroem ende jeghen wint
jonchere willem dat jonghe kint
voer almede ter hoefsteden an
daer ontscepede menich man
daer si qualike mochte ontflien
de blode dorstent cume zien
dattie coene wouden striden
die vlaminghe quamen ten selven tiden
jeghen hem met groten ghere
ende worpen hem aldaer ter were
jeghen dat stoute zeusche diet
maer het en diede algader niet
al waren si stout in haren lande
over hem so ginc de scande
si verloren daer den strijt
men gheboet ter zelver tijt
dat men de scepe voeren soude
weder te noerde ende also houde
dede men daer dat men gheboot
ende al dat heer cleen ende groot
streken door tlant al te male
dat deetsi omdat weet ic wale
dat si seker wouden gaen
te scepe als ic hebbe verstaen
het gheviel als si achten
ende quamen recht in der nachten
weder tarnemuden binnen
sere blide in haren sinnen
dat gheviel al overwaer
als men screef ons heren jaer
dusent drie hondert ende twee
sdonresdaghes mijn no mee
voer palmedaghe in de goede tijt
als men orloghe noch strijt
niet beginnen soude te rechte
diet liden mochten sonder veschten
willem de was herde blide
ende alle de van sijnre side
waren blide ende seer verhoghet
ic seg u dat ghi merken moghet
dat eertsche bliscap mach niet duren
si verkeert te so menighen uren
daventure es onghestade
de leven wil bi minen rade
hi ne sal hem verheffen niet
al est dat hem gheluck ghesciet
want tongheval hoert so nauwe
hoer mensche ende dit woert kauwe
al moghestu bat dan dijn ghenoot
ontsaghestu el niet dan de doet
du souts di daeromme ghematen
ende dinen evenkersten laten
onverduwet al bestu boven
men sout prisen ende loven
daer ment vreischet in elken lande
hevestu ghedaen grote scande
dinen viant verhef di niet
so mijslijc es dat ghesciet
ende hoe de avonture keert
job de hevet ons gheleert
ic salt u segghen wijldijt horen
alste mens wert gheboren
van den wive levet hi onlanghe
ende doghet menighe droefheit strange
als enen bloem comt hi vort
ende eer mens iet weet ende hoert
wort hi te niete ende tegaet
dits des armes menschen staet
ende hi vliet als ene scade
ende al sijn dinc es onghestade
ende blivet niet in enen doene
o man hoe bestu so coene
die dit an dijn selven proeves
du ne pens om dat du behoeves
ende lech de hoverde onder voet
de di nemmer goet en doet
al ghesciet di een gheval
ne maecker of gheen ghescal
ne wes niet blide mer dancs gode
ende stant altoes tsinen ghebode
hi mach di helpen ende niement el
op hem so mogestu leven wel
van hem comen alle saken
wel hem deet beste can gheraken
sonder gode nes gheen goet
noch best noch beter dats mijn moet
alst aldus was comen
joncheer willem hevet ghenomen
raet wat hi best dade
met sinen lieden men wort te rade
dat hi hem orlof soude gheven
ende danken al sijn leven
hi dede al dat men hem riet
hi gaf hem orlof ende hiet
dat si souden sijn ghewerre
waert dat quame also verre
dat de viande quamen met here
dat si trekken mochten ter were
ende wederstaen de felle scaren
si lovedent alle de der waren
ende voeren thuus als men dat hort
dat jonchere willem bleef in de port
te middelborch in de veste
dat dochte sinen rade tbeste
ende voer aldaer want hi woude
weten wats ghewerden soude
doe lach hi tote leden was
paesschen doe quam nimare das
datte ballinghen hem gereiden
ende sullen een groet heer leiden
ute vlaendren ende willen comen
in zeelant te haren vromen
alsi deden up de tijt
jonchere willem sonder respijt
omboet int lant harentaer
dat hem comen was niemaer
datte ballinghe met groter crachten
comen ende dat si achten
zeelant te zoeken haestelike
ende dede bidden vreendelike
al den lieden van den lande
dat si hem helpen de grote scande
keren de hem mochte ghescien
tfolc quam al toe mettien
tote hem quam menich man
also als ic ghemerken can
dat noyt in zeelant was vernomen
dat so menich man was comen
ter lantwere als men sach
daer op sente jorijs dach
hi ginc met enen sconen here
te vlissinghe an dat mere
hi ontmoette een heer wel also goet
dat hem helpen woude ter noet
daer sach men ten selven tiden
die vlaminghe liggende an dander side
met menighen scepe wel ghereet
dat weder was scone ende heet
ende wijnt en wayde niet
het es so vele dat ghesciet
dat gheen man te rechte zal
van sinen ghelucke maken ghescal
so sciere keert de aventure
dat enen man wort te suere
al dat hi oyt ghesach
dat heer keerde op dien dach
ende ghinc te arnemuden waert
het wort wayende ter vaert
uten norden redelike
ic wane god wilde van hemelrike
de vloet ghinghe ende si quamen
met haren scepen altesamen
loverende recht in den wijnt
ic wane not eer noch sint
oyt man gheloveeren sach
so menich scip op enen dach
in so nauwen onreynen diepe
ende so naer te gader liepen
als de daer ter selver wilen deden
joncheer willem was ter steden
met sinen luden op den landen
dient dachte wesen grote scande
hi ne soudse voeren dar si quamen
ende riep sine liede tesamen
ende bat hem ende gheboet
dat si ghingen in scepe groet
ende jeghens hem souden varen
allegader teenre scaren
het was om niet dat hi bat
niement woude daer ter stat
in de grote scepe gaen
dus worden si herde zaen
in de havene daer belegen
tote arnemude in allen weghe
aldus hadden si haren wille
ende bliven ligghende al stille
in haren scepen deen dach doer
ende hadden haer ghevoecht ter coer
tsanderdaghes ginc men te rade
wat men hier nu best dade
mallic riet hier toe sijn beste
men wort te rade doe int leste
dat alle de van remerswale
ente van cruninghen also wale
ende de van bevelant teen scaren
tehant thuus souden varen
hiertoe reden si hem ter spoet
ende voeren tote de naeste vloet
vorbi den vianden met ghenende
om te weren des lands ende
daer si toe deden hare macht
de vlaminghe bleven met hare macht
licghende al stille dien nacht aldaer
des ander daghes wort men ghewaer
dat si luden uut haren heer
sende voert toter veer
nu droech men dus overeen
want hem daer dat beste sceen
datte maerscalc soude gaen
ter veren ende dat volc bestaen
des wort men te rade sciere
doe nam hi onder sine baniere
de duvelanders entie van scouden
de seiden dat si niet en wouden
hem begheven toter doet
hem volgheden na teser noet
de goede lude van sirixe
diet gherne deden wat wildijs mee
si mochtent doen sonder scande
daerna de noertside van den lande
deghene van den vijf ambochten
de altoes niet eens dochten
de afterhoede hilt de poert
van middelborch verstaet mi voert
men begonde dat volc te scaerne
ende men brucgghedde over de aerne
met herencogghen sonder ghilen
tfolc ginc over ter selver wilen
also recht alst was ghescaert
ende streken ter veren waert
joncheer willem bleef tarnemuden
licghende met sinen luden
ende sach de scaren henen gaen
de hem dochten wel ghedaen
si ghingen wech met haesten groet
de vlaminghe saten in haren boet
ende saghen toe al wat ghesciede
doe vergaderden sgraven liede
bi der vere an de viande
ende ghinghen roeren doe de hande
de waren op den dike boven
dat men se te rechte mochte loven
want si vochten met ghenende
doe viel of met groter scende
pouwels blauvoet ente sine
alst ten onsen was an scine
daer mosten si vlien doer den noet
of si mosten bliven doet
diet riet worde vermaledijt
hadden si ghevolghet tere selver tijt
alse si te voren hadden bestaen
dandre waren niet ontgaen
si waren gheweken metter vaert
weder te haren scepe waert
dat heb ic seder wel ghehoert
van hem diet mi seide voert
dus sconfierde dit scone heer
ende bleven doet in de weer
vele luden van sgraven vrienden
de hem in der noet dienden
daer ontflo de lopen mochte
tarnemuden quam tgerochte
dat men seide al openbare
dat aldaer ghewonnen waer
ende sgraven vrienden hadden ghewonnen
doe quamen donse toe gheronnen
ende liepen over daerna doe
ende setten den vlaminghen toe
met haesten groet ghenendelike
die daer stonden op den dike
ghescaert ende haddent ziene
jeghen enen man wel tiene
ende deden donse met crachten tonder
dat sijt bestonden dat was wonder
dat so onghelike sceen
si bleven doet bi drien bi tween
de daer niet ne mochten ontgaen
dit hevet scamelheit ghedaen
de se dwanc in deser noet
daer bleven sgraven vrienden doet
een groet getal in desen stride
willem moeste ten zelven tide
voer de noet vlien in de port
want tfolc vlo rechtevort
sonder were siere straten
dus moste hi de were laten
ende sine vrient de bi hem waren
quamen in middelborch ghevaren
ende bleven daer ligghende stille
doe haddens de viande haren wille
de grave de was onversien
beide van spisen ende van dien
dat hem behoevede tsulker dinc
int ende men te rade ginc
dat men makede eene sprake
op sulke convent op zulke zake
dat men willem soude laten varen
ende alle deghene de mit hem waren
ende met hem varen wouden
onghescaedt ende onghescouden
ende dien gheven goet gheleide
den luden ende den goeden beide
tote men quame te sirixe
eenen dach daerna ende niet mee
de porte soude ghisele gheven
dat si met her ghyen bleven
die men coes ende die men gaf
wat holpe hier vele gheseget af
willem voer doe siere straten
ende her ghye woude niet laten
hi ne gheleidene hovesschelike
dit was recht in de weke
na meidaghe ende manendach
dat her ghye dus ghesach
van sinen neve sijn ghevoech
daer menich vlaminc omme loech
ende menich valsch zelander mede
doe hi quam toter stede
die men bordendam hiet
woude her ghye ghedoghen niet
dat sijn volc iet vorder voere
misselike of het worde in roere
ende deedse varen an tander lant
dat den orde is ghenand
ende liet de jonchere willem varen
tote sirixe met sinen scaren
ende alle de met hem varen wouden
voeren wech al onbescouden
dus voer willem in sirixe
al was siere herten wee
dat en sceen ghene onmate
doe hi quam op de strate
hiet men willecome wesen
hi bleef rechtevoert met desen
in de port met sinen vrienden
de hem trouwelike dienden
ende siere comste blide waren
na dien dat daer was ghevaren
rechtevoert so bleef hi daer
ende her ghye quam daernaer
met sinen luden voer de poert
ende bleven ligghende rechtevoert
vor de havene ene wile
onderlinghe scoten si pile
menighen enen eer si scieden
de vlaminghe hem doe berieden
ende voeren hare straten doe
de bisscop ghye sette toe
ende gaderde een here groet
den neve tontsettene uter noet
hadde hi dat volc willich vonden
de grave quam ten selven stonden
ute henegouwe als hi best mochte
ende leider aen sijn ghedochte
den zone tontsettene uter port
hi bat ende gheboet rechtevort
alle sinen ghetrouwen vrienden
dat si teser noet hem dienden
ende vergaderde teser noet
te sciedame een here groet
als diet herde gherne begrepe
ende doet reden grote scepe
om te vechtene op de viande
ende te wrekene sine scande
hierbinnen eest also ghesciet
datte vlaminghe wouden niet
achterlaten haer beghin
si ne wouden meerren haer ghewin
her ghye was sonder goet
daer omme sette hi sinen moet
den zeuschen heren oec dat dochte
hoe hi den grave verdriven mochte
mochtesi haren wille bejaghen
hem ne rochte in wat plaghen
dattie vlaminghe mochten comen
updat hem quame te vromen
dus trecken si vor sirixe
ende brochten daer lude mee
dan si te voren hadden daer
ic hoerde segghen wel vorwaer
dat si hem dus vermaten
in duvelant daer si saten
dat si de port winnen souden
updat si se stormen wouden
sonder verlies met cleenre pine
alsi sint deden in scine
want si vermaten hem openbare
dat niewerna so vaste en ware
als ment makede ende seide mede
hen ware ghene vaste stede
lessines was vaster vele
doe mochte men horen menighe kele
in dat heer overal
ende maken groet ghescal
nu toe metter vaert
hannin pieter ende gheraert
laet ons winnen dit crayennist
trouwen wi wanen dat ghijs mist
dat ghijt so langhe hebt ghehouden
ghi waerts bleven ombescouden
hadghijt te tide upghegheven
ghi hadt alle behouden tleven
nu suldi doen quaden fijn
mijn her gye hadde u ghesijn
een goet here hadt gine ontfaen
trouwen no eest al ghedaen
dit riepen si alle uut enen monde
ende ginghen op ter zelver stonde
bi den bakene an de nortside
daer was menighe vlaminghe blide
de voer avonts was wel moede
de porters waren op haer hoede
ende hilden de porte beloken toe
ende vlaminghe quamen doe
daer riep een al openbare
hannin bi gode du gaets te nare
du sult lopen in dat net
ic sal steken in twinket
te lessines dedic also
ende hi maecte hem voren doe
ende dander volgheden in diere ghebare
of de porte sonder were ware
ende woudse winnen op de stonde
also als men ghemerken conde
quamer vijf dusent ofte meer
die daden enen corten keer
alse si bi der porten quamen
vaste ghedronghen wel tesamen
ondede men de porte sonder luut
ente van binnen liepen uut
met groter druust onder de vlaminghen
de wech wort hem al te inghe
doe si waren comen daer
want si hadden sulken vaer
dat si storms al vergaten
si mochten wel hem selven haten
dat si hem dus hadden vermeten
oec suldi de waerheit weten
dat nortwaert uter porten sprongen
de oude lude metten jonghen
ende liepen oestwart al omme
om enen hoec om ene cromme
so datte porters dat vernamen
dattie liede van norden quamen
waenden si wel dat vlaminghe waren
ende volgheden dwars den vlaemschen scaren
doch worden sijs te lesten vroet
dat si quamen om haer goet
ende waren haer vriende
sodat haer spel daer mede siende
ne hadt nochtan de vaer ghedaen
der vlaminghen waren min ontgaen
men hadder upt lant gheslagen meer
de vlaminghen waren so uten keer
sodat si met groten hopen
recht toe in den watre lopen
ghelike of het scape waren
men sach daer menighe moederbaren
hemselven drinken dor de vrese
daer wort menighe weduwe ende wese
vor sirixe ter selver stont
als den vrienden wel wort cont
hi ne was so coene noch so stout
hi ne besuerde daer sijn sout
dat si te voren hadden ontfaen
so lettel blefer daen ontgaen
dat sijs ne lien nimmermeer
so vele verdronker in den keer
sonder de si daer versloeghen
ic wane de vriende lettel loeghen
ten eersten male dat sijt wisten
ende si haren vrienden misten
si verloren met desen lope
een groet deel van haren hope
dat si voer hem drinken saghen
ic waent de porters lettel claghen
want si haddens haer ghevoech
daer men den menighen nedersloech
doe wort te rade in corter ure
her gye dat hi daventure
woude nemen ende varen
te hollant waert met sinen scaren
want men dede hem verstaen
quame hi men zoude hem zaen
tlant opgheven of men soude
sere vechten also houde
in sgraven here als hi daer quame
dat ne lieten si dor ghene scame
dus wast bereit seide men hem
doe sprac her ghy ende ic bem
ghereet te vaerne dorstijt mi raden
ende ghi mi staen wilt in staden
si seiden ja wi diene daer brochten
ic en weet of sijt alle dochten
ende hi voer slechts te hollant waert
des de van sirixe vervaert
mee waren op de stonde
also als men ghemerken conde
dan si waren bindeen daghen
dat si so vaste vor hem laghen
ende si hem daghelix pine daden
si ontsaghen dat men verraden
soude den grave ende al sijn heer
ende al tlant winnen sonder weer
dat was haer duchten in de port
ende her ghye die voer voert
tote dat hi in de widel quam
alste grave dat vernam
ontboet hi sijn volc groet ende clene
dat tot hem quame al ghemene
dat volc quam van allen siden
ente grave began verbliden
dat hi sijn volc ghewillich vant
bede porters ende lant
hier binnen wast so comen
dat daer ene sprake was ghenomen
of ment iet ghevreden mochte
in can gheweten wiet toebrochte
so datter een vrede was ghesproken
de daerna was tebroken
want de ghemeente van den lande
riepen wapen der groter scande
de ons hier nu overgaet
wie hevet ghegheven desen raet
dus wort dat volc al ontbonden
so dat men ten selven stonden
den volke seide al openbare
datter gheen vrede en ware
men woude nemen daventure
des ander daghes up de ure
liet hem tfolc wel ghenoeghen
op de nacht ghinc ment voeghen
hoe men den luden dede ghenoech
doe vant men daer alsulc ghevoech
dat men den volke orlof gaf
dat sere tornich was hier af
ente vrede de ginc vort
also als ic hebbe ghehort
so wast besproken sonder waen
dat de vrede soude staen
na tontseggen maenden viere
aldus wast besproken hiere
ende beseghelt also wale
dus wast besceiden ten zelven male
datten de grave of her gye
mochte ontseggen welc dat si
met openen brieven ende daernaer
soude gheduren weet vorwaer
vier maenden al gheheel
ende her ghy soude voer sijn deel
al toter masen hebben zeelant
die grave soude hebben in de hant
sine porte van sirixe
ende men soude de porten niet mee
vesten dan si ghevest waren
maer si moghen openbare
haers goets ghebruken waer dat lage
sonder moyenesse ende claghe
ende de coepmans mochten wanderen
met ghemake deen onder den anderen
ende sonder ballinghe alle liede
mochten wanderen dit ghesciede
als ic hebbe vernomen twaren
als men screef ons heren jaren
m drehondert ende dre
in den soemer seghet men mie
den dach can ic niet besceden
bede van verdrinkene ende van vreden
maer tene was voer ende tander was na
cortelike als ic versta
daer an leghet ghene macht
opdat wi hebben des sinnes cracht
dus ghevielt dat wetic wale
her ghye de voer ten selven male
weder thuus aldaer hi woude
de grave sende also houde
tote sirixe staphans ter stede
ende onboet dat si helden vrede
diet node horden hadt moghen wesen
men dede dat gescrifte lesen
hoe de vrede was ghegheven
ende besegelt dus eist bleven
de grave hielt op sijn sout
es hi jonc of es hi out
de doer hem hem liet verdriven
dus mochte hi onbescouden bliven
hi woude rusten alhiernaer
doe viel hi in siecheden swaer
als hem sceen de winterstonde
dat hi hem selven niet ne conde
ghehelpen tenigher noet met dade
het ne waer allene met rade
dit ghevreischeden sine viande
ende penseden te doene hem mere scande
ende rieden her gyen dat
hi dede scriven op de stat
brieve ende ontseiden de vrede
dat dede hi staphans ter stede
als men hem riet mijn no mee
men riep enen monich van ninive
van der ordine van premonstreit
de de boetscap hadde ghereit
ende een pape de met hem quam
in de haghe als dat vernam
de grave dede hi se wel ontfaen
den monich ende den capellaen
ende nam enen brief van hem beden
de den dach soude besceden
dat hi den brief van hem ontfinc
dat dede hi op sulke dinc
de brief de was eer ghegheven
hi woude de saken staende bleven
van deen dat hi der quam
want hijt niet eer vernam
ende dede hem gheven brieve mede
dat hi van hem aldaer ter stede
sulke brieve hadde ontfaen
ende liet se henen varen zaen
ende deed se gheleiden uut sine lande
dat men hen ne ghene scande
soude doen hoe dat ware
ende hi beriet hem doe daernare
wat hi best dede hiertoe
ende hi wart te rade doe
dat hi sinen sone onboet
ende al den porters cleen ende groot
den dach dat de brief was comen
ic ghelove wel dat hem zomen
lief was ende hem somen niet
recht aldus eist ghesciet
alst is voerscreven min no me
dus wistent de van sirixe
men telde na den dach de weken
wanneer de vrede soude breken
doe liep als men proeven mach
na half vasten den manendach
de leste dach van den vrede
ende in den selven jare mede
alst bescreven is hier voren
de grave dede dat moghedi horen
hi was cranc om tgone
omboet hi willem sinen sone
tote hem te comen altehant
hi woude hem bevelen tlant
want hi sijn oudste zone was
een deel heb ic vergheten das
iet te segghene van heinrike
sinen broedere de sekerlike
een goet kint was de was doet
des hadden de vreende rouwe groet
de was de outste naest janne
nu wast op willam comen danne
dat hi was doutste ende deerste
ende most bliven de gheerste
daeromme ontboet hine daer
want het was al openbaer
dat hijs berechten conde niet mee
doe nam hi oerlof in sirixe
jonchere willam ende voer ten vader
ende dede sijn ghebot algader
sonder enighe wedertale
de grave beval hem altemale
tlant te berechtene in sine stat
ente lude wilcoerden dat
ghemeenliken met vrien moede
ende nament al in groten goede
de grave nam oerlof ende rumede tlant
ende voer in henegouwen tehant
ende keerde weder nemmermeer
ende liet den zone bliven heer
jonchere willem dede ende liet
in den lande dat men hem riet
ende pijnde hem vreende in tlant te maken
tote dien dat begonde naken
de tijt datte vrede uutginc
doe bat hi te deser dinc
den edelen luden ghemeenlike
beide arm ende rike
dat si hem helpen tesen stonden
op haren cost want hi ne conde
nu den cost niet volghelden
dit heeft men ghehoert selden
datte welgheboerne liede
onghelevert ende sonder miede
dienden den grave tenigher tide
sonder doe des was hi blide
ende nam den oem met hem te rade
den bisscop wat hi best dade
men wort te rade dat men gheboet
ene heervaert also groet
als oyt in hollant was ghegheven
entie oec also bedreven
datte meente al twivout
den grave dienden jonc ende out
ente edele liede ghemeenlike
op haren cost arm ende rike
de vrede ghinc uut wat wilgis me
ente porters van sirixe
streken uut ten selven stonden
te blodenborch daer si vonden
luden de hem ter were setten
si liepen toe sonder letten
ende woeden over de gracht
ende vochter an met zulker cracht
dat si boden al wast scande
diere op waren hare hande
de porters woudse niet ontfaen
haers dancs souder niet een ontgaen
si hadden hem so lede ghedaen
ten lesten eist also vergaen
dat si se niet en verdroeghen
maer dat si se also versloeghen
also als men gheweten conde
ende keerden weder ter selver stonde
in de porte al onghescent
staphans men doe boden sent
an willem den jonghen here
dat hijt ne late in ghenen kere
hi ne quame het waer ghewonnen
want het es also begonnen
si hopent lant te crighen wale
wat holpe hier of langhe thale
joncheer willem deet dor tbeste
ende wort te rade doe int leste
dat hi voer al sonder beiden
een deel met sijns selfs gheleide
doe hi daerof niemare hoerde
met luden de hi met hem voerde
ter selver wilen uter scie
tsaterdaghes wast gheseget mie
dus voer hi wech sijnre straten
si hadden den wijnt goet te maten
ende quam doe min noch me
dan bindeen daghe te sirixe
al gherust ende wel tevreden
doe si quamen binder steden
bleven si in rusten daer
des sonnendaghes daernaer
worden si te rade ghemeenliken
dat si uut wouden striken
al wast theer niet comen toe
ende joncheer willem de ghinc doe
uter porten an de zuutside
als deen therte stont ten stride
jeghen hem de laghen tote oertzee
want si waren hem ghevee
ende si laghen met haren scaren
daer si quaet te zoekene waren
joncheer willem dede hem segghen
ende oec dat te voren legghen
of si rumen wilden de telde
ende comen jeghens hem te velde
hi wout corten op deen dach
winne daer de winnen mach
des wouden si niet anegaen
binnen desen heeft men bestaen
ridder te maken op de stede
jonchere willem ende oec mede
her niclaes here van pitte
ente bastaerde here witte
sgraven neve was de gone
ende was sgraven florens zone
daer men te voren af mach horen
doer wies doet quam dese toren
daer ik na of hebbe gheseit
ende daartoe menich leit
dat suldi hierna horen wale
eer ic ende dese tale
als joncheer willem hadde ontfaen
ridders name doe maect hi saen
menighen ridder daer ter stede
de here van voerne diene dede
ridder ic vermete mi das
dat hi de achtendeviertichste was
dien si maecten ridder daer
doe quam hem boetscap daernaer
dat si met haren ghetelde
nu comen wilde te velde
ende wouden si comen men waers blide
ende soudse ontfaen met nide
mijn heer willam ginc te rade
wat men hiertoe best dade
sijn raet droech overeen
dat hem daerna dat beste sceen
dat men ghinghe in de poert
na deen dat men heeft ghehort
dat si ten stride niet en comen
si ligghen vaste te haren vromen
of si binnen eenre vesten laghen
sgraven vrienden doe si dat saghen
keerden weder in de stede
ende hielden den dach doer vrede
binder port lach her willem
ende menich vroem man met hem
swoendaechs quamen de vriesen naer
ende kenemaers oec aldaer
her gye de bisscop van utrecht
de coene volc brocht echt
dat men met rechte mochte prisen
van scoenheden in alre wisen
nu was dat heer vergadert al
nu hoert voert hoet wesen sal
sdonredaechs ghinc men voert
ende streec met al den here voert
uter porten te bridorp waert
daer mocht men sien op de vaert
die viande dat si haer baken
hoghe op haren torne traken
als ghise nobbels sone dede
doe was ghemaect daer ene vrede
dat hi soude sijn teyken vellen
ende bliven thuis met sinen ghesellen
toten naesten sonnendaghe
dit brochten toe sine maghe
doer tbeste ende soude dan incomen
sal hi doen dat hem sal vromen
dus wort men te rade daer
men keerde weder tehant daernaer
in de port ten avontmale
nu hoert ene jamerlike tale
des vridaghes heeft men vernomen
dat den vianden toe sijn comen
vele scepe met vlaemschen here
daerjeghen soude men ter were
vele scepe opt water legghen
dit dede men al den here segghen
grote scepe een groet ghetal
dede men wel mannen al
de soude men voeren dan in goude
dat niement op den lande soude
gaen des droech men overeen
dat hilt men qualijc alst wel sceen
als een ries verweent de sinen wille
doet altoes lude ende stille
so wil hi vroeder sijn allene
dan een heer es alghemene
ende acht sgheboets niet dat men doet
gaet et wel so eest goet
ende gaet het anders iet dan wale
so ne wilhijs horen ghene tale
dus ghevielt daer ment toesach
dat ment hollant verwiten mach
de grote dwaesheit de daer ghevel
als ghi moghet merken wel
tierste dat men quam an duvelant
spranc ene uten cogghe tehant
na enen man de voer hem liep
wapene dat hi niet ne sliep
up de wile doe hi uutspranc
want hem volgheden eer iet lanc
uten scepe alghemene
dat volc groet ende clene
hieraf quam een wederstoet
de den grave was te groet
want dies niet was ghewaghen
noch oec overeen ghedraghen
doe men uter porten sciet
de een en woude den anderen niet
laten gaen hi ne ginghe mede
dus ghesciede aldaer ter stede
dat harde clene was voracht
dus bleven si daer al toter nacht
ende deden tqaetste dat si mochten
de vianden hem doe bedochten
ende quamen onder den roet ghegaen
daer si de onse saghen staen
onvorsien ende streden se an
doe wert daer vluchtich menich man
doe men se sloech op dat hoeft
van achter si ne haddens niet gheloeft
si ne hadden met hem daer ghewesen
die se sloeghen recht met desen
wort dat heer vluchtich al
doe wort daer een groet ghescal
van den ghenen de lewe riepen
daers sgraven lude int water liepen
toten scepen ende het ginc vloet
menich hadder quader spoet
voert te comene dor den slike
daer wart menich jamerlike
doet ghesleghen sonder were
ic wane noyt man so sconen here
so sciere sach ondaen
daer bleef menich man ghevaen
ende menich verslaghen ende verdronken
de in de goude daer versonken
de bisscop en cons niet ontgaen
hi ne bleef aldaer ghevaen
her willem ontquam van daer
al doghede hi groten vaer
dat gheen cleen wonder sceen
van al den heer wasser gheen
hi ne woude wel ter selver wilen
hebben ghesijn over dusent milen
hadde dat moghen wesen
so sere barenteert waren si van desen
ghi moghet wel ter waerheit weten
hadde dat volc al stille gheseten
op den dike al sonder were
si ne hadden in enen daghe dat here
niet ghesleghen met liever lade
al hadden sijs ghehadt goeden stade
de mochte ontcomen hi ontquam
des anderdaghes men raet nam
dat men den luden orlof gaf
de meer vloen dan den draf
hadden si ghelopen op der eerden
si hadden gheronnen oft waren peerden
haerlijc en beide anders niet
so leide was hem daer ghesciet
tfolc voer al sijnre straten
ende hevet den jonghen grave ghelaten
in de poert bliven allene
met sinen ghesinde dat was clene
maer de porters alghemene
stondens hem bi met herten rene
entie dor sinen wille waren
ghesceiden van den vlaemschen scaren
daer hi an vant trouwe claer
dit ghesciede int selve jaer
des vridaechs voer palmedach
des hollant langhe denken mach
entie vlaminghe warens blide
des saterdaechs te vollen tide
quamen de vlaminghe vor de port
met haren scepen ende laghen voert
totes woensdaghes in paeschdaghe
ic wane si hadden clene claghe
ende luttel duchten op de tijt
want si altoes sonder respijt
trompten ende maecten feeste
dat dochte mi wesen tmeeste
dat si up de tijt beghinghen
men sach se dansen ende springhen
ende sere trompen also wale
witten donredaghe ten avontmale
daer waren freren ende jacopine
ic wane dat si clene pine
hadden van den dienste ons heren
ende in castien ende in leren
ende waest oec dat si songhen ho
het waren propheten pseudo
in dietsche pleghet men se te heten
dat si sijn valsche propheten
want si verkeerden de liede
wast om vreenscap of doer miede
dat si de waerheit al versweghen
beghevene lude soudens niet pleghen
si souden al de waerheit secghen
ende trechte voer den oghen legghen
ende sonderlinghe op de tijt
laetsijt doer vrienscap of doer nijt
so sijn si harde buten kere
ende mi dinket dat si haer lere
al verkeren in losen doene
mi wondert dat si sijn so koene
gherne wistic mochtet mi ghescien
hoe menighen man ende wien
si monegheden in paeschdaghe
de met weenen ende met claghe
sine biechte hadde ghedaen
dat soudic wel gherne verstaen
daer ne was gheen so coene waert
den si trecht hadden ghespaert
ende hadde hem beiden doen verstaen
dat enich hadde ontfaen
onsen here ten selven tide
des moghen si worden onblide
dat si dus sterken de ghevechte
jeghen redene ende jeghen rechte
dat si met recht ontraden souden
beden de jonghen enten ouden
nu moghedi horen ende verstaen
hoet in hollant is vergaen
nadat ghesciede dese plaghe
des woensdaechs in de paeschdaghe
voeren de vlaminghe te hollant waert
wat hem ghesciede in de vaert
moghedi verstaen wildijt horen
her gye sende boden voren
in den lande harentaer
tote allen den luden wien dat waer
diene ontfinghen over here
hi ne besweec hem nemmermere
waer oec yement de anders dochte
hi souden crenken waer hi mochte
dus onboet hi in dat lant
ende voer liggen altehant
in de widele voer ghervliet
al northollant conde niet
dat ghevinden te wederstaen
het dede zulc na minen waen
her gyen boetscap te dien male
a  doer sinen wille herde wale
b vraghede mens dies messaken soude
al sij nochtanne sijn de scoude
ende dient leet was doet was leden
men siet op de dach van heden
hoe een man hem versinnet
eer hi hem selven wel bekinnet
als heden raet hi wel daertoe
ende eer dan comet morghen vroe
es hi andersijns bedacht
ende valt derjeghen met alle siere cracht
dus ghevielt alst wesen soude
het ginc in hant jonc ende oude
bede porten ende lant
ghinghen in haer ghien hant
ende ontfinghen over here
ende sworen hem hulde dat was mere
ende ghaven ghisele uut elker stede
beide delf ende leiden mede
in al dat lant toten houte
ne was so coene noch so stoute
de dorste segghen anders iet
dan lieve here dat ghi ghebiet
willewi doen herde gherne
maer si dient wel stont tonberne
ende hem niet wouden gaen in hant
de voeren wech ende rumeden tlant
sulc voer oest ende zulc noert
ende sulc voer te dordrecht in de port
sulc te haerlem in keenmaerlant
alst hem was wel becant
het trac in ten selven tiden
de hertoghe jan an dander zide
ende trecten teghen up de were
de hertoghe brocht een groet here
suuthollant was al beseten
dat si niet conden gheweten
waer men se eerst soeken soude
het sceen of hem elc weren woude
dus ghevielt dat si te zamen
altegader niet en quamen
dus bleef elc tote siere stede
de hertoghe en hilt ghenen vrede
hi ne wilde trecken rechtevoert
tsinte gherdenberghe in de poert
ende trac voert met sinen here
tfolc sette hem ter were
al was haer lude niet vele
men soude daer in den spele
wonder groet hebben vernomen
waert niet also thoeghecomen
dattie verradre van den lande
niet ontsaghen de grote scande
si ne deden als si dochten
daer si groten mort an wrochten
want hem de pade waren cant
ende ghinghen omme ter selver stont
ende scieden there in tween siden
ende leedden se omme ten selven tiden
dat si beloken de goede liede
daer jamer groet aen ghesciede
al bleven niet so vele doet
bi gode dat es jamer groet
dat een man om sine ghetrouwichede
sterven moste aldaer ter stede
daer hi hem sculdich es te weren
maer de ghenaden ons heren
de es hem ter zielen bi
dat is de ghelove mi
dus wert verloren vechtender hant
doe trac hi voert in dat lant
in de poert toten berghe
nam de hertoghe sine herberghe
de poerte most hem zweren hulde
beide de grote ente dulde
ende gaven ghisel herde swaer
nu waent de hertoghe overwaer
suuthollant wel hebben algader
oft hem hadde gerft sijn vader
besuder merwede was dorp enghene
si ne gaven ghisel alghemene
tote dordrecht an de port
ende her gye hevet dit ghehort
dat al is gegaen in hant
besuder merwede zuuthollant
dattie hertoghe an hem trac
ende ghene dinc uut en stac
doe voer hi te woudrichem
ende onboet den hertoghe tot hem
want hi woudene spreken daer
ic hoerde segghen wel voerwaer
dat si binaer hadden ghescouden
omdat si tlant daer delen wouden
oec so heb ic daer ghehoert
datte hertoghe seide de poert
de staet in den groten waert
de behoert herwaert
de poertside bestaet mi niet
men hoert dicke ende ziet
dat een man dat ticht te voren
als ghewonnen het es verloren
eer hi omme can ghesien
dus ghevielt daer na dien
die den hertoghe dat toebrochte
hoe misseliken dat hi dochte
hadde hi niet bet verstaen
hoe verre dattie palen gaen
van den groten weerde dan ic doe
dat ne had hi niet ghebrocht dus toe
dus wilden si dordrecht delen daer
ende si ne quamen noit so naer
dat si ter merweden dorsten landen
si ne mostent rumen te haren scanden
dat huus was beset so wale
ende men hielt ten zelven male
met deen van dordrecht de goede veste
sgraven behoef tsinen besten
si pijnden om sgraven vromen
de here van der lede was comen
in den lande van oestwaert
ende bernde ende sloech metter vaert
sgraven vriende ende vincse mede
dus was hollant telker stede
beleghen ende zeer ondaen
ende her gye lach sonder waen
an den dam tote alblaes
ende en prijsde niet een aes
sijn ghewijn hi ne hadde mede
tlant van utrecht entie stede
die grote valscheit van der stat
ghescreve men niet in al dit blat
de bisscop hadde versoent te voren
heren lambrecht den vriese als wi horen
ende heren jacob onderlinghe
van lichtenberch van alre dinghe
dat sceen ene vrienscap wesen
alst verkeerde dus in desen
dattie bisscop was ghevaen
ghinghen si houwen ende slaen
her lambrecht met siere partien
ende sloeghen hoer ic lien
heren jacob ende een deel siere maghen
des de vriende dreven claghe
dus ghevielt als ic meyne
ende ghisebrecht is op yselsteine
dat sine hadde gheweest te voren
hoe dat hijt hadde verloren
hebdi ghehoert segghen wale
dus wast verloren al te male
dat den bisscop toe behoorde
sonder zweder van montforde
ende van vianen haer hubrecht
entie hem toe behoerden echt
van sulen ende van bosinchem
entie ghene de waren met hem
bleven houdende hare vesten
toter tijt dat quam ten besten
aldus heb icket verstaen
ende her ghye de voer zaen
metter vaert in de stat
diene ontfinghen doe optat
dat men den bisscop doden soude
ende men dan core also houde
willem van gulike sinen neve
si wouden dat hi bisscop bleve
so mocht al den lande vromen
hier binnen est also comen
dat her witte was ghevaren
uut sirixe met cleenre scaren
met enen scepe ende niet mee
voer hi buten bi der see
ende quam an bi santvoerde
daer vernam hi ende hoerde
dat hollant was al verloren
ende ment haerlem leide te voren
ende den luden in kenemaerlant
of si gaen wilden in hant
ende her ghyen tlant opgheven
de ghene de dit hadde bedreven
was noch in den lande daer
dit verstont hi wel vorwaer
hi dede vraghen hoet daer stonde
ende of men iet gheweten conde
van wien men wilde houden tlant
men antworde hem te hant
sgraven behoef eest noch ghehouden
dans niet bi menichs man scouden
dat niet upghegheven en es
de hem hevet ghepijnt des
ende noch est bleven achter
seide men hem dat waer lachter
sprac hi soude men in deser noet
sonder slach ende sonder stoet
tlant upgheven dat waer scande
bede den luden enten lande
het wort ghekeert heb ics raet
datte dinc niet voert en gaet
want het waer lachter ende onwitte
wie sidi dan ic hete witte
ende was sgraven florens kint
ende her willem heeft mi ghesint
alhier van zirixe
u te troestene wat wildi mee
dat volc was blide utermaten
ende hen wiste hem hoe ghelaten
ende onbodent in de port
als men te haerlem hevet ghehoert
entie waerheit heeft vernomen
dat her witte daer es comen
liept al uut dat lopen mach
ende was op enen zonnendach
tfolc ghinc uut al te stride
dene bi den anderen zide an zide
in den dunen liepen si jeghen
recht alse lude pleghen
de haren here willen zien
ende hieten willecome mettien
voer hi te haerlem in de stede
ende tfolc toghede ghetrouwichede
doe hi toende sine brieve
wortten luden also lieve
si ne wisten in wat ghelate wesen
so blide waren si van desen
dat haer witte comen was
doe worde men te rade das
dat hi stille ende overluut
sine brieve sende uut
in allen steden an allen lieden
ende dede hen daermede bedieden
dat hi in den lande ware
ende hi stille ende openbare
woude de zaken onderstaen
wouden sijt met hem anegaen
voer middach was dit bescreven
ende tsanderdaghes waest bedreven
dat al de porten screven so
dat si sijns waren vro
ende wat datter ware ghesworen
dat algader ware verloren
si woudent met hem avonturen
so wat dats hem mochte gheburen
dit was dantworde van hem allen
hier binnen eist also ghevallen
dat te delf keren begonde
ende oec op dezelve stonde
dordrecht al in roeren wert
ende voeren metter vaert
voer yselmonde ende wonnen daer
een deel scepe dat es waer
her niclaes here van putte
was in middelborch herde nutte
de streec uut te lande waert
ende luden met hem in de vaert
der porters een groet ghetal
de met hem wouden bliven al
ende ghinghen recht also voert
ses milen heb ic ghehoert
te waelewijc toe daer laghen dan
up de were tsertoghen man
daer ghinghen se toe ende dreven se ave
beide met pieken ende met staven
mochte men horen roepen eer si se verdreven
ende menighen groten slach gheven
dit was met crachte sonder omgaen
dat si dit hebben ghedaen
dus wonnen si die were sciere
ende verbernden metten viere
walewijch metter vaert
ende traken weder achterwaert
in de porte tsente gheerdenberghe
ende namen ruste ende herberghe
ende bleven daer den nacht aldoer
hem ne stont niement voer
die bi den hertoghe waren daer
moestent dar rumen dat is waer
sonder de bedwonghen waren
volgeden vaste haren scaren
ende waren blide dat dus es comen
doe pijnsdesi echt om hare vrome
de van leiden ende ghinghen uut
stillekine sonder gheluut
in der nacht omdat si wouden
rechte gaen al toter gouden
ende halen haer ghisele daer
doe het dach was worden claer
quamen si ter goude up de strate
met also vreseliken ghelate
alsof al hollant daer hadde ghewesen
entie viande vloen met desen
van den bedde al moedernaket
ende waenden niet daer sijn gheraket
daer men se dus sciere verdriven soude
daer ne was niement hi ne woude
uten lande hebben ghewesen
de van leyden namen met desen
haer ghyselen daer si se vonden
ende keerden weder ten selven stonden
hadden doe delf ende delflant
rechtevort ghekeert die hant
van sciedamme alle de wive
liepen uut hier vier hier vive
ende deden de manne lopen mede
tlant wort al uten vrede
omme de vlaminghe te verslane
het riep al loep an loep ane
slawi doet onse viande
de ons hebben ghedaen de scande
ende onse vriende hebben versleghen
ende haer hande niet ghedweghen
daer si onse vriende mede versloeghen
des wi herde lettel loeghen
slawi se doet ende wise wreken
men salre ewelike af spreken
dus wort tfolc al in roere
men hoorde noyt al sulke voere
de vlaminghe waren al ondaen
in scoenhove hevet men dit verstaen
daer haer niclaes was comen inne
dat men de vlaminghen dese onminne
in hollant dede overal
wort in de port een groet ghescal
her niclaes de der was
was in de porte sijt seker das
ende is van den casteel ghegaen
dien so hebben si bestaen
ende lieten niet opganghen weder
de boven was mochte niet neder
dus moste de vader ente zone
haers ondankens doghen tgone
dene was binnen dander buten
si ghinghen hem doe vaste besluten
de binder borch waren beseten
dit lieten si te dordrecht weten
ende heren witten sonder merre
de vlaminghe worden droeve ende erre
ende seer ondaen si ghinghen vlien
want si alle de doet ontsien
her ghye de ginc in de stat
als hi doen vreischede dat
wort hi droeve ende seer ondaen
ende wist cume wat bestaen
ende welc hi mochte gheraken
dat hi hem henen mochte maken
hi ne dorste daer niet langher bliven
ende hi ne woude niet meer kiven
noch delen de porte van dordrecht
an welker siden hi hadde recht
ende den hertoghe van brabant
luste niet te zoekene tlant
noch te kivene om de port
als men te voren heeft ghehort
des moghen si hem scamen sere
her ghye de was al uten kere
doch so quamt hem also an
als hem riet van renesse her jan
dat si voeren toter goude
hi hopede dat hi dan wel soude
doer de ysele hene varen
want si hadden teenre scaren
cocghen noch een groet ghetal
de met hem zouden varen al
dus voeren si wech haerre straten
ende mosten hollant aldus laten
dat si sciere hadden ghewonnen
ende dat si niet behoeden connen
des hadden si scande ende onnere
si verloren an desen kere
scepe have ende oec liede
nu sallic u segghen wat ghesciede
binnen deser tijt tote sirixe
al gheviel daerbinnen mee
dan ic sal segghen dat comt bi dien
al en can ics niet vertien
dat daer ghesciede ende dat mer sach
het gheviel op enen dach
an den avont dat men int lant
bernen sach menighen brant
up de huse harentare
de porters pensden wat dat ware
ende haddens menigherhande dochte
wat dat vier bedieden mochte
want men bernde al scouden dure
tote enen male up ene ure
te bordendamme bornde men mede
hier niet verre van der stede
ene clene halve mile
daer bernde men ter selver wile
vier baken al de nacht
so datten ghenen de dat wacht
ontfiel dat fier ende daer lach stro
binden torne ende het wert toe
bernende so zere dat hi ne mochte
niet gheueten doe hem dat dochte
ghinc hi stille siere straten
ende hevetse alle slapen ghelaten
want hi ne wilder wecken gheen
alst vier doer den solre sceen
wortsi herde seer ontdaen
ende waren blide mochtsi ontgaen
si vielen uut als si eerst mochten
lettel goeds si voer hem brochten
dat huus bernde ter eerden toe
des ander daghes streken doe
de porters uut ende hieuent neder
ende streken doe ter porten weder
doe was ghevelt de veste side
des ander daghes vro bi tide
ginghen si uut sirixe
ende hiewen den anderen wech ontwe
ende lieten staen een teiken daer
dat men weten mochte vorwaer
dat sonder sake niet ghesciede
daerom eist dat ict bediede
dat huus stont der porten naer
ende was haer de wile swaer
hobuch de daer af was here
hoe mochte hi dat doen emmermere
dat hi hem sette teghen den grave
de hem dicke van sijnre have
hadde ghegheven te menigher stonde
also al men ghemerken conde
hadden de grave sere vercoren
dat hi qualike hevet verloren
doer enen dien hi noyt en sach
sonder op den selven dach
dat ter veeren verloren bleef
als ic hier te voren screef
dus eist aldaer vergaen
nu heb ict aldus verstaen
dat dit de voerboetscap was
als ic hier te voren las
hoe de vlaminghe waren verdreven
ende hollant in de ere verheven
omdat si keerden so haesteliken
dat was in de eerste weke
van den meye dattie vlaminghe
lettel helden meer ghedinghe
in hollant tote enigher stede
hem was ontseit alle vrede
si voeren wech sonder sparen
alsi dus quamen ghevaren
vreischede ment tsierixe binnen
dat si waren met onminnen
ute hollant dus verjaghet
datten porters wel behaghet
men sach se comen op greveninghen
doe ne was daer gheen langer dinghen
men gins reden harde sciere
grote scepe meer dan viere
ofte vive ten zelven male
om uut te vaerne weet ic wale
waren si voer de porte comen
doe pensden si om hare vromen
si ne mochten liden niet de port
nadien dat men heeft ghehoert
dat si sijn ghesconfiert
doe wort de raet anders verkeert
ende worpen omme ter selver ure
ende voeren voer scerpenisse dure
dus voeren si te vlaendren waert
ende hadden bejaghet an de vaert
lettel eren ende vele scanden
dat si heren uut andren landen
aldus wouden slands verdriven
ende selve heren wilden bliven
daer si noyt an hadden recht
es hi here of is hi knecht
de altoes onrecht gheerne dade
ic woude over hem ghinghe de scade
ende die se sterkede in dien dinghe
ic wout mede over hem ghinghe
her willam de jonghe man
was in zirixe nochtan
ende ghinc metten porters te rade
wat hi vortan best dade
quamen de vlaminghe in den lande
hem mochte ghescien mere scande
ende wort hi in de port beleghen
so ne weet hi in ghenen weghen
hoe dat si mochten sijn ontset
waer hi in hollant hi mochte bet
de porte ontsetten ende staen in staden
waert dat si waren verladen
doe moste hi gheloven daer
dat hi soude overwaer
de port onsetten daets haer noet
of nemen daventure ter doet
heren bouden van yerseke beval hi
sine stat te houdene dat was bedi
dat sine over hoeftman houden
ende ghelike hem horen souden
her jan was overste raet
here van cruninghen teser daet
ende bleef mede in sgraven stede
ente grave gereden dede
heimelike sine vaert
om te vaerne te hollant waert
ende hi was comen in sulc ghedachte
dat hi varen wilde bi nachte
de wijnt was goet ter cuere
ende recht op de selve ure
dat hi te scepe soude gaen
liet de wijnt sijn wayen staen
de sere ghewayt hadde langhe
trouwen doe wort de grave anghe
ende dorste sonder wint niet varen
ende ghinc op al sonder sparen
ende beide tote men varen mach
het was een herde hoechdach
ende was op de opvaert ons heren
die men met rechte soude eren
hi hoerde misse van den daghe
ende ghinc eten sonder claghe
ende hadde clene scepe doen reiden
doet vloyen ghinc wilde hi niet beiden
voer middach een lettel ghinc de vloet
ende voer wech metter spoet
dat hi metten ghetide quam
tordrecht als ment vernam
wort dat volc al in roere
men hadde noyt al sulke voere
van bliscepen alst wel sceen
want daer ne was huus engheen
daer ne was tortise of lanteerne
uut ghesteken si dedent gheerne
dat volc was overblide
men riep willecome al te stride
edele here jonghe grave
dit prisewi voer alle have
dat wi u hebben in den lande
ghi sult wreken uwe scande
of god wilt eer iet lanc
tfolc van bliscepen spranc
het was so blide utermaten
si ne wisten hen hoe ghelaten
ende dankens gode onsen here
dat hi hem desi minden sere
uter persen brocht hadde daer
daer si om hadden menighen vaer
die nacht ghinc de dach quam
alse tlantvolc dat vernam
ende van den grave dat verhoert
quamen si al in de poert
ende her witte quam aldaer
ende brochte met hem de kenemaer
ende der vresen een ghetal
de sere blide waren al
men ghinc doe aldaer te rade
wat men best nu teerste dade
her niclaes van caets was brocht
te dordrecht ende hem allen dochte
dat best ware uut de vrede
ende men de borch anestrede
te scoenhoven daer sijn sone
binnen was men dede tgone
men voer daer ende lach daer voren
ene wile als wi horen
men warp met bliden ende scoet met pilen
si wonden vele liede ter wilen
eer men enen raet ghevant
daer men halen dede te hant
her niclase up datte
dat men bonde an ene catte
of an enen evenhoghen voren
daer men sien mochte ende horen
ende lieden onder hem sculen zouden
scotene doet of si wouden
ten lesten wast so ghesproken
dattie strijt wort tebroken
entie sone thuus opgaf
so dat hire doe ginc af
in sgraven vanghenesse dandre mede
behouden lijf ende lede
men soude de knapen laten gaen
om ander lude de ghevaen
in duvelant hadde her niclais
dus was daer ghemaect de pais
datte knapen haerre straten
voeren ende hebben ghelaten
haer twe heren daer te samen
daer si mede in den lande quamen
si ne mochtens anders comen af
eer men de grave thuys opgaf
was comen in den lande daer
ende galeide weet voerwaer
de dammirael daer hadde ghesant
te siene hoet daer stont int hant
doe de meester sach den grave
prijsde hijt voer grote have
ende toghede den grave sine brieve
daer hem toe was herde lieve
als hi verstaen hadde sgraven wille
bleef hi daer niet ligghende stille
hi voer weder altehant
daer hi den ammyrael vant
ende seide hem van den lande tstaen
dammirael ghereedde hem saen
ende quam ten grave sonder merre
hier binnen wast ghegaen so verre
dat her gye was weder comen
met groten here als hi vernomen
hevet dattie grave willem
uter porten ontfaren es hem
daer hi herde clene up achte
ende waende de porte winnen met crachte
of dat si se zullen opgheven
ende is daer voren ligghende bleven
met groter crachte met sconen here
de porters setten hem ter were
als goede ghetrouwe liede
nu hoert wat aldaer ghesciede
her gye de wort te rade
dat men niet bet en dade
dan men de havene oversloeghe
ende vol corens droeghe
ende enen dike daerover make
so mach men liggen met ghemake
als omme de porte met onsen lieden
dat seide hi ende deet ghebieden
dat men droeghe coren toe
hadden de porters gheweten doe
hoe verre si hadden moghen scieten
si ne haddens niet moghen ghenieten
dat si den dam hadden gheslaghen
men souder hebben weech ghedraghen
hondert doet ofte meer
so verre scoten si uur sirixe
met hoestelle grote pile
mar si ne wistens niet ter wile
doe de havene was verslaghen
ende de dam overghedraghen
ghinghen si logieren op dat velt
ende sloeghen daer haer getelt
also als elc hadde te doene
sloeghen si haer pauwelioene
ente tenten om de port
de vlaminghe laghen rechtevoert
ente zelanders in dat zuut
ende maecten dicke groet gheluut
ende liepen dicke op de gracht
de porters deden se of met crachte
ende deden hem dicke scade groet
ende scoten menighen man ter doet
de vlaminghe op dier nortsiden
deder voren rechten bliden
ende worper mede sware stene
weghende drehondert pont allene
benorder havene stonder twee
an de zuutside ene ende niet mee
binnen hadden si bliden vele
de nutte waren te sulken spele
de meester conster mede wale
hi warp uut te sulken male
dat hi den steen bestede wel
al waren dander meesters fel
hi ne spaerde nemmer ene
als daer wel enen scene
hi hadde gheworpen met sinen werke
enen steen tot op de kerke
ter jacopinen in de port
als de meester dat verhort
dede hi den steen halen doe
ende deden in sinen scoe
aldus hebbict ondervonden
als dander te halven hadde ghewonden
trac hi de clinke ende werp uut
de steen maecter groet gheluut
ende raecte twindaes metten steen
want de worp en was niet cleen
twindaes vloech al te sticken
hi raecte den meester ende dede nicken
up de hant also sere
dat hire ghesonde nemmermere
aneghecrech in sinen daghen
dit mochte hi te rechte claghen
dat hire verloes sine ghesonde
hi mochte vloeken wel de stonde
dat wort beleghen zirixe
het moghen oec claghen lude mee
de haer vriende hebben verloren
des si int herte hadden toren
nu keeric weder daer ict liet
de ammirael en lette niet
hi ne quam ten grave in hollant
ende brochte an sijn hant
een deel luden in galeyden
diene op de zee mochten gheleyden
doe hi comen was aldaer
toghede men hem al openbaer
van sirixe de grote noet
hi seide weder doe al bloet
ic helpe ontsetten sirixe
of ic verlieser lieden mee
dan sirixe binnen hevet
het nes niement de nu levet
diet mi ontriede sekerlike
ic wil u helpen trouwelike
herevaert suldi ghebieden
al uwen goeden lieden
up enen dach ghereet te sine
ende ic sal varen om de mine
ende bringhen up den zelven dach
eest dat ic van wedere mach
comen ic salre wesen dan
ende met ni brenghen menighen man
up sconinx cost van vrancrike
de dat wil sekerlike
dat men zirixe ontsette
ende hi besciet sonder lette
wanneer hi weder comen woude
ende hiet den grave dat hi soude
hem ghereden ter selver tijt
ende hi voer wech sonder respijt
de grave dede dat hi hem riet
dan en stont hem te latene niet
want de zaken waren sine
ende deder omme te meerre pine
hi bat alle sinen vrienden
dat si hem teser noet dienden
het ghelovede menich man
ende hem quamen daertoe nochtan
vele luden onghebeden
die men hem danken mach noch heden
ende haren nacomelinghe wale
dat si dienden tote dien male
den here also ghetrouwelike
bede de arme ente rike
hen was te voren noit ghesien
in hollant des ghelijcs ghescien
hoe de edele lude hem dienden
met haren maghen ende vrienden
op eyghenen cost al tenen gader
al had elc sinen vader
in sirixe gheweten
dat hi daer binnen waer beseten
so waer ghenoech toe ghedaen
oec dienden hem porters sonder waen
de hem doe der eren onden
so si alre scoenste conden
op haren cost met haren vrienden
sonder de hem anders dienden
op der porten cost al ghemene
men mach wel weten hoe ic mene
tlantvolc diende ghemeenlike
ende anders arm ende rike
dienden trouwelike ende wale
de grave voer ten zelven male
tote sciedamme omdat hi woude
dat hoer daer vergaderen soude
ten daghe alst voersproken was
dammirael vergat niet das
hi ne sende enen boet ende ene galeide
ten daghe dat hi selve seide
dat si den grave souden secghen
dat hi op tfolc quame legghen
hi soude comen sonder respijt
nochtan merrede hi up de tijt
dre weken ofte meer
dies de grave hadde therte zere
ende alle de met hem waren
begonden hem zere vervaren
omdat hi merrede so langhe
ende duchten dat bi bedwanghe
sirixe soude gaen in hant
ente grave darbi sijn lant
mochte verliesen sonder were
des verdroevede al dat here
hier binnen eest also ghesciet
datte van vlaendren rusten niet
si ne droeghen alle daghe drachte
mede te vulne der porten grachte
eens daghes doe de porters saten
alle ghemeenlike ende aten
worden si buten des te rade
dat si even vro ende even spade
tenen male de porte sochten
al siere alreminst up dochten
tallen porten tenen male
quamen si toe weet man wale
ende waenden de porte hebben ghewonnen
men sloech de clocke het quam gheronnen
elc man doe in sine wachte
ende saghen dandre up de grachte
daer ginc men werpen ende scieten
men scoet met boghen ende met sprieten
hostalle scoten grote pile
ic weet wel dat men ter wile
met bliden uut werp menighen steen
men trac de lude bi dreen bi tween
weder achter seer ghewont
daer quamen dusent al ghesont
de up hem streden nemmermeer
behalve de in desen kere
worden ghescoten dor thovet
men souds qualiken hebben ghelovet
eer sijt bestonden wat si wrochten
die aldaer ter were dochten
si dreven se met groten crachten
over rugghe van der grachte
si verloren so menighen man
dat ict ghesegghen niet en can
noch dar segghen overwaer
ghi moghet weten dat si so naer
der muren waren met al den lieden
dat si sonder scade niet scieden
daer si haers ondancs waren verdreven
hen moste sijn dat daer bleven
vele doet ende ghewont
ende van quetsinghen ongesont
maer de vlaminghe en claghen niet
hoe grote scade hem ghesciet
dus worden si van der port ghedaen
ente porters sijn ghegaen
in haer ruste harentaer
den grave quam hierof nimare
des hem wel was te moede
ende bat gode dor sine goede
dat hi se altoes ghesterken moste
si leden menighen zwaren joeste
de vrouwen onder hem ghemene
droeghen ter mure al de stene
die daer laghen op de straten
si ne wouden den mannen niet laten
doen anders dan si hem weren
gheviel brant si wouden keren
si wouden selve zien ten vure
ente mans bleven ten mure
ende wederstaen den vlaemschen roten
up ene tijt so wort ghescoten
vier in huse de sgraven waren
daer mochte men vrouwen zien gebaren
alsof si mannen hadden ghewesen
ente vielen in den brant met desen
al was worden groet de gloet
si traden die huse onder de voet
doe waende there al openbaer
datte port ghewonnen waer
ende liep toe met crachte
recht tot op die grachte
daer deelde men hem echter mede
des si hadden binder stede
daer deed si weder achterstaen
wast lief of leet de mochte ontgaen
onghequetst dat was wonder
daer vloech so menich scerp pijl onder
van sterken hoestallen ende boghen
weet datte quareel vloghen
dichter dan oft waren bien
men conder cume doer sien
blever dan niement doet
dat was wonder alte groet
si haddens meer dan gheval
maer de vlaminghe mesachtens al
hoe grote scade si ontfaen
dit liet men echt den grave verstaen
ende clagheden hem haren noet
den onwille hadden si groet
van haren besten de si claghen
want si se met haren oghen zaghen
van den huse eten dac
dies dogheden si groet onghemac
dat hem moste staen also
si aten van den bedde tstro
dit deden si den grave verstaen
ende teersten dat hi hadde ontfaen
den brief ende overghesien
sinen volke toghede hijt mettien
dien sere jamerde deser tale
echt ghevielt tote enen male
dat si catten ende evenhoghen
hadden doen maken al dat si moghen
ende woutse driven opte gracht
ende dan draghen grote dracht
si waren der gracht also naer
met ene catten de was aldaer
so groet so hoech ende so sterc
was dat vermaledide werc
dat men mochte sien al in de port
van den werke weder ende vort
ende was comen bi der gracht
ende ghinghen draghen grote dracht
ende maecten damme te menigher stede
ende brochten vijf brugghen mede
de op wielen ghinghen vort
ende men dammede om de port
te seventien steden wale
ende met vijf brugghen tenen male
ende stormden dien dach aldoer
dat si en rusten niet en ure
ende stormden al dat si mochten
tote in der gracht si se sochten
te groten damme ende breden
met sterken toeganghe ende met wreden
alsof si met crachte wouden
de porte winnen ende souden
met fortsen boven ten mure ingaen
dat volc moste niet stille staen
het liep oft ware uten sinne
maer men dede hem zulke minne
uten porten dat sijt becochten
dat si se so naer den mure sochten
ic wane noyt mensche op enen dach
so menighen mensche in scouden sach
daer wasser wel bi ghetale
twe hondert dusent ten selven male
of meer als ic verstoet
de porters setten haren moet
al te winnen of al te verliesen
of alle de doet te kiesen
dus weerden si hem van den mure
dat menighen man wort te sure
eer si storms wilden begheven
ende van der gracht worden verdreven
van dien van binnen met groter were
so moghedi proeven of in dat here
enighe scade was ontfaen
dar si met crachten worden ghedaen
achter rugghe ende wech verdreven
eer si storms wilden begheven
dat mochte een kijnt merken wale
dat si daer ten selven male
harde groten scade ontfinghen
want men mach met zulken dinghen
sonder scade bliven niet
al is dat also ghesciet
dat mens missaken wil algader
tkijnt dat miste wel sijns vader
de vader miste wel sijn kijnt
als ment heeft ghevreiscet sijnt
skijns miste wel die moeder
de suster miste wel haers broeder
de nichte miste wel haers neven
dus hebben si haers storms begheven
ende sijn ghetrect op hore
de so sere droeghen te voren
ende begaven storms al te male
dit quam den porters harde wale
si worpen knechte over de mure
de over woeden ter selver ure
ende haelden tcoren dat si daer brochten
alse vele als si draghen mochten
datte beesten souden eten
hierbi so moghedi weten
dat gheen dinc es so quaet
updat menre up hevet raet
si ne mach worden tenigher vromen
ente groten baten comen
als de dracht der porte dede
nu voeden sire haer beesten mede
dus es haer stormen ghedaen
des anders daechs heb ic verstaen
nam oerlof de ghemeente daer
oec verstont ic overwaer
dat hem allen wel dochte
dat men met stormen niet winnen mochte
de porte so wats hem ghesciede
daer waren binnen so goede liede
des droeghen si overeen
doe docht hem allen dat best sceen
dat si vor der porten bleven
so starc dat si se niet verdreven
si souden se verhongeren sciere
her gye sprac ic wil alhiere
bliven ligghende toter doet
ic ne rumet doer ghene noet
de mi ane comen mach
tote op minen sterfdach
ic ne worde versleghen of ghevaen
of met crachte wechghedaen
dus seide hi selve als wijt horen
coenre vlaminghe wort nie gheboren
men mach wel segghen openbare
als ghi horen sult hier nare
si lieten haer stormen altemale
ende waenden de porte verhongheren wale
si bleven ligghende op datte
ende hadden hoede hare catte
de groet was ende sterc
ende een vreislijc werc
ende vaste bi der grachte gedreven
ende al stille ligghende bleven
si stont van der muren nort
een meister was in de port
de sulke pile conste maken
mocht hi se te ponte gheraken
hi soud se bernen up de stat
dit horde ic segghen dat hi vermat
oec se en woude hijs niet vergheten
hi dede dat hi hadde vermeten
op enen avont scoet hiere in
sijn ghescot noch meer noch mijn
so datte catte wort ontsteken
ende diere binnen waren weken
uter catten ende riepen zere
brinct water edel here
de catte sal al verbernen
dit begonde hem sere tornen
ende ghinghenre toe water dragen
hieromme moghedi mi vragen
of de porters stille saten
die blide waren utermaten
neen si niet dat suldi weten
si ne hebben alle niet vergheten
des spels des si te voren ploen
ende segghe u wel wat si doen
de te blusscene waren vlugghe
liepen vaste achterrughe
want si scoten so over sere
dat si ne mochten in ghenen kere
der catten te helpen comen
hadt hem de werelt moghen vromen
dus wart de brant also starc
men warp met bliden in dat warc
dat so hoghe sloech de brant
dat ment sach in hollant
tusschen vlaerdinghen en sciedamme
sach men besceidelike de vlamme
sodat men waende min no mee
dat hadde gheweest zirixe
doe men sach den groten brant
de porters senden altehant
an den grave enen bode
diet hem seide hi dankes gode
oec omboetsi hem daernaer
dat si hem niet meer vorwaer
senden boden ofte brieven
doer enighe noet doer enighe lieve
quaem se ontsetten of hi woude
hi onboet hem dat hi soude
comen als hi eerst mochte
ende bat dats hem niet verdochte
hi soudse onsetten herde wale
hi beide na den ammirale
de soude comen in corter tijt
hi sende boden sonder respijt
de eerste bode was de galeide
ente boet de voeren beide
al tote calijs bider zee
daerna sende hi boden mee
met anderen scepen ten ammirael
de sine boetscap dede wael
ende was een begheven man
de hem de boetscap doe nam an
van sirixe heb ic ghewaghen
hoe si hem te waerne plaghen
wat si deden of wat si dochten
ende wat wonder dat si wrochten
al ne can ic ghesegghen niet
elc bi hem dat is ghesciet
maer van den meesten openbare
a heb ic wel na gheseit dat ware
b nu hoort van den anderen spele
c dies men niet gesien heeft vele
wane ic in de werelt al
als ic u vertellen zal
dat ghesciede an de vaert
als dammirale gheware waert
datte grave hem omboet
sette hi toe met haesten groet
ende ghinc daeromme lopen selve
ende mande siere galeiden elve
jan paydroeghe sette oec mede
ende mande daer ter selver stede
acht ende dertich groter scepe
ende quamen met desen gheselscepe
up enen dach in de mase ghvaren
de grave ende sine lude waren
tsciedamme ende saghen dat
de grave sette stappans ter stat
ende ghinc varen dat hi mochte
over mase was sijn ghedochte
te wesene mocht hem ghescien
het wayde wel sere mettien
ende ghinc op mase herde rieghe
ic weet wel dat ic niet lieghe
de cogghen condent gheherden niet
dies si doechden groet verdriet
de van haerlem in de zee
want de cogghe brac ontwee
ende verdorven een deel lieden
daer groet jamer an ghesciede
in bornesse quam dammirael
ende paydroghe also wael
ende bleven ridende dat ghetide
des de grave wel was blide
ende woude vorder varen niet
ende bleef des nachts te ghervliet
tsanderdaechs was tweder sochte
dat men over mase mochte
ende theer quam dat was bleven
in hollant ende daer an verdreven
die ammirael porrede voren
ende liet dat den grave horen
dat hi hem volghede in gods name
dit was de luden wel bequame
dus voer men met goeden staden
so dat men quam met liever laden
tote in scarden an der warf
doe ghinc men varen an der warf
ende men mocht vorder niet
dan nauwelike in harincvliet
daer bleef men ligghende al den nacht
het wort wayende met sulker cracht
so dat men lach der nachten drie
doe sachte tweder seide men mie
so dat men op greveninghe voer
doe dede men teyken ende boer
dattie porters mochten sien
ende bernden op de maste mettien
vierbakene te menigher stede
entie porters bernden mede
als men noch in zeelant pleget
de nacht men daer al stille leget
want men vorder niet en mochte
des anderdaghes men bedochte
dat men voer in sonnemaer
doe al dat volc was comen daer
ghinc men scaren doe dat heer
welc voren varen soude ter weer
ende wie doen soude de achterhoede
den volke was so wel te moede
dat men emmer trac bet naer
doe mochte men sien al openbaer
dat si emmer vechten wouden
ende alsi quamen recht an scouden
voeren si aleinsken vort
doe si leden dreuscher ort
si voeren cume op enen daghe
die langhe van enen armborstslaghe
dit gheviel hem harde dicke
hierbi eest dat ic micke
datte vlaminghe iet dorren segghen
ende hollant uten prisen legghen
noch den grave haren here
oec moghen si lachtren nemmermeer
den ammirael ente sine
noch paydrogen de grote pine
metten goeden lieden dede
de waren van caleis uter stede
ende uut potan ende uut galissen
want si connen hem bewissen
oec waren daer gasscoenjaers mede
die ne begheerden ghenen vrede
want si om vechten waren comen
ghinct te scaden ofte vromen
nochtan seiden de vlaminghe
ende maecten daerof groet dinghe
mocht ons nu dat ghescien
dat si ons niet wilden ontflien
si waren sekerlike al use
de scepe groet als huse
al warenre noch also vele
in weet of si in spele
of in eernste seiden dat
want men sach aldaer ter stat
den grave van hollant emmer naken
in weet wat de vlaminghe maken
si clappen emmer gherne quaet
dat dinct mi ene erme daet
wat moghen sire winnen an
also goet so es de man
dien ic hate als dien ic minne
al es de vreenscap daer wel dinne
noit en hordic man gheprisen
in enigherslachte wisen
de van vianden quaet sprac gerne
ic raets elken man tonberne
de vlaminghe mochten niet segghen
noch in ghenen lachtre legghen
dat se her willem iet besloep
of met haesten iet becroep
of met roke of met miste
iet quaem dat niemene wiste
ende dorster of maken ghene claghe
hi quam aleinsken veertien daghe
eer hi bettenweerde leet
de zeelanders de hem waren wreet
ende somme noch sijn si ne connen
niet swighen al sijn si verwonnen
dats een plaghe de ic hate
ay god doer dine goede verwate
de quade tonghen uut zeelant
of maec se te mate altehant
alle beesten sijn bedwonghen
van den mensche mar de tonghen
ne mach men bedwinghen niet
ghelikerwijs dat men siet
dat ene vonke onsteket al
ende verbornt groet ende smal
al dat es in ene stede
dus eest beghijn van alre quaethede
de tonghe diet merken wille
men siet dat men hout al stille
metten breidele een starc rosside
al houwe ment met sporen in de side
men houtet nochtan in deen monde
dat staende blivet ene stonde
ende alle de lede sijn bedwonghen
metten breidele die up der tonghe
hem leget al est starc
dat ment stille hout in der parc
dien mensche woudic prisen mere
in allen doen in allen kere
ende dat hi starker waer allene
dan een lantscap al ghemene
de sine tonghe bedwinghen can
men soudene heten een machtich man
ende sterker als wi proeven connen
dan of hi enen ruse hadde verwonnen
tfolc hadde langhe tijt ghelegen
up den watre ende seer verslegen
langhe wile met nauwer spise
so datte sommighe voeren lise
uten here daer si mochten
ende spise te cope sochten
want men noyt te voren sach
dat hollansche here upt water lach
also langhe sonder lant
want ic daer ter waerheit vant
dat leden was der daghe vijftien
dat sijt nie en hadde so siene
dat si in husen waren comen
hadt hem groet goet moghen vromen
si mosten ligghen in den scepen
recht aldus wast begrepen
ende recht op enen sonnendaghe
sente laurens avont leiden laghe
de van zeelant alghemene
te nemene die spise al rene
sonder der hollanders danc
vier cogghen namen sgraven dranc
si namen daer ten selven male
voer bridorp dat weet men wale
in enen scepe vive min
dan hondert vate bier wasser in
ende zouten zalm ende vleesch
daerof hadden si haren eesch
tsewsche here voer voerbi
neffens duvelant seide men mi
tusschen there ende den lande
hem soude dinken wesen scande
soude hi spise laten comen
si ne soudse hebben te haren vromen
de galeiden wordens gheware
ende ghinghen doe royen nare
dat si int dijcwater dreven
daer si vor hem ridende bleven
alst vloet was een deel gedaen
hevet dat zewsche heer bestaen
doer ene creke te royen alle
ende hopeden sere te haren ghevalle
al de spise te hebbene ghenomen
dat si verre saghen comen
de galeiders versaghen dat
ende setter jeghen staphans ter stat
ende onderroyden hem den ganc
ende deedse keren al ghemanc
after rugghe der cogghen twee
ontroyden ende waren ghevee
eenen cogghen onversien
van vrieslant ende versleghen dien
dander dre leiden ter vlucht
ende ontroyden dor die ducht
dat si hadden dor tgrote heer
want si ne setten te gheenre weer
dese vier cocghen als ic versta
volgheden der spisen na
al van meerlant dar si se vonden
ende lieten hem nemen ten selven stonden
enen zewschen cogghe een scip met bier
ente drie ontfloen nu hiere
het doecht menich in sinen lande
de buten hevet grote scande
de spise quam vort al sonder danc
ende daer na eer iet lanc
wouden de zelanders keren weder
dat si comen waren neder
tusschen tlant ende dat here
ene galeide werp haer ter were
ende royde darbi ende scoet so sere
si ne conden ghedoen neghenen kere
si ne mosten vlien te lande waert
oec quamen mede an de vaert
der hollanders vele met haren staven
de hem grote smete gaven
so dat si se ten lesten dwonghen
dat si meest uten cogghen sprongen
dit deden si al hadden si scande
ende mosten waden daer te lande
ende treckeden die coggen naer
ic segge u al overwaer
hadde de galeide bliven ligghen
ene wile ic dar wel segghen
de cogghen waren aldaer bleven
want si hadden se begheven
het was op ene volle zee
hadt gheebt wat wyldijs mee
de cocghen waren bleven opt lant
ente luden waren te hant
wech ghegaen haerre veerde
want dar ne was niement diet werde
dus was al zelant in de vlucht
dat deden der galeyden ducht
daer dreven cogghen sonder man
de hem de wint jaghede an
daer si om woeden toter kele
der lude was herde vele
de natscoe worden an de vaert
doe men des gheware waert
in de porte doe waersi blide
dat dus verghinc an sgraven side
ende tsewsche heer ghesconfiert
also scandelike wederkeert
dit was sondaechs hare dade
ente grave wort te rade
dat hi den nacht rusten woude
ende tsanderendaechs vechten soude
jonste hem god der avonturen
ende nemen dats hem mocht gheburen
also als wi segghen horen
so hadde de grave aldaer te voren
de grote scepe ghemannet wale
met sinen luden tenen male
al metten luden diere in waren
ende hadde gheset sine scaren
ende voren ghescaert de voren soude
men wort te rade dat men woude
al becorten daer de dinghe
ten eersten dattie ebbe ghinghe
ende nemen dats hem werden mach
het was op sente laurensdach
dien si ghetrouwelike baden
dat hi hem staen moste in staden
met sijnre beden tote onsen here
dit baden si hem alle sere
de ebbe ghinc ende in goeds namen
porreden si doe altesamen
al te vaerne up de viande
de daer laghen lancs den sande
ende dwers den diepe ten zelven male
doe waende de grave wale
hebben de viande anghestreden
de vor hem in den diepe reden
so dat sulke hier omme pinen
ende worpen uut met langhen linen
ankers uut te lande waert
ende trecten toe metter vaert
ende van kaleys paydroghe
de voren voer in haer oghe
met vier scepen tsamen bonden
bleef sittende ten zelven stonden
up enen zande vor de port
dat leghet van der havene nort
des men sere was tonghemake
dat hijs hadde al zulke rake
ende ment ghebeteren niet en mach
als de grave dat versach
dede hi de ankers uutsetten
achter ende voren sonder letten
de scepe te binden vaste
want de vlaminghe de wrede gaste
waren doe van hem niet verre
ende was gheen wonder al was hi erre
dat hem gheviel de avonture
dat vier scepe up de ure
van den besten sitten bleven
up den zande hem beneven
ende mosten sitten dat ghetide
des de viande waren blide
want si waenden openbaer
dat daerbi verloren waer
sgraven doen al te male
want si waenden herde wale
de scepe bernen in den gront
want si vulden up de stont
enen cogghe met droghen stro
ende met peke ende waenden zo
de scepe bernen daer si laghen
ende toghen vort als donse zaghen
dat si dat vier brochten vort
hinghen si seile buter bort
ende om dat vier van hem te weren
reden si glavien ende speren
als om tfier van hem te stoten
dandre met armborsten scoten
so overseer deet fiet brochten
dat sijt gheherden niet en mochten
ende mosten keren dan si quamen
ende waren welna altesamen
verbernt metten selven viere
maer si voeren te lande sciere
ende begaven des bernens al
de grave prijsde dit gheval
dat den sinen was comen so
ende was in sulken wille do
dat hi woude nemen de ruste
ende slapen laten de slapen luste
ende tsanderdaghes nemen dan
de avonture de hem god an
want mocht hijt enichsijns liden
so ne woude hi niet bi nachte striden
de grave ende sine partie
waenden datte fier her gye
dar hi lach soude bliven stille
ende haers onbeide ende hadde wille
de nacht te rusten dat war dach
ende nemen dan dats worden mach
ende souden alle eten gaen
van den avont als sijt bestaen
begonde de vloet te gaen
ente vlaminghe quamen aen
metten strome drivende toe
ende sgraven lieden wapenden hem doe
ende troesten mallic den andren zere
ende bevalent onsen here
de goede worden herde blide
de quade drove an dander zide
goede knapen de dar waren
comen in des graven scaren
worden ridders diet wesen woude
dandre latie onbescouden
de hem stoutelike wouden weren
ic wane noyt man zulk twe heren
sach comen desghelijcs te stride
als dese twe op elke zide
de vlaminghe hadden volc so vele
dat sijt waenden al te spele
metten lope hebben ghewonnen
hieromme wast dat sijt begonnen
want si haddent herde siene
jeghen enen man hadden siere tiene
up den watre gherekent ten stride
ende op den lande ten selven tide
driewarf also vele liede
ic wane dat noyt eer ghesciede
dat so clene menechte vacht
jeghen also grote cracht
doe de vlaminghe quamen toe
met groten oestal scoten si doe
ende met springalen menigen quareel
de grave hadder voer sijn deel
vele menighen seg ic u
doe sprac de grave het is nu
wel tijt dat men hem gelde
wi ne moghen niet vlien van den velde
laet ons weren of wi connen
sterkelike ic siet ghewonnen
de hem weert ic salt hem lonen
de hier sterft god salne cronen
in hemelrike alhier boven
de blijft te live men salne loven
de werelt dor vortan
dus troeste de jonghe man
sinen luden toten stride
ende men scoet ten zelven tide
met sestig oestal ende springale
ende bancarmborsten weet men wale
scoeter twe hondert ofte mee
de pile vloghen alst waer snee
hiermede scoet men met ghenende
doe si quamen so ghehende
daer dene partie dander sochte
dat men met clenen boghen mochte
scieten doen in den hoep
wort der quarelen goeden coep
met dusent ermborsten of mere
scoet men wel uut sgraven here
sonder dat si wederscoten
de pile vloghen dat si roten
ghelike recht oft waren bien
ic waent noit eer was ghescien
in vergaderen so seren scieten
doe men der stene mocht ghenieten
ghingen si delen sonder ghetale
int hollantsce heer was groet ghescal
de baniere nam in hant
een scoen vrome jonc seriant
ende maecter hem mede tehant
daer hi de meeste perse vant
ende droech aldaer sgraven baniere
hem volgheden goede liede sciere
de hem wel proeveden in der noet
doe wort daer een gheruchte groet
men riep overal tehant
met luder stemme hollant hollant
do riep men hollant parijs
des ben ic vroet ende wijs
dat noyt man horde roepen so
in enen stride als mem dede doe
alstie strijt vergadert was
hoerde noyt man sulc gheclas
men stac men sloech ende men warp
men scoet menighen pile scarp
mallic anfren jeghen thoeft
si vochten so des gheloeft
dat men ene mile horen mochte
bede worpe ende gherochte
de vlaminghe wonnen ter eerster joesten
drie scepe die donse moesten
alle rumen dor de noet
die sire in pronden sloeghen si doet
si waren worden des te rade
dat si souden sonder ghenade
al verslaen dat si wonnen
ende dat si belopen connen
des droeghen de vlaminghe overeen
daer was gheworpen menich steen
van den koketten nederwaert
ende van den castelen dat veel hart
de hollanders hadden int beginnen
sulc verliest hi waent winnen
si waenden binaer sonder were
versleghen hebben thollansche here
daer omme bestonden si teghen nacht
als men int staercste vacht
recht alste zonne was onder
sach men daer ghescien een wonder
in een casteel van enen maste
ende int coket so waren gaste
die thollansche heer seer quelden
ende menighen man ter eerden velden
want si worpen menich steen
ten lesten male sech menre een
dat hi van den casteel spranc
in den watre ende eer iet lanc
viel tkoket al te male
van den scepe neder te dale
dan mochte sonder scade niet liden
nu waren de hollanders in dat striden
sere verloest met desen doene
dies waren si de bet coene
want si te voren waren verladen
nu ne mach hem niet scaden
die stene de van boven quamen
haren loep dat si doe namen
ende spronghen int scip hem luden toe
ende dreven se al der ute doe
of sloeghen doot die si vonden
dus keerde tspel te dien stonden
de te voren hadden dbeste
si verloren nu int leste
die vier scepe de te voren
upt zant zaten als wi horen
waren comen drivende an
si hadden binnen menighen man
de sere droeve waren te voren
ende rieu hem dat si waren gheboren
dat si so spade quamen te stride
si waren nu so overblide
dat si mede striden mochten
hoert wattie meesters dochten
dies si hem berieden sciere
si deden maken groten viere
van droghen houte dat bernde sere
de dat beriet wiste meer
alst was in den besten brande
sloegen siere an de hande
ende worpent den anderen tegent hoeft
daer mede worden si verdoeft
dat sijt aldaer ter stede wonnen
entie vlaminghe diet begonnen
verloren daer dat si brochten
also dat si niet langher vochten
dit duerde toter middernacht
dat men voren aldus vacht
ende men seide al openbare
dattie strijt verwonnen ware
de mane liet haer scinen wesen
men gaf drinken ende mettesen
quam een bode ende seide here
men vecht hier bi norden also sere
ghi ne sent hem helpe si sijn verloren
want si hebben zulken toren
daer sijn verscer liede noet
si sijn vermoyt de perse is groot
sent hem helpe si sijn behouden
mach ics bliven onbescouden
of ic selve come daer
sprac de grave loop breng mi mare
ofs hem doet sulke noot
ic avontuert toter doot
eer ic se so late verderven
ic sal liever met hem sterven
dus ginc de bode weder ten stride
de cortelike keerde blide
ende seide here hets al ghewonnen
also wi ghemerken connen
ende wel gheproeven moghen twaren
de viande legghen ziet hier ende dare
licgghen opt lant de scepe groot
die liede ghevaen oft doot
dat vaste scip merke ic wale
dat hier leget te desen male
alre naest u sonder een
daer en es twivel geen
het sijn viande openbare
want ic wart er in gheware
den swarten lewe in de baniere
ghetandeert den stoc doe wart men sciere
roepende hollant parijs hollant
slach werp hier es viant
men werp al dat men mochte
ende als den ghenen doe dat dochte
dat sijt gheherden niet en conden
hieven sijt tseel ten selven stonden
daer si mede ghemerret waren
ende dreven voer sgraven scaren
metten stroom want ebbe ginc
ic hebbe verstaen in waerre dinc
dat in den scepe was her gye
de den neve lach also bi
hi dreef wech uut sneven handen
ende rechtevoert so es bestanden
de dach te blasene overal
de pipen maecten groot ghescal
dus duerde de strijt van vespertijt
toten daghe sonder miden
datter clene ruste was
oec dar ic mi vermeten das
dattie ghene de doe laghen
in der porten ende toesaghen
meer in therte verdroevet waren
dan de vochten jeghen de scaren
want si saghen de liede striden
ende deen den andren niet vermiden
doer haren wille diere waren beseten
ende si ne conden niet gheweten
hoet met hem is vergaen
an wien haer leven soude staen
naest gode ten selven tiden
wast wonder dat si waren onblide
want si horden in der nacht
dat onscamel dorper knechte
quamen lopen an de mure
ende riepen up te menigher ure
trouwen nu est al ghedaen
u grave es doot of ghevaen
wat sal uwes nu ghescien
sulc vervaerde hem in dien
ende sulc hilt over sceren
de hopeden men salt wel verweren
ten was gheen wonder sekerlike
want daer te voren in dertrike
wart port so vromelike ontset
daer de van binnen niet bet
mochten doen noch oec deden
want si hadden menighen wreden
viant voer hem diet benam
recht alst op den daghe quam
so verre dat men mochte sien
den enen volghen den anderen vlien
worden die van sirixe
sere blide wat wilgijs mee
doe si de galeiden zaghen
al omme sgraven here jaghen
ende royen ende trompen
entie viande zutwaert crompen
saghen sijt ghewonnen ten selven tiden
ende danctens gode ende waren blide
dat geen cleen wonder en sceen
want si troest el negeen
hadden hadt die grave verloren
alsi ghesproken hadden te voren
dan uut te gaen up een ure
ente nemen de avonture
de hem god hadde ghegeven
man ende wijf hadden haer leven
in davonture dan gheset
nu wast hem allen comen bet
dies si bat waren in hoghen
dies si gode danken moghen
si daden haer rechte scout
dit mach verstaen jonc ende out
si dienden haren gherechten here
dat was hem te prisen sere
ende de here sijt seker das
dede hem dat hi scoudich was
hier latic de tale bliven
ende sal u voert een deel bescriven
hoet verginc up den dach
als dat volc dat versach
de alrelest hadden ghestreden
dat de ghene bi hem reden
de binnen der nacht op hem vochten
hort wes si hem bedochten
si worden roepende te hant
ay ha parijs hollant
ende ghinghen se houwen ende luken
ende lietens hem niet ghebruken
dat si te lande ghevaren waren
si spronghen tot hem sonder sparen
ende dreven se uten scepe daer
den enen voren den andren naer
ende oec dat mer zulc gheprant
dandre voeren in duvelant
sack op pack ende ghinghen vlien
oec so mochte men wel daer sien
datter menich int water spranc
daren de grote noot toe dwanc
ende waenden ontswimmen et was verloren
de stene deden hem zulken toren
dar men se mede werp ter doot
dus ontfinghen si scade groot
ende van goede ende van lieden
het ware jammer te bedieden
hen mochte niet wesen sonder scade
dar men so vacht sonder ghenade
enen nacht al durenture
daerna in wel corter ure
begonde een scip vele zaen
dat uten stride was ontgaen
sijn seil te haelne ende woude vorbi
de vloet ginc seide men mi
ende quamen seilende bi liever lade
vorbi alt here sonder scade
dit mochte men herde wel sien
want alt heer lach nochtien
vaste ghecoppelt zide an side
dat si ontquamen waren si blide
zeelanders warent allegader
ende heren gyen haren vader
lieten si doe bliven achter
dat si ontfloen dat was haer lachter
si seilden vluchts te bettenweerde
dat hem niement en deerde
ende seilden der an een zant
si souden winnen al te hant
tseil bet hogher de maste vel
si mochten van ghelucke seggen wel
dat si de mast niet doot en sloech
oec so wast haer onghevoech
doe si vorder niet en mochten
quamen de scepelkine de se brochten
an tlant van scouden an den dike
of derbuten an den slike
so dat si mochten henegaen
anders heb ics niet verstaen
die fiere libaert de stoute her gye
lach nochtan seghet men mie
met vijf scepen up den stroem
ende sach dandre varen des nam hi goem
de stroem wort gaende ende hi want
van enen scepe tseil tehant
ende woude vort bepensic wale
het streec an ten selven male
die ammirael met eenre galeiden
de si van hem daden sceiden
si weerden hem met crachte so
ende corven haren cabel do
de wint was clene ende cranc
doe quam ghedreven an sinen danc
de ammirale seide men mi
ut sgraven kabel ende her gi
quam na ghedreven oec her an
dat hem coste menich man
daer mochte men sien striden sere
daer vacht elc als een here
de te voren in der nacht
van onscamelheiden niet en vacht
de moeste hem scamen ende ginc striden
men scoet men warp an beiden siden
die des nachts hadden gherust
dochte mi dat nu vechtens lust
de van vare te voren en mochte
de verboude hem als mi dochte
ende ghinc vechten so utermaten
dat hem selven mochten haten
de vlaminghe weel omdat si
den hollanders waren so bi
de daer pensden om de scande
de si hem deden in haren lande
dus verloes her gye den seghe
de hi te voren alleweghe
plach te hebbene in elken stride
so dat hi ten selven tide
bat det men vanghen soude
men warp af also houde
den swarten liebaert onder de voet
ende stac op metter spoet
den roden lewe in sine stat
alstie grave versach dat
ghinc hi ten neve de hem ghevaen
gaf ende do menne vandaen
leden soude woude men slaen
doet dus moste hi gaen
in de galeyde of hi waer doet
hiertoe dwanc se de noot
dus es hi in de galeide comen
ter waerheit heb ic vernomen
die ammirael en vincs niet
maer aldus eist ghesciet
dat hi quam in de galeide
die hier of anders iet seide
dan de waerheit hi soude missen sere
dus was ghevanghen dese here
de hevet bracht in deser noot
ende met overmoeden doet
menighen man alst wel sceen
daer bleef levende nemmer een
de met hem int scip quamen
si ne bleven doot al te samen
of ghevaen des was niet vele
wat lach hem an desen spele
ende wat rechte lach hem ant gone
dat hi woude sijns oems zone
onterven ende siere moyen kint
ic weet wel dat ment niet en vint
yewer bescreven dat hollant
soude behoren ter vlaemscher hant
noch doestzide van der sceelt
maer dickewile hevet men ghetelt
dat de vlaminghe spraken an
de westerside entie man
soude de grave daer of wesen
ende oec hoe dat quame in desen
her gyen en bestonts niet
al est nu aldus ghesciet
hi hevet ouder broedere dan hi was
mer eens dincs bin ic seker das
onghegoet was hi doe
hadt hem moghen comen hiertoe
dat hi den neve hadde verdreven
so waer hi selve grave bleven
in can gheweten niet hoe langhe
hi mochte messcien bi bedwanghe
ene wile hebben ghesijn
maer mi seghet tgelove mijn
alste pertije van zeelant
de hem dit brochte in hant
onderlinghe hadden ghekeven
ende hi an deen side waer bleven
dandre pertie soude dan sciere
hebben gheseit wi brochten hiere
waer an siwi gheraect
wi hebbene groot here ghemaect
hi leget ons nu onder de voet
een ander raet waer ons goet
wi hebben trechte oer verdreven
ende desen man also verheven
ende hi doet ons allen scande
ende wil ons jaghen uten lande
ende heffet ons viande boven
dit ne wilwi niet langer loven
wi hebben mesdaen al te sere
jeghens onsen rechten here
dit souden si pensen ende werker na
ende haelne weder als ic versta
so soude tghemeente van hollant
herde sciere keren de hant
metten porten alghemeene
so ne mocht hijs niet berechten allene
met eenre pertien van den lande
elc soude pensen om de scande
de hem te voren waer ghesciet
dus ne mochte hi langhe niet
here bliven overeen
want staphans ter stede sceen
her jan van renesse moste varen
sijnre verden uut synre scaren
want hi hem niet ghelovede wel
daert hem daer na mesvel
als her gye vangen was
ende men upt lant ghewaer wert das
wort theer al tebarenteert
ende elc te sinen lande ghekeert
ende droeghen met hem dat si mochten
ic wane si niet meer en sochten
de porte te soekene up enen dach
doe men de liede varen sach
ende te voet wechganghen mede
wort men blide binder stede
doe ghinghen si uut om ghewin
ende haelden doe dat goet in
de winnen woude wan aldaer
dit was in ons heren jaer
dusent dre hondert ende viere
dat grave willam in dese maniere
den wich op goude met scepen wan
daer men versloech menighen man
oec verloes hiere selve liede
de selve dach doe dit ghesciede
des manendaghes voer onser vrouwen misse
te halve oest des sijt ghewisse
ende was op sente lourens dach
dat men de vlaminghe comen sach
jeghen den grave daer ten stride
ende was omtrent vespertide
doe si des strijds begonnen
ende waendent al hebben ghewonnen
want si vochten met groter crachte
tote over die middernacht
ende doe et ginc daghen recht
begonde weder dat ghevecht
voer primetijt in der vloet
wast dat men den wijch bestoet
ende duerde toten middaghe
doe gheviel hem sulke plaghe
dat her gye bleef ghevaen
als ghi te voren hebt verstaen
die vlaminghe mochten te rechte clagen
nu so moghedi mi vraghen
waerom dat ic niet en noeme
die van den stide was de bloeme
of de quaetste of de beste
of de eerste of de leste
mi dunct ic prijs se allegader
al had elc ghesijn mijn vader
in wiste hoe bat gheprisen
ende mine viande in alre wisen
ne wistic waeromme spreken lachter
sonder den ghenen de nachts trac achter
trouwen der wasser vele
de niet en quamen totten spele
daer si stene werpen mochten
ic wane si anders dochten
hadden si nachts moghen ontflien
men had se daghes niet mogen ghesien
dat togheden si wel in ghelate
van den galeiden quam dese bate
de somme achte lagen doe
oec benamen si datter toe
de clene scepe niet en quamen
woude ic se noemen oec bi namen
men mochte seggen dat ic bi nide
liede lachterde in den stride
of om miede gave prijs
des doe ic niet in geenre wijs
niemene te prisen voer sijn oghen
want wi alle merken moghen
dat hem de goede scaemden sere
ende pensden om de ere
ende oec sijn lijf wilde verweren
in gave te lone niet twe peren
de mi den prijs gave allene
die al de goede liede ghemene
metten live verdienden daer
ic dart wel segghen overwaer
dat edele lude vochten wale
ente porters ten selven male
entie ghemeente vacht oec wel
in weet wat daertoe segghen sal
ic mochte messcien prisen den enen
een ander sout also niet menen
ic mochte oec verswighen dien
de ment vele bet hadde ghesien
doen dan enich ander dede
dat waer grote dorperhede
dat ic bi namen prijs hier gave
een vroet man wilde om geen have
dat menne prijsde openbare
oec sal ic segghen tware
de quade wil niet ghelachert sijn
dat seghet mi tghelove mijn
mallic kent hem selven wale
dat ic seghe dese tale
dats omme dat ic beghere
datte goede hem echter were
ende hi bet doe dan hi doe dede
ende houde altoes zulke sede
dat men van hem spreken mach
na sijnre doot menighen dach
dus sal leven na sijnre doot
sinen name dats ere groot
gave men hem prijs in sinen leven
ende hi der doghet dan wilde begeven
so waert quader dan te voren
ente prijs waer al verloren
ende wort in spotte verkeert al
hort wat ic u segghen zal
wart dat ic worde des te rade
dat ic lachteren woude de quade
ic mochte sulken spreken lachter
bi namen hi soude mi volghen achter
ende slaen mi doot of oec dien
die dit laze mocht hem ghescien
daerom sprekic int ghemien
de vroede weet wel wat ic meen
ende salre om pensen dach ende nacht
ende houdent voert met alre cracht
de blode deere niet en vacht
ken hem selven  dats de macht
ende pense dat hi daer mesdede
ende beter hem teenre ander stede
dats vele bet mijn raet
dan hi verdient dat men heet quaet
so mach hi prijs ende ere ontfaen
ende den anderen name of dwaen
ghi moghet segghen wi ne horden nie
men gaf prijs wats ghescie
an deen side van den stride
dit so siet men alle tide
ende ghi ne wilt niet prisen enen man
sonderlinghe wat legeter an
hier mach ic up antworden u
ic hebs een deel gheseghet nu
waeromme dat ics mi vermide
prijs te gevene an sgraven side
an dander side ken ic niet
wie hi was ende hoe hi hiet
ende ick en kenne niet hare dade
maer dits mi comen in den rade
dat icker omme achterlate
te prisene die bi haren onmate
bi overmoede ende bi overrecht
willens comen in ghevecht
ende trecken an dies niet bestaet
hem meer cracht ende overdaet
pijnsi derom in alre wisen
te doene sal men se daeromme prisen
dat dochte mi wesen onghehoert
diet beter weet hi brenct voert
ic laets mijn rechte wel te niete
de jonghe grave die in verdriete
langhe tijt hadde ghewesen
ende achtereen gheleghen in desen
seventien nachte in den scepen
al ghewapent moghen sine hepen
ende sine leden zere zweren
mochte lusten ende begeren
te comene daer si ruste namen
dat mochten si doen al sonder scamen
hi voer up an den avond
sere blide ende al ghesont
ende alle de up varen wouden
voeren sonder strijt an scouden
ende ghinghen binnen sirixe
daer was doe gheen striden me
hier te voren hebbic gheseghet
des de vremde here pleghet
ende hoe hi wille bedwinghen tlant
doe middelborch ghinc in hant
ende op gaf heren gyen
des derric herde wel ghelyen
dat bi jonchere willem was
de hem selven bat das
dat si de porte upgheven souden
opdat hi mochte behouden
varen wech aldaer hem dochte
dat hi seker wesen mochte
doe gaven si ghisel bi vorworden
ende oec bi besproken worden
dat hi de kore niet soude doen af
de hem de coninc willem gaf
ende haer vesten soude breken
bi enighen rade bi enighen treken
dit swoer hi ten heilighen daer
ende gafs hem brieve dats waer
oec ghelovede openbare
waert dat de grave quaeme dernaer
te lande ende hi der ave
here worde ende grave
waert met stride of met vreden
of waert met eendrachticheden
of hoe dat ware in elker wise
hi soud se laten also als hi se
ontfinc op den selven dach
ende haer ghisele sonder gheclach
wedergheven quyt ende vri
ende gafs hem brieve seghet men mi
ende daer aen seghelen twe
sijns ende sijns broeder ofte mee
besiet hoe hijt heeft ghehouden
mach hijs bliven ombescouden
ende of men hierom prisen mach
want op den goeden pinsterdach
dede hi breken hare veste
dit dochte sinen rade beste
de middelborch de porte haten
dit en dorst hi oec niet laten
van dengheen diet hem rieden
wat mocht anderssins bedieden
dan hi was bedwonghen sere
hi ne was niet al hiet hi here
sine baliuwen hilden bedwonghen
beide doude metten jonghen
de sine luden wesen souden
beide de jonghe metten ouden
a consti bedwinghen van der vere
b dat quam bedi hi vanter were
hi was bedwonghen alst wel sceen
daerbi ne moste niet een steen
gheheel bliven an de port
oec so heb ic ghehort
doe hi de veste most doen breken
daer quamen lude met sulken treken
ende deden nemen ghisele meer
dan hi hadde ghenomen eer
ende uutghelesen toe bi namen
bi gode des mocht hi hem scamen
dat hi dus brac sine vorworde
ic wane dat ic segghen hoerde
doe hi in hollant comen was
wat hi belovede hijn hilt niet das
dus wondert mi dat men dus priset
maer mijn herte mi dat wiset
dat deden deghene diene hilden
in banden daermede stilden
haer viande ende onderdaden
noch so heb ic mi beraden
hoe dat quam hi ne hadde tebroken
willemme dat dar was ghesproken
trouwen dat was wonder groet
hi ne haddene ghevaen of ghedoet
bi sulken rade de hem was bi
maer ic wane dat bleven si
dat els niemen toe en brochte
dan mijn her jan als mi dochte
van renesse de hovessche viant
ic wane dat in al zelant
so hovesch en was van alre dade
sinen vreenden dat was groet scade
dat hi hem hielt an sulke lere
dat hi sinen rechten here
afginc in desen doene
want hi vrome was ende coene
ende sinen viant hovesch ghenoech
hadde hi ghedaen al sulc ghevoech
dat hi sinen here hadde ghedient
ende trouwelike ghesijn sijn vrent
ic hadde hen ghegeven altemale
den prijs sonder ander tale
als de grave hadde leden
den strijt ende binder steden
comen was danct hijs gode
ende sende sinen bode
ende onboet wie in comen woude
dat hine gerne ontfanghen soude
behouden lijf ende goet
ende dien ghenen diet so stoet
dat hi ballinc hadde ghewesen
of die men mestrouwede in desen
moste varen te ghisele legghen
ter stat de men hem soude segghen
ende haer goet dat soude hem volghen
ballinghe daer men up verbolghen
te voren was de quamen in
een deel dit was goed begin
oec warenre dies niet dorsten bestaen
so vele hadden si mesdaen
die te voren waren vrient
hadden haren gyen so ghedient
si ne dorsten niet bliven in den lande
ende vloen uut des hadden si scande
ende lieten beide goet ende erve
dat qualic was haer bederve
in weet waert her gye nemen sal
daer hi se mede goedet al
dus es den grave hulde ghesworen
de heren ghyen daer te voren
hadden ghehouden over here
swoeren dat si nemmermere
de grave willem ghinghen af
hier mede hi vergaf
al dat hem was mesdaen
nu hevet hi verstaen
ende sine luden mede
dat in den dunen teenre stede
waren wel sesdusent man
de alle wapene hadden an
behalve dandre diere waren
de grave dede staphans varen
twe galeiden voer dat lant
si sende boden altehant
an den grave op ghenade
dat hi sine edelheit dade
ende hi se vinghe daer ter stede
behouden lijf ende lede
die grave wort te rade soe
dat hi boden sende doe
te palevoetsheide de se vinghen
de vlaminghe doe met hem ghingen
ene so overgrote scare
dat wonder te segghene ware
eist onmate dats mi wondert
elken behoerder meer dan hondert
te ledene diere om waren comen
die grave en hadde tsinen vromen
niet so vele liede up goude
doe ment eerst bestanden soude
ende dar men den strijt mede wan
ic wane niet dat oit man
tenigher stede ye ghequam
daer hi verhorde of vernam
dat men so menighen vangen sach
sonder stoet ende sonder slach
ende sonder wedercronen iet
men dede gaen dat vlaemsche diet
rote an rote binnen sirixe
ghelike dat men drivet vie
men drefse in cloestren ende in kerken
wildi verstaen ghi moghet merken
hoe ment weet hoe vele der was
men wort doe te rade das
dat men se al riep te samen
ende deden bescriven hare namen
ende ghinc se delen harentare
aldus mocht ment weten tware
want dat wistic herde wale
men leverde uut bi ghetale
uter minderbroeder porte
tweendertichondert sonder borte
datter gheseet was uten scrifte
naecte knechte ende clene wichte
uter kerken wie soes wondert
worden ghelevert vijftienhondert
behalve wijf ende gharsoene
dus weet ict bi desen doene
datter bleef behoude wale
vijfdusent tenen male
behalven die daer ontgingen
ende ontgaen waren sint si se vingen
dit was in deselve weke
dat dit ghesciede daer ic of spreke
dat de grave hade den strijt
ende recht op deselve tijt
dat de strijt ghewonnen was
worden sgraven viande das
te rade dat si openbare
seiden dat verwonnen ware
entie van hollant waren doet
in middelborch seide men al bloet
dat al doot waer gheslaghen
ende enen man niet verdraghen
wie so hadde hollansche herte
de ghedoghede grote smerte
die therte droech van den libaert
hi drubbelde ende spranc opwaert
van bliscapen ende sanc
na middaghe dat ne was niet lanc
so quam mare de bitter was
ic der mi wel vermeten das
dat die te voren ghinghen screyen
si ghinghen na singhen ende pleyen
entie te voren songhen hoghe
de liepen de tranen nu int oghe
dus wast verkeert in corter ure
dits de werelt avonture
de deerste nimaren aldus brochte
ic weet dat si anders dochten
ende si dochten dat si wrochten
ende ghinghen vlien wat si mochten
si hadden de vlaminghe brocht int stric
ende selve bleven si niet in pec
wouden de vlaminghe dit verstaen
si hebbent meer dan eens ghedaen
ende emmer sijn si selve ontgaen
entie vlaminghe bleven ghevaen
hets wel te steden also help mi god
si moghenre mede houden spot
si hebben se brocht in den strecke
alstie voghel bi den becke
daer si mosten ghevanghen bliven
dandre mochten metten wiven
ende metten kindren ende metten nichten
dat goed besitten sonder vichten
ic wilde dat elken dus verginge
de meer ghelovede zulker dinghe
de men hem seghet dan hi siet
al eest dan dat hem messciet
dat soudic claghen herde spade
want het es wel te stade
maer wouden si volghen goeden rade
si souden pensen om oude dade
ende souden uten lande doen
de hem so dorperlike ontfloen
entie se brochten in der noet
of binnen lants slaen ter doet
want men mach wel verstaen
dat si hem meer hebben mesdaen
dan de grave oit ghedede
al wilsi hem houden ghenen vrede
dits der dwaser vlamingher sede
want si ne houden ghene stede
men soudse met loghenen daer toe driven
dat men se alle soude ontliven
alst aldus was vergaen
ende ment in middelborch hevet verstaen
ghinghen si vanghen ende jaghen
hieromme en dorvedi niet vragen
hadden sijt gheweten te primetide
daer maecte hem sulc herde blide
hi soude anders hebben ghesongen
eer hi van danen waer ontsprongen
doe wert daer een groet gheluut
tghemene volc liep al vuut
manne wive ende kinder
bede meer ende minder
ende ghinghen toe met groter drachte
ende droeghen de stene uter grachte
ghewillichlike ende blide
die jonghe grave sende tien tide
sine vreende in de port
de doer hem als men dat hort
hadden tlant gherumet mede
doe si quamen binder stede
wort dat volc blide sere
ende dankedens god onsen here
de deden dat hem was gheheten
ende ghiselden suldi weten
binder port dars was te doene
die men kende ende die niet so coene
waren dat si dorsten beiden
si ginghen staphans henen weiden
dus sijn de stucken hier vergaen
entie grave de quam zaen
in de port als hi eerst mochte
ende den goeden luden dochte
dat si hadden gode bi den voeten
daer si hem quamen te ghemoete
ende elc hem te stride diende
oec waren si blide om haer vriende
de met hem weder innne quamen
ende met hem ghevaren waren te samen
of ghevolghet waren doer minne
in zeelant waren si herde dunne
de hem goet ende ere togheden
sonder deghene de ghedogheden
dat men haer huse brac
ofte bernde ende al ontstac
de meente en was boer groet
die den swaren wederstoet
wederstonden in sirixe
of metten grave wat wildijs me
op goude vochten alle de nacht
en in middelborch binder gracht
waren vriende  hadden sijs de macht
ghehadt doe willem bat met cracht
dat si de porte souden opgheven
al wast dat siere binnen bleven
dus verstandict in desen
alste grave hadde ghewesen
in middelborch viertien nachte
dochte hem dat de grachte
of de veste iet was so goet
datter goet merren doet
ende voer weder tote sirixe
de middelborch deden niet me
dan setten toe al dat si mochten
ende droeghen ende wrochten
ende deder toe al sulke pine
datter vesten wort an scine
ende verbeterden de also
dat sijs en achten niet een stro
al quame van volke een wederstoet
ic wane noyt man also groet
werc so sciere sach toebrenghen
die van also clenen dinghen
was voersien doe sijt bestonden
want si gheweten nie en conden
waer si nemen souden stene
sonder dattie grave allene
hem de steenhuse beval te vellen
die stonden int lant hordic tellen
bede zuutwaert ende nort
ende voerden se al in de port
ende gingen se doe maken met crachte
ende so delven haer grachte
dat men se qualyc meer mach dwingen
waren si voersien van andren dinghen
dat hem behoeft ende oec mede
dat volc al goet waer binder stede
so ne dorsten si hem niet ontsien
maer hebben si binnen dese of dien
diet woude verweren in de noet
al waer de grachte noch also groet
ende oec drewerf also diepe
ende een muer daer omme liepe
twee roeden dicke dre roeden hoech
so eest al dat niet en doech
de trouwe liede ende oec de goede
dat is van der stat de hoede
updat si hebben wat te verteren
ende waermede si moghen weren
anders eist al pine verloren
ende vele argher dan te voren
voert was mi ghemaket cont
dat daer te voren up ene stont
de grave willem gaderen soude
sijn volc daer hi mede up goude
sider vacht alst was an scine
dat her jan ente sine
van renesse pijnden metter stat
of hi mochte benemen dat
ic verstont al overwaer
datter met hem waren daer
tseren sone van aemstelle
ende aernt van benscop sijn gheselle
herman van woerden hadde daer ghesijn
oec seghet mi de segger mijn
dat van der lede mijn her jan
ende daertoe menich man
de ic ghenoemen niet en can
al noem icker niet wat leghetter an
met hem waren in de stat
entie hem allen pijnden dat
te benemene had sijt ghemogen
dattie grave niet waer ghetoghen
om tontsettene tote sirixe
dat was ghesciet wat wilgijs me
ende her jan oec dat vernam
dat hem doe niet wel bequam
nam hi oerlof binder stede
hi ende sine ghesellen mede
ende rumeden de stat met haesten groet
si ontsaghen mere noet
ende quamen ter lecke daer si souden
overvaren met ere scouden
ende hadden de peerde voren ghesent
twe jonghelinge woender omtrent
hovesche coene van groten maghen
alse si dat horden ende saghen
dat sire emmer souden liden
ginghen si vaste an hem riden
dit was recht an den avont
ende dreven se ter selver stont
in de scoude altehant
soedat si sittede bleef opt sant
doe souden si lopen in tander ende
des hem gheviel grote scende
sodat de scoude bleef versonken
ende si binaer alle verdronken
daer bleef her jan ende arnout
de here van der lede al was hi stout
spranc al willens uter boert
eist waer als ic hebbe ghehoert
dus verdronkeder meer dan hondert
der meester viande wie soes wondert
de de grave hadde overeen
mi dochte dat miracle sceen
dat dede god doer sine ghenade
dats graven viande dus groten scade
ontfinghen in so corten tiden
sinen lande an beiden siden
dene op goude dander op lecke
hier om eist dat ict vertrecke
dic wile heeft men ghesien
dat god een dinc laet ghescien
dat een lant hevet plaghe groet
ende men vele lude slaet doet
maer als een man wil te verre
mach hijs lichte werden erre
want ommate stont noyt langhe
de grave most bi bedwange
zelant rumen dor de noet
sine plaetse was niet zoo groet
de hi in zeelant doe behilt
hi ne moste deselve mit ghewelt
houden doen wast lief of leet
heren ghyen was so heet
dat hem hollant ende zelant beide
te nauwe waren tsinre weide
dat bisscopdoem van utrecht
wilde hiere oec toe hebben echt
daer sijn neve bisscop was
oec hordic ghewaghen das
dat hi den bisscop dien hi ghevaen
hadde soude doet doen slaen
sijns oems sone van utrecht
ende men dan over recht
sinen neve hadde vercoren
willem van gulike als wi horen
de wort versleghen op enen dach
dat seide mi een de dat sach
dat men sijn hoeft op enen scachte
vor den vrancscen coninc brachte
dit was waer sekerlike
ende dit was al in eenre weke
in den oeste telker tijt
smaendaghes so began de strijt
up goude als ghescreven es
sondaechs navonts des sijt ghewes
verdranc her jan alst es voer screven
ente ghene de bi hem bleven
des naestes manendaechs daernae
vacht de coninc wit vorwaer
jeghen de vlaminghe horic ghewaghen
daer willem van gulic wort verslaghen
god de doet doer sine ghenade
dat blivet mette minster scade
dat moghedi merken wel in desen
hadt op goude also ghewesen
dat her gye daer hadde ghehadt
den seghe dar en wars dan plat
ontgaen cleen noch groet
si haddent alle ghesleghen doet
want het wasser onsiene
enen van honderden tontfliene
daer ne was emmer gheen toetiden
want het was in allen siden
al viant sonder sirixe
ende namelike hollant ende niet me
ende datter toe behoert
dus wast buter poert
gheen verlaet om ontgaen
men hadder niement ghevaen
maer doe si verwonnen waren
spaerde men de men mochte sparen
hadt op goude verloren bleven
so en hadder bouden tleven
in sirixe groet noch clene
men hadt versleghen al ghemene
entie her ghyen hadden verdreven
ute hollant hadden verloren tleven
dordrecht delf ende leiden mede
vlaerdinghen sciedamme ende elke stede
die den vlaminghen deden scande
dat si se jagheden uten lande
souden desselfs hebben ghedronken
waren deghene de versonken
in de lecke bleven te live
si hadden tlant te groten kive
ghehouden al haer levedaghe
som haer goet hebben de maghe
de den grave minnen sere
ende doen weerdicheit ende ere
hadde willem van guleke verslaghen
den coninc dat mochte men claghen
al de werelt duerenture
dat hadde gheweest zwaer avonture
ende hadde gheweest te mere scade
daer omme heeft heeft doer sine ghenade
god ghedaen op dese tijt
des moet hi sijn ghebenedijt
wat holpe dat ic segghe me
her willam was in sirixe
doe hem quam daer niemare
dat sijn vader bleven ware
in henegouwen ende waer doet
des hadde hi rouwe groet
dar hi rechte scout had an
want hi verloes der enen man
de langhe goet man hadde ghwesen
ende ghetrouwe ic hoerde van desen
dat hi godelik waer in de kerke
a  ende minde goede ghewerke
b ende dat hi gode ontsach wel sere
bi hem waer nemmeermere
dinc ghesciet dan al goet
hi hadde gheset sinen moet
gode te dienen alst was tijt
ic seg u dat hi was verblijt
als men soude eten gaen
ende hi de tafele sach gherecht staen
ende hi ghereet wiste ghenoech
dat hem dan sijn herte loech
als hi goede liede bi hem sach
dit gheviel hem al den dach
in allen doen dancthi gode
perlement so hoerde hi node
daer hijs hebben mochte verdrach
liever had hi al den dach
metten valken ommeghegaen
dan hi te pleite hadde ghestaen
hadde hijs moghen wesen quite
nochtan est int verwite
upgheleghet te menigher steden
te scampe ente ledicheden
ende sulc hevet gheroepen sere
de duvel soude desen here
dienen of moghen minnen
wi ne connen van hem niet ghewinnen
vonnesse recht noch ghene wrake
ic seg u in waren saken
dat zulc hier omme maect ghescal
hadde hi moghen hebben al
na siere verdiente rechte vonnesse
het had hem gheweest een sware lesse
de nochtan riep alremeest
ende dreef hier omme groet horeest
de nochtan te rechte mochte
den here prisen de was sochte
want daer sijn vordeel ane lach
nochtan sachment al den dach
die baliuwe van den lande
deden den grave desen scande
elc woude onbescouden bliven
hadden si willen bedriven
alsi scoudich waren te doene
si ne hadden niet ghesijn so coene
dat men den grave hadde bescouden
hadden si recht willen houden
also alst hem bevolen was
de here hads wel ghevolghet das
maer daer wasser emmer gheen
de so ghewillich in dienste sceen
de enighe saken wilde enden
de grave most hem senden
opene brieve ende hem dat heten
nu en can ic niet gheweten
waeromme de here sette dan
te baliuwe enen man
de niet wille rechten int ghemene
over groot als over clene
ende over den riken als over den armen
hi ne laet de liede lopen carmen
na den here waer hi es
mochte die here des sijt ghewes
selve de lude berechten wale
so ne dorste hi te ghenen male
baliuwe setten te gheenre stede
of den luden bevelen mede
de here behoeft oec enigher raste
de menscheit en es niet so vaste
dat si moghe ghedurich wesen
dus heb ict verstaen in desen
dat dese grave was bescouden
van den jonghen ende van den ouden
dat hi der sticken niet en dede
hi begerde altoes den vrede
ende pays hadde hi gherne ghesien
hadde hem dat moghen ghescien
entie baliuwen hadden ghericht
ende benomen alle ghevecht
a als men pleghet in den lande
b soe en hadde men ghene scande
achter lande dus ghesproken
hi liet nochtan al onghewroken
want hi verdroecht al in oetmoeden
ende bevalt gode den goeden
want hi hopede dat elc soude
selve bekennen sine scoude
ende dat in dogheden keren
echt so was de sede des heren
dat men niet mochte geven scoude
enen man des hi woude
gheloven het en ware gheproeft
bi minre wet dies behoeft
nu te hove in elker stat
so menich quaetspreker seget dat
ende brenghet voert ter menigher stonde
ende lachtert sulken metten monde
ende spreket archeit ende quaet
dien hi met al siere daet
niet ghebeteren en can van enen hare
al quaemt also in den jare
dat hine verheffen woude weder
dienghenen dien hi so neder
met enen worde hade ghedaen
hi ne wiste hoet bestaen
ende hoe ghebeteren sinen noet
de hi hem dede also groet
dese here en levede niet lange
na dien dat sijn sone stranghe
den wijch up goude vacht met eren
jeghen de wrede vlaemsche heren
ende hi se verwan al sonder lette
ende sirixe daermede onsette
dat wiste hi al voer sine doet
dies was sine bliscap groet
dat hem gode der eren gonde
dat hi doch op ene stonde
voer sine doet was ghetroest
ende sine vreende waren verloest
want had hi ghestorven ere
men soude seggen dat hi van sere
ende van rouwen waer bleven
ende so den gheest opghegeven
der quaetsprekers is so vele
de altoes uut haer kele
laten gaen quaet eer dan goet
de des pleget hi mesdoet
dat hijt al in quade kert
godsat heb hi deet hem leert
hi versciet als ic versta
harde kortelike daernae
na den stride alst is bescreven
ende hevet den geest opghegeven
saterdaghes alst wesen moeste
na onser vrouwendaghe in den oeste
ende wort begraven met groten eren
in den selven jare ons heren
alst bescreven es van den stride
des sine vreende waren blide
al was de grave willam droeve
hi most sien om sine behoeve
up hem was nu comen tlant
ende voer doe altehant
ende dede hem hulden ende sweren
des ne wilde hi niet onberen
ende der manne bleef engheen
sine ontfinghen al haer leen
als van haren rechten here
si mochten doen met grote ere
als hi in zeelant hadde ghedaen
manscap ende hulde ontfaen
pijnde hi hem hoe hijt besette
ende voer in hollant sonder lette
al te dordrecht in de porte
ende onboet rechtevoert
omme alle de liede dat si quamen
ende sijt voert tghoede namen
ende sine ontfinghen over here
si dadent gherne wat wilgijs mere
ende swoeren hem daer houde
de porters alle jonghe ende oude
entie lantliede al ghemene
beide groet ende clene
tote sciedamme voer hi van daer
ende omboet dat es waer
de lude van der jeghenode
de voer hem niet quamen node
ende swoeren hem hulde mede
al de lude daer ter stede
oec ne wasser negheen
si ne ontfinghen al haer leen
diere woenden in den lande
ende setten hem in sgreven hande
want hi met rechte haer here was
doe wort hi te rade das
dat hi te delf voer in de port
te leyden te haerlem also voert
ende voert tot alcmaer in vrieslant
ende onboet altehant
de vriesen dat si tot hem quamen
of dat si senden tot hem bi namen
dien si betrouweden sonderlinghe
van wien dat hi hulde ontfinghe
voer hem allen daer ter stede
ende voer hem mochte zweren mede
die vresen stonden tsenen ghebode
ende dankens onsen here gode
dus dede hi an dese vaert
ende voer weder te zeelant waert
ende besette daer sijn lant
doe quam hem boetscap tehant
dat hi doer brabant mochte varen
ende hi quame sonder sparen
in henegouwen sonder respijt
want men mochte up de tijt
dat segghen uten van den dinghe
tusschen van vrancrike den coninghe
ende syere pertie an deen side
ende van vlaendren ten selven tide
ende her gye ente sine
so mochte hi metter selver pine
haren tsarels dochter van vrancrike
te wive trouwen eerlike
de hem ghesekert was te voren
bi sfaders tiden als wi horen
teersten dat de boetscap quam
ende hijt waerlike vernam
besette hij tlant van zeelant wale
ende reedde hem ten selven male
hoe hi in hollant comen mochte
des had hi pine eer hijt volbrochte
van den yse dat was so starc
hadt moghen baten dusent marc
men hadt niet moghen comen over
van den enen ant ander over
dit gheviel te menigher stonde
dat hi ghevaren niet en conde
van den yse dat was so groet
dat hi merrede dedem die noet
so dat hi ter zewaert sochte
dat was dat hem niet en dochte
hi ne waert niet leden sonder scade
int ende wort hi te rade
dat hi boden sende zaen
ende dede godevaerden verstaen
van berghen den drussate
dat hi emmer niet en late
hi ne ombiede hem metter vaert
of hi quame darwaert
dat hine dan mochte gheleiden
tote breda over der heyden
de hertoghe hadde hem ghegeven
gheleide ende oec dat bescreven
ende dat hi ombode wat hi doen woude
want hi daerna werken soude
godevaert omboet hem weder saen
wat hi wilde dat waer ghedaen
der ballinghe waer gheen so coene
dat hi iet dorste bestaen te doene
of den minsten van den sinen
hi soude ghetrouwelike pinen
ende sekerlike gheleiden
ende met hem riden over der heyden
ende doen dat hem es betame
ende hi der stoutelike quame
hi ne dorste niet ontsien
godevaert onboet mettien
waer der ballinghe een so coene
de hem pijnde te mesdoene
den grave of iement van den sinen
hi sout hem doen in scine
hi soude hem nemen lijf ende goet
mettien de grave reden doet
sine vart wat wilgi me
ende porrede van sirixe
ende voer ten bordendamme over
an nortbevelant anden oever
ende ginc te caetse rechtevort
ende scepede hebbic ghehort
in zuutvliet hi ende sine man
ende ghinghen te wichvliet an
ende voer vort te remerswale
ende quam daer ten avondmale
den nacht doer ende den dach
dat grote vastelavont wesen mach
bleef hi daer entie nacht darna
sanders daghes als ic versta
so reedde hi toe ende voer bi tide
over an de ander side
sine paerde waren ghereet
doer de porte dat hi leet
toten berghe sonder houden
de ghene de met hem varen souden
waren ghereet ende voeren mede
twe milen buter stede
doe reet hi voert over de heide
een deel met sijns selfs gheleide
de here van breda hilt derbi
ende dedem al dat hi
doen mochte te weerdicheden
ende wilden doer sijn lant gheleden
ende sine helpe wies hem an
hem quamen toe sijns selfs man
up der heyden hem der jeghen
ende deden als goede liede plegen
dus reet hi voert tsente gerdenberge
ende nam daer ruste ende herberghe
daer bleef hi ene corte stonde
ende besette als hi best conde
sine liede ende sijn lant
ende voer voert al te hant
in henegouwen doer brabant
daer hi blide liede vant
diene wel ontfinghen als wi horen
nu was hem aldaer te voren
een kint ghesekert van hogen gheslachte
haer vader was van hogher machte
daertoe weldich ende rike
sconinx broeder van vrancrike
her tsarels was hi genant
als ic te voren seide tehant
de grave hadde hem vermeten
dat hi soude suldi weten
de jonghe bruut hebben te wive
ende trouwen se tsinen live
ende leider toe sijn ghedochte
ende reder toe dat hi mochte
doet buter vasten comen was
voer hi ende pijnde hem das
dat hi quam op ene stont
in de abdie te longhepont
daer hi vant de jonghe maghet
de hem harde wel behaghet
daer was de bisscop van sissoen
diet harde wael conde doen
die se trouwede bede te samen
ende hi besliep se in goeds namen
god moet se sterken als hi wel mach
dit was op enen sonnendach
voer de opvaert ons heren
dat hi nam met groter eren
sijn wijf ende besliep se daer
als men screef ons heren jaer
dusent drehondert ende vive
grave willam in jonghen live
ende keerde weder ende ontboet tehande
te hollant waert sinen lande
daer men was blide sere
ende dankes gode onsen here
nu stont hem herde siene
eer hi der jaren neghentiene
hadde had hi leden al
alst eist bescreven groet ende smal
ende dorwaden met ghenende
hier makic mijns dichtens ende
here van hollant edele grave
u hevet ghemaect teenre gave
dit boec ende dit werc
melijs stoke u arme clerc
gode teren ende uwen live
wacht dat niet verloren blive
de name de ghi hebt nu
en doedijs niet dat seg ic u
dat quader wort dan te voren
ente pine es al verloren
altoes penset om de doghet
ende ghevet als ghi gheven moghet
ende wat ghi ghevet ende wien
ende dien smekers suldi sien
in den mont ende merken wale
waeromme si segghen hare tale
oft om ghewijn is haer flateren
weest ghelike anderen heren
hout u liede ende u lant te rechte
jeghens heren ende knechte
elken man so doet vonnesse
dies verdient leert hem de lesse
dat recht is ende vonnesse draghet
so eist om niet eist dat hi claghet
doedijs niet ghi mesdoet
hi sal u werpen onder de voet
maech hi ende segghen dan
de duvel soude desen man
moghen dienen ofte minnen
trouwen wildi dat bekinnen
ghi hebbets groten scade ontfaen
dat te voren niet was ghedaen
loent den ghenen de u dient
so blijft hi u ghestade vrient
recht over den riken als over den armen
ne laet se niet lopen carmen
doedi dit so doedi wale
weest hoefsch in daden ende in talen
ende seer ghestade in ghelate
van allen dinghen houdet mate
ende sult minnen de heilighe kerke
eren papen ende clerke
begheven luden so doet ere
so sal u sterken onse here
de arme lude suldi niet versmaen
doet hem goet dats wel ghedaen
god geve dat behouden blive
u wereltere in desen live
ende na desen live comt daer boven
daer dinghele gode loven
des onne u marien kint
seghet amen de den grave mint
ende wouter den clerc de dit screef
ende lettel ghels te boven bleef
dien bid ic gode dat hi versette
sine armoede ende sine lette
de hem van den pape quam
heren florens diene maecte gram
ende diene sloech onverdient
nochtan dat wouter was sijn vrient
ende dor den pape lach hi in bande
nochtan moet hi in vreemden lande
verre bedevaerden gaen
ende tghelt dat hi hevet ontfaen
van desen boeke moet sijn verteert
in dese verre bedevaert
god doene met ghesonde keren
ende behouden janne in deren
van polanen ende sine joncfrouwen
sin kindren ende diene minnen met trouwen
ende alle dene hebben leet
eist dat hijt weet oft niet en weet
god ons here sende hem an
dat ic de pape her florens an
al dede gherijt van velsen quaet
dat quam alleen bi sulker daet
dat sijn wijf was jammerlike vercraft
daertoe dede de grave sijn macht
ende onsuverde sijn goede wijf
hi had se liever dan sijn lijf
daer na mi ghelovet
smeet hijn met ene roede opt hovet
dat hem de huve boven spleet
doe dochte gheraert om dat leet
dat hem de grave hadde ghedaen
ende hem niet ten besten mochte vergaen
daer men de waerheit wil verstaen
ende redene te redene mach gaen
so wast misdaen herde sere
van enen groten lantshere
wat soude hier meer of ghesproken
dat sijnt so seer wert ghewroken
