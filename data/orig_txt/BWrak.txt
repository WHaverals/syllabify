allen kerstenen menschen
die na gods gratie wenschen
gruetic  onnutte knecht
van sinne zere plomp ende slecht
metter gratien van onsen here
die met hem duere emmermeere
sinte pauwels seghet  die lerere fijn
alle scriften die gescreven sijn
sijn tonser leringhen ghescreven
dat wi dbeste selen leven
ende dat archste selen vlien
also wijt ghescreven sien
daer om so biddic met trouwen
hen die dit boec selen scouwen
dat si studeren met sinne
die materie diet heeft inne
ende daer ane willen leren
kennen die vreese ons heren
want  also ons david seyt
springt daer wt alle wijsheyt
want die wt gods vreesen es
es wt sire hope  sijts ghewes
ende god soude wreken sonder beyden
en dade sine ontfermecheyde
want sine wrake sekerlike
menegherande es op ertrike
ende comt oec tenen cloppe
als men daer minst mict oppe
god gheve ons sijn vrese also
dat wi ewelijc sijn met hem vroe
dit es dboec van gods wraken
god laet mi wel gheraken
so dat mi nieman en begripe der in
nu so hoert hier mijn beghin
in dien dat ic merke ende scouwe
in doude testament ende int nouwe
in hystorien ende in corniken
ende in anderen des gheliken
hoe god te meneghen stonden
ghewroken hevet die sonden
ende noyt ghedoghen en woude
dat onrecht langhe staen soude
ende wraect altoes swaerlike
soe ontsie ic mi sekerlike
dat hi heeft bi vele daghen
harde guetlike verdraghen
mids sire ontfermecheyt
maer ic duchte sine gherechticheyt
hem daer toe sal verwecken saen
dat hi harde swaerlike sal staen
want die edele gherechtichede
daer alle doghet in houdt stede
es wt ertrike al verdreven
ende hier en es niet anders bleven
dan hoverde  ghierecheyt ende nijt
ay  gods sone ghebenedijt
laet uwe wrake stille staen
ende en wreect niet also saen
ende hoe god  die altoes leeft
van beghinne ghewroken heeft
dat willic u toenen claer
met exemplen hier naer
merct yrst aen lucifere
die vanden inglen was een here
hoene god om sinen overmoet
warp inder helscher gloet
daer hi ende sijn gheselscap al
ewelijc in quellen sal
merct oec hoe hi aen adame wrac
dat een ghebot dat hi brac
niet aen adame allene
maer aen alle mensche ghemene
dies noch heden alle daghen
alle die werelt mach beclaghen
nu merct noch met sinne
van adaems sone cayinne
die sinen broeder sloech doet
van hate ende van nide groet
daer om datten god ten selven stonde
vermalendyde metten monde
ende seder  als ment bescreven vint
scoten doet sijns selfs kint
nu merct hoe god op eenre stonde
so swaerlijc wrac die sonde
doen hi den mensche was so gram
dat hi hem allen dleven nam
metter deluvien groet
daer si alle in bleven doet
sonder si viij behielden dleven
die in die arke henen dreven
nu merct dit voert hier na
van sodoma  van gomorra
ende andre steden  twaren
die al vol liede waren
hoe datse god in eenre stonden
versincken dede in haer sonden
nu merct vanden coninc pharaone
die in egypten droech crone
hoe datten god verdranc
ende sijn heere breet ende lanc
om dat hi swaer was  ende fel
den kindren van ysrahel
nu merct voert hoe dat tfolc quam
in die woestine  ende anenam
dattet afgode beedde an
ende also ict ghemerken can
moesten daer om sterven dan
vele meer dan dusent man
nu so merct noch hier bi
vanden goeden man hely
om dat hi niet te tide
sine kindre en castide
doen si quaet hadden ghedaen
brac hi daer na den hals saen
nu merct saule den coninc
hoe wel dat hem in hant ghinc
ende hoe dat hi die viande versloech
die wile dat hi gode aendroech
die victorie ende die eere
ende doe hijs en dede niet mere
wert hi ghedoedt iammerlike
ende david ghewan sijn rike
nu merct vanden coninc david
om dat hi op enen tijt
sinen ridder dede nemen dlijf
om dat hi hebben woude sijn wijf
doen soude onse here al te hant
gheplaghet hebben al sijn lant
maer sijn berou was sulc der af
dat hem god al vergaf
doch die yrste vrocht verdarf
die hi ane die vrouwe verwarf
merct van alexandren mere
die van enen maten lanshere
coninc wert gheweldechlike
van al desen ertrike
daere hi xij jaer om vacht
ende als hijt al toe hadde bracht
so inde hi iammerlijc sijn leven
want hi wert met fenine vergheven
vanden ghenen in dat lest
die hi betroude alder best
dus so wrac onse here daer
meneghe scade ende groten vaer
ende daer toe menech mans slacht
die hi in ertrike hadde ghewracht
aldus so quam na ghelike
gods wrake altoes striken
dit merct noch meer saken
van gods ons heren wraken
op dat joedscap wtvercoren
daer cristus af woude sijn gheboren
dien god gaf so groet voerdeel
ghinghen hem dicke af al geheel
ende stonden selden  dat es waer
tenden een xl iaer
sine lieten wet ende ghebode
ende hanteerden afgode
ende doen liet god comen dan
enen mechtighen tyran
die versloecht hier ende gheyns
ende setten op hen swaren tseyns
ia also dicke alst hem ghesciede
want het waren harde liede
ende haren god niet wel ghetrouwe
alsic inder bybelen scouwe
ende als si hen dan bedochten
ende si niet voerder en mochten
ende haer wet weder namen an
halp hen god uter noet dan
ende settese weder daer si yrst waren
nochtan int leste  te waren
bracht daer toe haer felheyt groet
dat hi bleef aent cruce doet
den welken god  god weyt
hare vaders hadden voerseyt
dusent jaer te voren
eer hi werden soude gheboren
van eenre maget  ons te troesten
om die menscheyt te verloesten
alsi noch wel van desen
dagelijx in hare boeken lesen
maer haer herte es so van binnen
versteint dat sijns niet en kennen
nu merct hoe god onse here
die gheloeft si emmermeer
sijns selfs doet wrac
die hi nochtan vertrac
meer dan xl iaer
eer hi wrac so swaer
alsic u nu sal vertien
omdat hi gherne hadde ghesien
dat si hadden met allen
te penitentien ghevallen
ende doen hi sach dat niet en bestoet
ende bleven in haer hertheyt groet
so heeft hi daer toe verwect dan
enen hoghen  mechteghen man
in eenre stat  dat ic las
dat hi coninc van spaengen was
ende gheheten was vespasyanus
hi ende sijn sone chytus
belaghen teenre somme
die heylighe stat alomme
ende alle die ioden daer omtrent
waren in die stat gherent
hen te onthouden daer
daer men voer lach drie jaer
ende oec meer in mijn versinnen
daer was so groet hongher binnen
dat si meest van hongher storven
ende van armoeden bedorven
ia so groet hongher  verstaet dat
dat die moeder haer kint at
int leste wart die stat ghewonnen
also dat die ioden ronnen
in salomoens tempel doer den vaer
om hen te onthouden daer
vespasiaen trac den tempel toe
ende versloech so vele ioden doe
dat die perde ghinghen int bloet
verre boven haren voet
ende vanden ioden die men daer vinc
gafmen xxx om enen penninc
ghelijc dat si cristum sochten
ende om xxx penninghe cochten
dus can god met gheliken
sijn vonnesse laten striken
hier op soude dat paepscap mecken
ende wijsheyt voer doghen trecken
hoe god die wrake sire doet swaer
verlingde wel xlii iaer
die dan so swaer worpen haren ban
om ene cleyne mesdaet nochtan
setten si die siele al te hant
inder hellen ewighen brant
ia dicke oec om niet
als men daghelijx wel siet
sine houden niet wel tghebot
dat hem gheboet onse here god
leert  spreect hi  aen mi
dat ic saechtmoedech si
noch spreect cristus van desen
ghi sult goedertieren wesen
ghelijc uwen vader  die es
inden hemel  sijts gewes
noch sprac cristus daer staet ghescreven
dune salt vij werf niet vergheven
maer vij werven lxx werven
ic duchte papen bederven
meneghe siele  voer waer gheseyt
met hare ombescedenheyt
noch hoertmen cristum spreken
ghef mi die wrake  ic salt wreken
noch so seghet hi  dat verstaet
eest dat u yemant slaet
aen deen kennebacke  soe
biedt hem dander daer toe
ende nemt men u een cleet
so biedt dat ander ghereet
lieve kinder  also men leest
spreect god dit ten papen meest
sine souden wreken noch scelden
noch oec arch met arghe ghelden
maer een licht souden si sijn
dat gheven soude sinen schijn
opt leke volc  telker steden
met dogheden ende met oetmoedecheden
met verdraghen ende met caritaten
dat soude hem ende den volke baten
also dat kint  alsic versta
des vader werken volghet na
also voghen lantsheren na dien
dat si ane die prelaten sien
ende also volghet na dat diet
alsoet ane die heren siet
also spruyt ter groter ombaten
darcheyt uten prelaten
ende sonderlinghe  des sijt vroet
ghierecheyt ende overmoet
want waren si gherechtich ende fijn
tfolc souds al te beter sijn
daer die herde doelt  seght men voer waer
dat die scape dolen daer
noch so seghet die gods sone fijn
metten heylighen monde sijn
ic kenne mijn scape ende si
kennen oec weder mi
noch singet die kerke  sonder waen
die goede herde es op ghestaen
die sine siele  dat ghijt wet
voer sijn scape heeft gheset
lieve kindre  wat sals ghewerden
prelaten dat sijn gods herden
ende oec die prochie papen
ende tfolc dat sijn haer scape
also die herde sorghe draghen
beyde bi nachte ende bi daghe
om haer scape te bewarene al
voer wolve ende voer ongheval
also souden telker stede
prelate ende cureyte mede
gode bidden  vroech ende spade
dat hi den volke sine ghenade
ende sine gratie moeste gheven
te comen in dat eweghe leven
daer sijn si in allen stonden
van rechter scout toe ghebonden
ach  hier wt eest al ghegaen
men siet tpaepscap nu meer staen
naer grote hope van ghelde
ende na perde van sconen telde
dan na sfolx salichede
cristus ende peter mede
ende die ghene die na hem waren
wel in iijc iaren
en reden noyt op perde
maer si ghinghen op die erde
ende versochten stede ende steden
om der menschen salicheden
ende leerden den volke voert
des heylighen cristus woert
ende wijsden den volke claerlike
den salighen wech te hemelrike
beyde met leringhen ende met werken
sine laghen niet in de kerken
in kasteelen no in borghen
vroech no spade gheborghen
daerse nieman spreken en mochte
dan die ghene die daer wasdom brochte
int beghin der heyligher kerken
also als wijt bescreven merken
en hadden die papen hier no gheins
lant  renten  erde no cheins
sine hadden niet te levene af
meer dan men hem om gode gaf
om dat si gods woerde leerden
daer si die sondaren met bekeerden
tote dat keyser constantijn
ende helena  die moeder sijn
der kerken orloven wouden
dat si proper houden souden
sint hebben si hen bewest
oest  zuyt  noert ende west
dat terdendeel van ertrike
hem toe hoert rivelike
ende wet dat si daer na poghen
hoe sijt al ghecrighen moghen
ende gheedt dus voert  sonder wanc
si hebbent al  breet ende lanc
want si der werelt heerscapien
trecken te hare partyen
ia  sal ic die waerheyt lesen
si selen saen willen wesen
paeus ende keyser  hoe dat gaet
eest datment niet en wederstaet
ende selen dat keyserlike recht
ende dat roemsche rijke echt
na haer saken  na haer ghevoech
ghebrekes yet  dats hem leet gnoech
ende eest dat voert aldus gheyt
dat doet der leker simpelheyt
die niet en weten noch en versien
watter namaels af mocht ghescien
maer so wanneer dat ghesciet
so salmen so groet verdriet
ende jammer sien in ertrike
dat noyt en was dies gelike
also alsic u hier naer
segghen sal int openbaer
het was een cardinale hier te voren
die wi iacob noemen horen
vander colunpnen  alsic las
bi den paeus bonefatius was
soude messe doen als hi dede
te viterven in die stede
daer vant hi enen mesboec doe
die spaeus capellen hoerde toe
ende als hi quam toten stede
daer hi messe in dede
daer die kerke doet ghebede
voer paeuse ende voer keyser mede
ende voer dat heylighe kerstenhede
also als es die sede
ende als men in andren boeken pliet
en vant hi daer den keyser niet
in wonder wart hi doen ghekeert
die goede man  ende te barenteert
dat hi skeysers memorie daer
niet en vant alse elwaer
hine conste niet gheweten
oft die scriver hadde vergheten
ende oft al willens ghedaen was
in groten wonder was hi das
doen die goede man dat had vonden
peynsde hi dus ten selven stonden
dat doude joedsche paepscap
vergaen soude  ende werden slap
om hare sonden ende tonder ghedaen
ende een nuwe paepscap opstaen
doen si wroeghden onsen here
riepen si lude ende sere
voer pylatus dese dinc
wine hebben andren coninc
dan den keyser allene
dat riep tpaepscap ghemene
want dat heerscap was met allen
tier tijt den joden ontfallen
ach  duchte die goede man doe
die tijt sal comen toe
dat dechterste paepscap segghen sal
wine hebben coninc  groet no smal
dan den paeus onsen here
aylacen  wat groter zere
ende wat jammerliker wraken
sal dan der clergien naken
alsijt daer toe hebben bracht
dat die keyser es sonder macht
dan sal ertrike na desen
staen in wel groter vresen
dat noyt sulc jammer vore dien
onder djoetscap en wart ghesien
als sijn sal in kerstenhede
om des paepscaps ghierechede
des paeus macht ende sinen ban
selen luttel helpen dan
alse die macht vanden zwerde
ghejaghet es hare veerde
ende die clergie wilt ghemene
ertrike berechten allene
ende die keyserlike moghenthede
werpen wt hare steden
papen  leke ende clerken
dese sijn alle gods ghewerken
ende die god alder liefste heeft
dats die minst in sonden leeft
die hi in sine minne meest vint
wet dat hi dien meest mint
niet den ghenen  dat ghijt wet
die inder meester eeren set
die god die den hemel sciep
sciep mede dese werelt diep
ende die de sonne sciep  dat wet
sciep oec die mane daer met
ende die oec sciep den man
sciep dat wijf mede dan
ende die den hoechsten sciep daer toe
sciep den nedersten oec also
aldus heeft na sijn ghehinc
een god ghescapen alle dinc
ende hine versmaedt gheen van desen
want si alle sijn creaturen wesen
cristus ons ij zwerde liet
doen hi van ertrike sciet
deen es in spaeus macht
dander in skeysers gehacht
ende dese ij en moghen niet
ghesceden sijn  wats ghesciet
want als dese ij discorderen
mach haer die kerke wel ververen
die roemsche aer en mach niet
met enen vloghel vlieghen yet
noch peters sceppelken  sonder waen
en mach oec niet rechte gaen
met enen rieme sonder mee
in dese felle welde zee
daer so meneghe grote vlaghe
in porret ende ruert alle daghe
daer noch een rieme wel toe hoert
sal dat sceppelken rechte voert
daerom sijn si qualike bedacht
die skeysers swert ende sijn macht
onder voete willen bringhen
want die kerke en conste bedwinghen
metten banne hare viande
die sitten in meneghen lande
want skeysers swert  des sijt gewes
der heyligher kerken kimpe es
ieghen heydene ende saresine
ende jeghen quade kerstine
die samen souden plechten
ende die heylighe kerke anevechten
die luttel souden gheven dan
om der roemscher kerken ban
doen die gods sone van hemelrike
mensche quam in ertrike
eerde die here goedertieren
troemsche rike in vele manieren
dier hi ij toende  alsic vernam
dierste als hi op ertrike quam
ende dander doen hi henen keerde
daer hi trike sere met eerde
dierste dat hi met hem brachte
mids sire godliker crachte
in elc lant  in elke stede
dat was pays  raste ende vrede
want en was in sire gheboert
nerghens orloghe no discoert
daer hi met bewijsde claer
dat hi smenschen raste waer
ende dat raste en ware ghene
anders dan in hem allene
dander ere die hi dede
in sire comst den keyser mede
dat was dat hi also saen
skeysers cheynse dede onderdaen
want elc mensche  inder werelt wijt
moeste den keyser ter selver tijt
cheyns gheven  ende in desen
woude hi oec onderdaen wesen
ende doen hi henen soude keren
woude hi oec den keyser eren
in ij manieren  alse ghi
nu horen segghen moghet mi
daer cristus stont in vierscaren
sprac hem pylatus aen dare
en wetti niet dat ic macht heb u
te crucen op dat ic wille nu
ende dat ic u oec mach laten gaen
onse here antwerde saen
dune hads gheen macht in mi
en waert van boven niet verleent di
dats van god ende oec van
den keyser  van wies weghen dan
pylatus daer als rechter sat
in des keysers dinghestat
dats deen poent van desen tween
nu hoert hier noch een
doen die apostelen spraken  twaren
dat daer ij swerde waren
antwerde cristus openbaer
dat daer mede gnoech waer
daer ghenoech es daer en ghebreect niet
dit bedieden hier af besiet
soe toende god metten monde sijn
dat ij regemente souden sijn
deen gheet inder gheestelicheyt
dats dat ane die ziele gheyt
dat behoret den paeusen toe
dander zwert  ic lese soe
gheet aen goet  aen lijf  aen lede
ende hoert toe der werlichede
dat so steet in skeysers macht
dus so heeft god selve gehacht
ende gheordineert al
siet wie dit breken sal
wie dat nedert dese moghentheyt
wet dat hi cristum wederseyt
want god sprac selve hier ave
datmen den keyser tsine gave
ende gode tsine oec mede
dit es seker waerhede
alle die ghene die wederspraken
troemsche rijc ende achterstaken
wet dat doer waerheyt fijn
dat si antkerst worden sijn
ghelijc dat ian  cristus doper
was ihesus cristus voerloper
ende oec ander propheten
die sijn comst daden weten
also es  na die ghelijcke
antkerst bode die dat rijcke
breken wilt ende achterkeert
alsoet hem die duvel leert
ende nieman en langhe daer na
dat roemsche rike te nieute ga
want seker als men dat vint
so es kerstenheyt ghescint
want die kerke sal gaen tonder
dan salmen sien dmeeste wonder
ende dmeeste jammer dat vore dien
op ertrike ye wart ghesien
dan sal hoverde ende ghierecheyt
die inder prelaten hove leyt
ende elder oec in ertrike
ghewroken werden sekerlike
mids des duvels sone  antkerste
die den gods sone  ihesum kerste
al contrarie dan sal wesen
also wi in vele boeken lesen
ende sijt des seker ende gewes
dat die tijt niet verre en es
alse prelaten lansheren
dat roemsche rike willen verkeren
die vrancsche coninghe langen tijt
hebben ghedraghen groten nijt
op die keyserlike ere
om dat si benijdden zere
dat yemen soude op ertrike
boven hem sijn of haers ghelike
wie sach ye des ghelike
als van beyeren lodewijc
die so eerlijc ende so scone
quam toter keyserlike crone
ende berouwenesse had ontfaen
van dien dat hi had mesdaen
ieghen den stoel van romen
ende te ghenaden woude comen
dat hem die paeus voersloet
onser moeder der kerken goet
die sculdech es open te stane
elken sondare te ontfane
also dicke alse hijs beghert
want dat es gode herde wert
want god ende al sijn hemelrijc
verbliden dan ghemeynlike
vanden sondare die hem bekeert
alse ons cristus selve leert
die hoverde ende dien overmoet
die wilen in babylonien stoet
warp god te male onder voet
op enen tijt alst hem dochte goet
mids van persen coninc cyrus
want god onst hem wel aldus
die grote stat van cartago
die onder haer hadde also
aldat lant van affrike
dat es terdendeel van ertrike
struweerden in eenre stont
die romeyne al inden gront
die romeyne oec menechwerven
hebben gheweest opt bederven
van vianden  die hem daden
vele vernoys ende groten scade
om die overmoet die si dreven
als men wel vint bescreven
die nochtan  te waren
thoeft van al ertrike waren
ende die nu sijn met allen
so neder nu ghevallen
datmen luttel op hem acht
dus can werken die gods cracht
daer ieghen  dats sonder waen
ghene moghentheyt mach staen
alexander  die tyran
die alder werelt verwan
dien god in sinen daghen
gheset hadde tere plaghen
ende tere gheesselen jammerlijc
over die sonden van ertrike
ende doen hi peynsde ende dochte
dat hijt van hem selven vermochte
ende hem niet en liet ghenoeghen
en woudt god niet meere ghedoghen
so dat hi doen wart vergheven
ende verloes jammerlijc sijn leven
aldus haestich ende dus hart
was god eer hi mensche wart
maer sint dat hi die menscheyt kinde
ende god die menscheyt minde
en heeft hi so haestelike
niet ghewroken op ertrike
maer al beydt hi  hine verlet niet
want men dat ghescreven siet
dat beyden en es gheen verlaet
gods wrake  dat verstaet
comt onversien ende onverhoedt
ia alsment minst moedt
ende dat oec nieman soude gomen
dat sulke wrake soude comen
keyser  coninghe ende lansheren
die den heylighen wilen ere
daden met tormenten groet
sterven alle quader doet
gods wraken sijn menegherande
som met watre ende som met brande
som met swerden  som met scanden
die menechsens comen te handen
som met siecheden  som met scaden
in mochte niet gheraden
in hoe menegher saken
god can thonen sine wraken
al ghepast met gherechticheyt
na dat die sonde groet geleyt
maer die haer sonden aren
hebben seker wel ghevaren
want si wert cort gheint
maer die wrake diemen ghinder vint
die moet dueren emmermeer
in groten rouwe  in langhen zere
nu merct voert die hoghe gheslachte
van lemborch  van so groter machte
diet al hadden in haer bedwanc
tusschen der masen ende den rijn lanc
die soe groet van moede waren
dat si nieman en wouden sparen
hoese god met sire wraken scarp
te woeronc al ter neder warp
ia in midden haers selfs lant
mids den hertoghe van brabant
wien si met crachte wouden
sinen roep voerhouden
dien hi wettelijc  sonder waen
op dlant van limborch had ghedaen
aldus so moet al onghelijc
int leste vallen inden slijc
ghi moghet oec merken des ghelike
dat voermaels vore cortrike
daer die beste van vrankelant
van artoys ende van brabant
ende daer toe van andren landen
doet bleven in groter scanden
onghevalliglijc  des sijt vroet
vore ene cleyne ghemeynte te voet
ghelijc alsmen vincken vaet
daer men dat net over slaet
ghi moghet oec sien ende merken
wat god in vlaenderen can werken
daer si  des es lanc leden
tfoerdeel hebben ghestreden
ende daer si oec haren here
verjaghet hebben tsire onnere
om dat hi niet en dede
also behoerde tsire heerhede
ghelijc dat inden ouden daghen
sijn vordren te doen plaghen
die de beste riddren waren
diemen yegherinc vant  te waren
beyde van daden ende van handen
die si toenden in vremden landen
beyde over zee ende elder mede
ende om dat dese des niet en dede
noch en hilt sine vorwerde
in sijn hof no inder werden
ende en plach gheens heren voere
so wart dare doen in roeren
die ghemeente  also dat hi
uten lande vloe daer bi
doen die gemeente wart gheware
dat si buten bedwanghe waren
ende en ghenen here ontsaghen
ghinghen si elc andren jaghen
ende vermorden ende verraden
ende die quade eede die si daden
ende noch doen daghelike
daer om dat god van hemelrike
sine wrake sint alle daghe
onder hen met doetslaghe
die elc op andren hanteert
ende sine weten niet wat hen deert
anders dant gods wrake es
des sijt seker ende gewes
vormaels doen daer int lant saten
mechteghe liede utermaten
alse ridders ende knapen menegherande
die daer saten inden landen
verdructen si die mate also
dat sijs dicke waren onvroe
hadde yeman vanden gheburen
hoe zeer dat hen wert te sueren
een vet scaep ofte een swijn
dat moeste mijns heren sijn
alse dwijfken boter sloech
so waest vrouwen gevoech
ia  waest kieken ofte gans
dat moeste aen mire vrouwen dans
dus sat dat volxken daer
sere verladen menech jaer
onder die mechteghe heren
ende doen god dit woude keren
ghewan dat volxken enen moet
dat die fortse wederstoet
ende hebben daer also verjaghet
dedele liede ende verjaghet
datter daer luttel es bleven
aldus can onse here gheven
sine wrake na ghelike
hier ende daer in ertrike
nu merct van edewarde van inglant
die dander es also ghenant
die den goeden grave van erfort
ende van lanckastre also voert
beyde gader ontliven dede
ende al om hare wetlichede
om dat hem elc blameerde
donrecht dat hi hanteerde
ende sinen wive was so hart
dat si voer te vrancrijc wert
te karlen  haren broeder
beyde van vader ende van moeder
doen si daer ghene hulpe en vant
keerde si weder in inghelant
met cleynre macht  si u becant
ende wan also dat grote lant
waest den coninc lief of leet
ende dede den coninc vaen ghereet
ende sterven jammerliker doet
nu merct ghi heren  cleyn ende groet
hoe dat wreect god onse here
ia so datmen nemmermeer
ghepeynst soude hebben van dien
dat sulke wrake mochte gescien
dore god ghi heren  bedenct u des
dat een here boven u es
sonder wies hulde ghine moghet niet
staende bliven also als yet
merct den hertoghe van brabant
die te woeronc vacht metter hant
daer hijt verwan met groter eren
ende was een here der heren
ende meneghen groten tornoy verwan
ende starc was ende hart nochtan
bleef hi doet van eenre wonden
ten baren  teenre tafelronden
doen hi te sinen besten was
ende hi minst vermoede das
aldus als god wilde dat
was saen ghebroken dat rat
dese hertoghe  dese grote here
stont so zere na die ere
in tornoy  in tafelronden
dat hem ghebrac te menegher stonden
aen sijn renten  so dat hi dede
op sine liede setten bede
ende moeste hebben hare haven
daer si hem meneghen vloec om gaven
ende jeghen ghemeynen vloec en can
hem onthouden wijf noch man
merct van philips van vrancrike
die gebuer no oec ghelike
hebben en woude in ertrike
hoe utermaten misselike
hem ghesciede grote scande
ia in midden sinen lande
daer een coninc van over zee quam
die den hertoghe van brabant nam
te sire hulpen  ende trac te hant
int beste van philips lant
ia met ghewapenden handen
beyde met roven ende met branden
van castele van camersijs voert
tote bi sinte quentens der poert
ende also voert bi louwen
daer men anders niet en mocht scouwen
dan manslacht  brant ende roec groet
die philipse vloech over thoet
dus laghen si daer met ghewoude
tote dat des winters coude
met crachte keren dede
elken tot sire stede
hier ane mochti wel merken
dwonder dat god can werken
na gheliken dinghen alse ghi
moghet horen segghen mi
niet langhe vore dat dit was
hadde philips ghehuert  sijt seker das
xvi grote lantsheren
om dat si souden onteeren
den edelen hertoghe van brabant
ende hem afwinnen sijn lant
daer elc van hem toe dede
algader sine moghenthede
des die hertoghe wel ontstoet
met groter eren  des sijt vroet
nochtan hielden si dlant besloten
ix maende  met groten stoten
ende met meneghen pongijse groet
dat hem nochtan niet en bescoet
aldus  voer waer ghesproken
wart die hertoghe daer ghewroken
over philipse met ghelike
alse gherechticheden can striken
want die hertoghe onstoet met eren
ende philips bleef inder onneren
die den hertoghe sonder sijn scout
verderven woude met ghewout
merct hoe die grave van hollant
dander willem  also ghenant
die noch jonc was van daghen
vanden vriesen wart verslaghen
daer scade ende jammer mede
aen lach der kerstenhede
want hadde hi moghen leven
hi soude dat hebben opghegeven
vanden wapen die ere
die nu es ghenedert sere
nieman en salt in arghe keren
dat ic tghebrec deser heren
aldus vermane te deser stat
want seker ic doet om dat
die heren selen van dien
gods wrake te mere ontsien
want god  voer waer ghesproken
laet gheen dinc onghewroken
ende so hogher es die man
soet god starker wreken can
willem  dese grote here
mesgreep hem selven harde sere
dat hi enen priester doet slaen
dede  die hem niet en had mesdaen
die wt sire kerken quam ghegaen
want men dede hem verstaen
datmen daer buten woude spreken
doen wart hi daer doet ghesteken
oec so dede hi groot onrecht
der goeder stat van utrecht
daer hi vore viel met machte
ende verderven woude met crachte
daer hi af moeste keren
met scanden ende met onneren
hier ane so moghedi verstaen
hoe gods wrake can omgaen
en es gheen here sekerlike
also mechtich op ertrike
hine heeft boven hem enen here
die hem nemen mach sijn ere
siele  lijf  lant ende goet
die dit ontsien  si sijn vroet
die een stat sal regeren wel
en selen ghierech wesen no fel
want die ghiereghe ende die felle mede
en berechten noyt wel stede
maer  als ons een wijs man leert
hebben si meneghe stat onteert
want die ghiereghe  wats ghesciet
es altoes wt om sijn gheniet
daer die rechtere van ere stede
onwettich es ende die scepene mede
dats alse een wout  des gheloeft
daer men die liede in beroeft
ende sulke stede so sal
elc goet mensche scuwen over al
nu seghet ons ende maect ons vroet
ghemeyn goet es godlijc ende goet
alse kerkelijc goet  sijt gewes
vrijer dan werlijc goet es
also es ghemeyn goet vrijer dan
tgoet dat toehoert enen man
ende wiet anders keert ende leyt
dan in ghemeyn orberlijcheyt
doet also quaet  des sijt vroet
alse ofte hi stale der kerken goet
ende des goets aldermeest es
in kerkeliken steden  des sijt gewes
want daer es die ghemeente groet
die dicke heeft hulpen noet
van vele dinghen  wet wel dat
die toe behoren eenre goeder stat
daer om setmer toe  te waren
rike liede diese bewaren
ende van breken niet en selen
tghemeyn goet gripen of stelen
ende die dat qualike bekeren
sijn wel weert groter onneren
ende dicke hebben si oec scande groet
of hare kindre selen bidden broet
die romeyne  wilen ere
pogheden daer na harde zere
dat si ghemeyn orber souden
sterken ende menechfouden
ende daer vore setten si haer lijf
kindre  maghe  man ende wijf
ende daer met waerlike
so wonnen si al ertrike
wie dat om sijns selfs gheniet
tghemeyn orber achterliet
daer men ter waerheyt ondervant
si bleven ewelijc ghescant
sypio die affrikaen
die den romeynen onderdaen
dlant van affrike hadde ghemaect
daer hi dicke om hadde ghewaect
meneghe pine  meneghen strijt
om dat hi wert ghewroeght tere tijt
dat hi van selver hadde juwele
van x marken dan was niet vele
so woudemen henen senden
verre lants in ellenden
tote dat hi sijn onscout dede
dat hi bleve in die stede
die goede poete valerius
scrijft in sinen boeken aldus
alse een maet man  wildijt weten
in groten dienste es gheseten
ende dan cortelijc wort rike
dat es seker des ghelike
dat hi sine rijcheyt dan
met redenen niet allene en wan
scepenen in gheender wisen
en selen copen gheen assijsen
ende die setten ende bestaden voert
want hem dat niet toe en hoert
men mochter arch in vermoeden
scepenen selen hen altoes hoeden
ieghen die ghemeente zere
alse die knape doet vore den here
want ghemeyn goet  verstaet also
dat hoert der ghemeynten toe
ende die ghemeynte sekerlike
dat sijn beyde arme ende rike
daer en heeft nieman voerdeel an
here no knape  wijf no man
ende so wie vanden heren
die dat goet anders keren
dan in ghemeynen profite
sijn dogheden ende eren quite
men vint iiij ofte v sonden
die god in corten stonden
gherne te wrekene pleghet
also ons een wijs man seghet
dierste es datmen kerken hindert
haer recht ende haer vrijheyt mindert
ende versmaedt hare persone
dat comt gherne te quaden lone
dander es  alsict verstoet
datmen ghemeyne goet
ten orber niet en keert
daer ghemeyn stat bi onteert
also daghelijcs wel es in schijn
die derde mach dit wel sijn
datmen vader ende moeder niet en eert
also onse here selve leert
die vierde es om die quade eede
daer men gode met doet harde leede
die vijfste es  des sijt vroet
dat die mechteghe onrecht doet
ende smade doet den maten man
die niet vorder staen en can
nu willic u verclaren voert
dese v poente die ghi hoert
der kerken goet is menegherande
harentare inden lande
som houdent die prelaten
som cloestre te hare baten
som canesien  som papen
die daer groet goet wt rapen
ende al dit goet  des seker sijt
heeft die heylighe kerke ghevrijt
ende der werelt ghemaect doet
ende hier af es cristus thoet
want dit goet  des sijt gewes
ter werelt aldus ghedoedt es
sone salmen dat in ghenen keren
dan sonderlinghe te gods eren
ic sach ghescreven teere stonden
dat perde  vogle ende honden
ende wive verteren tgoet
daer cristus om storte sijn bloet
ende speelliede daertoe mede
maer dit en valt niet telker stede
nochtan valles meer dan goet es
een prevendre  des sijt gewes
en mach sijn goet niet henen gheven
susteren  bruederen  nichten  neven
ia van goede  dat verstaet
dat hi vander kerken ontfaet
en ware  dat verstaet al bloet
dat si van breken hadden noet
want  als ons een goet man scrijft
al dat goet dat hem over blijft
boven den eysche van haren state
sijnt papen  clerke ofte prelate
dat si vander kerke goet ontfaen
dats der armer  sonder waen
alse gherecht goet algader
alse oft hem bleve van haren vader
wee hen wee hen alsict verstoet
die heffen der kerken goet
ende dat verteren in ledecheden
ende in overtuldecheden
of die daer af gadren scat
ende den armen ontkeren dat
tgoet dat papen ontsparen
sietmen dicwile qualijc varen
qualijc ontspaert  qualijc verloren
dit machmen daghelijcs sien ende horen
twee dinghen die sijn  alsict verstoet
die gherne hinderen kerstelijc goet
deen dat sijn quade heren
die dat gherne destrueren
dander dat sijn  wildijt merken
selve persone der heyligher kerken
ia  die der kerken mindren mere
dan anders enech quaet lantshere
ia  in vele manieren  alsic nu
hier vore hebbe ghescreven u
tierst dat een paeus ghemaect es
so steet hi daer na  des sijt gewes
hoe hi sijn maghe mach gehoghen
ende maechscap  princen ofte hertoghen
baenroetsen ofte graven
metter heyligher kerken haven
so doet een abt des ghelike
wilt oec sijn maghe maken rike
met des gods soens goede
ghecocht met cristus bloede
ende huwetse aen die liede van machte
om te makene een groet gheslachte
so doen oec canonke mede
ende papen in menegher stede
des hen darme tallen daghen
met rechte moghen wel beclaghen
hier ane verstaet  des sijt geleert
dat nieman meer en destrueert
onser moeder der kerken goet
dan dat paepscap selve doet
hier met willic te desen tiden
dese materie laten liden
want soudic alder waerheyt lyen
tpaepscap soude mi vermaledijen
nochtan wet dat voer waer nu
dat ic die waerheyt segghe u
dander poent dat onse here
gherne wreect ende zere
dats datmen ghemeyn goet
niet en bekeert  des sijt vroet
ghetruwelijc so daer toe hoert
noch te poente en settet voert
daer af dat ic u te hant
een groet deel hebbe doen becant
nochtan so willic u dat
verclaren een luttel bat
wisten heren vanden staden
waer met dat si sijn gheladen
ende hoe god  voer waer ghesproken
dic over hem heeft ghewroken
alsic hebbe gheseghet vore
ende also ghi noch moghet horen
si souden met rechte  sonder waen
met anxte dicwile slapen gaen
ic wiste inder waerheyt dat
dat portre van eenre stat
tscependom tenen tide jeghen
den here vander stat vercreghen
om ene somme van ghelde
ende als si hadden in ghewelde
die stat  hebben si vercocht
daer up ene grote lijftocht
ende betaelden den here also
dat si hem hadden gheseghet toe
dus moeste die ghemeente  voer waer
der heren heerscapie quiten daer
ende alle die dit verworven
haesteliker doet si storven
sonder dat heylighe sacrament
alse liede van gode ghescent
ende som worden si verslaghen
te scanden al haren maghen
lieve kindre  nu merct dan
hoe god onse here wreken can
doen die romeynen wilen ere
trouwe hanteerden ende ere
dwonghen si al ertrike
maer doen si wouden sijn rike
ende vernaemt aen tghemeyne goet
vielen si neder onder voet
ende hebben dere al verloren
alsic u seyde hier te voren
hadden si wel opghedraghen
ghemeyn orber  als si plaghen
god onse here en hadse met allen
dus zere niet laten vallen
voer waer so segghic u dat
soe waer die rade van eenre stat
haers selfs baten sueken mere
dan ghemeyn orber ofte ere
ende daer men oec  des sijt vroet
elken niet recht en doet
es hi mate of wel gheboren
daer so es die stat verloren
ene wijs man maect ons vroet
stat daer men gheen recht en doet
die es als een wout  des gheloeft
daer men die menschen in beroeft
ende lijf ende goet nemt dan
die stat sal scuwen elc wijs man
elc raedsman sal sonder letten
sijns selfs orber achtersetten
om den ghemeynen orber vander stede
dat sal van rechte sijn sede
aen ghemeyn orber leghet mere dan
aen den orber van enen man
die meeste orber sal  sonder waen
altoes voer den minsten orber gaen
ghelijc dat der kerken heren
gods volc weghen ende regeren
also verre  dat verstaet
alse dat ane die ziele gaet
ende hare rechte vast houden
also ghelijc oec so souden
die heren van eenre stede
gods volc bewaren mede
aen sijn goet ende aen sijn lijf
die de rechte houden stijf
ende voer ghemeynen orber setten
lijf ende goet  sonder letten
die ene stat selen regeren wel
en selen onderlinghe niet wesen fel
maer eendrachtich  wats ghesciet
ende niet sere achten op gheniet
want gheniet  voer waer gheseyt
verdruct eendrachticheyt
waer die vorsten vander stat
onderlinghe draghen hat
daer bederven si die stede
ende hen selven daer toe mede
ende so waer die rade  sonder waen
altoes na dat gheven staen
daer so moeste haet ende nijt
tusschen  des seker sijt
leghet een man in groter veeden
ende wert hi raetsman van eenre steden
hi sal die veede nederlegghen
omdat men niet en moghe segghen
dat die stat come yet
bi sijnre scout in verdriet
wie dat na tscependom staet
om datter wasdom wt gaet
ende niet omdat hi lude of stille
der gherechticheyt dienen wille
sijt dies seker ende gewes
dat hi daer valschelijc in comen es
ende hem waer beter  na der waerhede
dat hi dese poente af lede
nieghering en wert een stat
meer bederft  wet wel dat
alse dat die portren met partijen
onderlinghe draghen hatije
ende om voerstaen discorderen
dan gheet al buten eren
men sal also regeren een poert
oftmen partye woude trecken voert
dat die andre dan daer bi
ghenedert no ghedruct en si
also dat eendrachtichede
altoes valle in elke stede
dese lere spreect ons also
die grote philosophe plato
den ghiereghen en salmen niet
bevelen  wats ghesciet
stat of borch te hoedene
want het es wel te moedene
dat hi  mids siere ghierechede
bederven mochte borch ende stede
in ghent waren wilen eren
neghen ende dertich wiser heren
die de stat berechten daer
wel ende wijslike menech jaer
die wile dat sijt wel regeerden
ende ghemeyn goet wel bekeerden
daert sculdech was te gane
ende niet en ghenoten daer ane
ende eendrachtich mede
stont in eren groet die stede
maer doen sijt selve wouden slabben
ende daer om ghinghen crabben
ende parlementen onderlinghe
ghinghen te nieute al haer dinghen
want god en woudt ghehingen niet
dat si langher regeerden yet
ende worden uten lande ghejaghet
luttel worden si gheclaghet
also dat si ende haer kinder oec
te quiste ghinghen als een roec
nu merct wel ende verstaet
hoe misselike gods vonnes gaet
ende in deser ghelike mede
eest ghegaen in meneghe stede
alse die heren dus verwilden
ende ghemeyn orber niet en hilden
dat god harde zere wrac
metter ghemeynten die hi optrac
ende alse die ghemeynte verwoude
warp hise neder also houde
onghelike dinc  sonder waen
dat en mach niet langhe staen
het es dicke ghesproken
gheen arch en blijft onghewroken
lieve vriende  lieve here
houdt der ghemeynten orber ende ere
ende in voerspoede starc ende stijf
ende daer voer set u lijf
vroech ende spade  in alder tijt
want ghijt sculdech te doen sijt
en doedijs niet  wet wel dat
ghi doet ontrouwe uwer stat
om dat ghi gods volc niet en houdt
in sinen recht also ghi soudt
scepene ende raedsmanne mede
selen hem hueden in elke stede
datse die ghemeynte en mochte niet
begripen also goet als yet
alsic u vore hebbe gheseyt
en wetti wat hier ane leyt
hare es vele die nauwe merken
hare affare ende haer werken
ende si weten wel  dat verstaet
dat hen tghemeyne goet aengaet
ende si hebben meneghen wisen man
die harde nauwe brieven can
in sijn herte  in sinen moet
donghelijc datmen hem doet
dat si brengen souden int clare
als si wisten dat tijt waer
daer wonder af mochte ghescien
also men dicke heeft ghesien
arestotiles  die wise clerc
maecte een boec  een scone werc
daer hi in leert in wat manieren
men ghemeyn goet sal hanteren
ende bestemmen ende regeren
ic woude der steden heren
dit boec wel hadden verstaen
ende daer mede dan voert gaen
dat ware meneghe stat goet
die nu heeft crancken spoet
ende cranc van neringhen staet
om dat haer beleyt es quaet
dat moet betren die gods cracht
die boven alle dinc heeft macht
elc mensche van gherechter scout
sal vader  moeder wesen hout
ghelijc hem selven ofte bat
waer hi comt in elke stat
ende goet doen ende ere
want het ghebiedt onse here
want het es int ghemene
vanden x gheboden ene
oec gheloeft onse here god
sonderlinghe lone in dit ghebot
dat hi in dandre niet en doet
dats lanc lijf  ende des sijt vroet
men vindt ghescreven also
inden boec ecclesiastico
die vader ende moeder eert  sal van dien
bliscap van sinen kindren sien
ende die vader ende moeder laet
ende inder noet niet bi en staet
es van gode vermaledijt
oec willic dat ghi seker sijt
dat god al openbare
gheen sonden en wreect so sware
danmen vader ende moeder niet en eert
also ons ihesus cristus leert
want hi spreect in sijnre leren
eest dat wi vader ende moeder eren
dat wi langhe selen leven dan
hier machmen vele merken an
en doen wijs niet  onse leven
op dit ertrike saen sal sneven
ende verliesen hier om hemelrijc
so sijn wi bederft ewelijc
lanc leven  dat verstaet
es een troest  een toeverlaet
te comene ter ewichede
die der outheyt wilt beleden
want alle dinc daer sonde in leyt
den mensche in doudre vergheyt
en ware allene ghierecheyt
salich es hi diese af leyt
en es nieman so hoghe no so rike
maer leefde sijn vader armelike
sonder goet ende sonder ere
hine heeft die scande mere
ende eest dat hi in eren si
hi heeft te meer eren daer bi
ende noe  onse yrste vader
daer wi af comen sijn algader
die yrstwerf den wijn vant
ende namaels plante hine metter hant
naems so vele op enen dach
dat hi daer af in slape lach
ombedect in ene stede
so datmen sach sijn scamelhede
cham  sijn sone  quamer toe
ende alse hi sach den vader alsoe
wijsde hi daer metten vingher op
ende maecte daer mede sijn scop
hier om wart hi te dien stonde
vermalendijt van gods monde
ende tgheslechte dat van hem quam
dus voer die quade cham
aldus sal hem allen ghescien
die vader ende moeder niet en ontsien
noch en werden noch en eren
also tghebot es ons heren
ihesus cristus hielt algader
die ghebode sijns ewichs vader
ende eerden vroech ende spade
beyde in woerden ende in dade
ende was hem onderdaen ter doet
sonder sijn scout cleyne ofte groet
een wijs lerere ons dus leert
al sijn vader ende moeder verkeert
ende oncuysch van ouden daghen
dat suldi guetlijc verdraghen
want si verdroeghent guetlijc
doen ghi laghet in u slijc
ende voeden u op  dat wet
met arbeyde ende coste met
ende lieten u tgoet na dien
daerse god af hadde versien
quade eede haet onse here
ende die wreect hi dicke sere
alsmen spreect van dien  van desen
dat sal sonder eet al wesen
en ware noet  dat wet
ter waerheyt te hulpen met
anders salmen tallen tiden
met ja ende met neen al liden
den starcsten eet diemen doet
dats bi gode  des sijt vroet
nochtan  alsment inder waerheyt siet
en laten si hen ghenoeghen niet
met gode  daert al aen leyt
ende die allene es die waerheyt
sine vermanen daer toe mede
sijnre doet ende sijnre lede
die hi ane den cruce ontdede
ende al om onse salichede
ia  sijn bloet ende sijn sweet
verwiten si hem ghereet
ia lelijc ende onscone
om min dan om een bone
men sal om gods creaturen
sweren in gheenre uren
want si alle toe horen gode
daer wi af houden onse ghebode
na dien dan  voer waer gheseyt
dat in verswerene sonde leyt
so doet hi dan grote sonde
die loghene sweert tenegher stonde
ende nemt gode tenen ghetughe daer
dat sine valsche loghene es waer
dese sonde es also groet
alse die cristum sloeghe ter doet
want in gode  des sijt gewes
niet dan die waerheyt en es
dat vijfste poent u noch gebreect
hoe dat god onse here wreect
dats dat een man van groter machte
nemt ende beroeft met crachte
sijn goet enen maten man
die niet wederstaen en can
dats een sonde  voer waer gheseyt
die onse here zere wreect
aen den man of aen die kinder
die dicke varen herde hinder
want wet dat gode ontfarmt
dat die mate te rechte karmt
heeft een maet man bemt of lant
dat den riken leghet wel ter hant
dat sal die rike hebben moeten
sijt met sueren of met sueten
hets wel te duchten  twaren
dat om ghene dinc en varen
meer volx ter hellen gloede
dan om begherten wille van goede
want en heet nu nieman vroet
hine poghe na dertsche goet
prelaten  monken  papen
princen  riddren  knapen
dese gapen met allen sinnen
hoe si meest goets ghewinnen
hare ghene wert goets sat
dit merkic in elke stat
hoe scandelijc  des sijt vroet
dat een mensche ghewint goet
op dat hi wert een here
alle die werelt doet hen ere
ia die valsche  dat verstaet
maer metten goeden heet hi quaet
here spreect david  die prophete vry
wie sal in dijn huys wonen metti
nu andwert hi dus hier af
die sijn ghelt te woeker niet en gaf
no ghene ghichte no miede
en nam van onnoselen diede
ghi machteghe liede  des sijt vroet
so wanneer dat ghi onrecht doet
den onnoselen  dat onse here
aen hem trect dat harde sere
want hi achse hem selven ghedaen
ende ghi sult sulken loen ontfaen
alse die quade lude ontfinghen
die cristus aen den cruce hinghen
dat was dat onnosel lam
dat neder in ertrike quam
ende sonder sijn scout  cleyn of groet
sterven moeste die bitter doet
ende gheenre liede sekerlike
en vaert so vele te hemelrike
alse der onnosele  dat wet
die gherecht sijn ende simpel met
dese sijn al te samen
gods rike erfghenamen
als cristus  die gods sone
selve spreect harde scone
ende wet dat dese sekerlike
sot heten op ertrike
ende oec nerghen toe goet
nu merke elke in sinen moet
na dien dat gherechtichede
ende onnosele verduldechede
in hemelrike comen allene
so es dat ghetal dan clene
dat daer in comen sal
want die liede bina al
sijn si leeke ofte clerke
also alsict al bemerke
gaen om metter werelt wijsheyt
nochtan dat die wise man seyt
dat deser werelt wijsheyt es
sotheyt voer gode  sijts gewes
die onnosele gherechte
dat sijn gods vercorne knechte
ende haer claghen ende haer bede
hoert god in elke stede
daer om hoedt u talder tijt
waer ghi gaet of waer ghi sijt
dat ghi den maten niet en doet
onrecht aen lijf of aen goet
want seker god soudt wreken
hiermet latic dit spreken
ende wille u dinghen segghen voert
die ghi noch niet en hebt ghehoert
mi quam een out boec in de hant
daer ic in ghescreven vant
van viii sibillen datmen leest
die hier voermaels hebben gheweest
sibillen dat waren vrouwen
die inden gheest consten scouwen
ende voersegghen ende voersien
dinghen die namaels souden gescien
van desen was  alsic las aldus
dochter van troyen priamus
haer moeder hiet ecuba
die scone was  alsic versta
dese dochter hiet wel wale
tyburizina in griesche tale
dese vrouwe was wijs ter core
ende voer al asya dore
van lande te lande telker stede
ende predicte daer grote wijshede
ende leerde hoe die liede souden
hem wel ende wettelijc houden
in affrike quam si daer naer
ende predicte oec mede aldaer
ende in etyopen oec also
ende in egypten oec daer toe
ende oec int grote babylone
dese vrouwe was harde scone
ende so gratiose in hare woerde
datse al tfolc gherne hoerde
ende so lieflijc in haer wesen
datment cume mochte lesen
ende propheteerde vele den lieden
dinghen die namaels ghescieden
ende noch gheschien hier ende daer
ende noch geschien selen hier naer
int leste quam die mare
te rome in die stat van hare
ende die romeynen dadent te hant
den coninc ianuus becant
vander vrouwen wijsheyt groet
so dat hi die vrouwe ontboet
ende ontfincse met groter eren
doen begonste die vrouwe leren
ende predicte so subtile woerde
dat hi des ghelijc noyt en hoerde
so bequame waren haer woert
nu hoert hier groet wonder voert
den ouden senatoren voer waer
droemde op enen nacht al daer
enen droem bina ghelijc
die selsene was ende wonderlijc
want elken droemde daer hi lach
dat hi ix sonnen sach
die een vander ander staen
nu hoert hoe si waren ghedaen
dierste was claer ter core
ende liechte al ertrike dore
dander sonne  dat ghi wel wet
was meerder ende groter met
met hemelscher claerhede
daer si hemelrijc verlichte mede
die derde sonne  alsict verstaet
was gheverwet als bloet
vlammende ende vierachtich
ende zere vervarachtich
nochtan hadde si na ghevoech
redelijc liechs ghenoech
die vierde al bloet roet was
ende hadde  alsic daer las
sere goede vier straten
die claer schenen utermaten
die vijfste was doncker bina al
luttel lichs  maer dat was smal
die seste  dat wet wale
was doncker altemale
ende hadde enen scarpen steert doen
ghelijc oft waer een scorpioen
die zevende sonne was dan
eyselijc te scouwene an
ende bloedechtich ghedaen
in midden zwart ghestaen
die viii sonne  dat wet
stont al bedroeft ende ontset
ende hadde in midden  alsic verstoet
een varwe roet als bloet
die ix al doncker was
met eenre rayen  alsic las
doen die portren saghen ane
der vrouwen scone ghedane
ende van seden so volmaect
ende van spraken so gheraect
ende dat si vele sprac van dien
dat namaels soude ghescien
quamen die oude senatoren
daer ic af seyde te voren
ende spraken dus tote hare
vrouwe  wi werden wel gheware
dat ghi wijs sijt ende scone
ende alder dogheden ghewone
wi bidden ende versueken aen u
dat ghi wilt ontbinden nu
enen droem  dien wi alle sagen
op enen nacht daer wi laghen
ende watter af gescien mach
die vrouwe antworde mettien
en waer recht no eersam mede
dat ic in dese onreyne stede
ontbinden soude ende weten doen
die godlike visioen
laet ons op ghenen berch gaen
die ghinder buten es ghestaen
daer sal ic u cont maken al
wat der roemscher stat ghescien sal
ende stappans so ghinghen si aldaer
doen vertrocken si al claer
dvisione dat si hadden ghesien
die vrouwe antworde mettien
die ix sonnen die ghi saghet
doen ghi in uwen slape laghet
die also onghelike waren
bedieden gheslechten  twaren
die comen selen sekerlike
van leven harde onghelike
also ghi nu hier saen
van mi moghet verstaen
dierste sonne van desen
selen eenrande lude wesen
simpel ende suver van binnen
ende die de waerheit selen minnen
saechtmoedech ende goedertieren
ende die arme selen hanteren
vriendelijc  spade ende vroe
ende wijs sijn daer toe
die ander sonne doet bedieden
daer na selen comen lieden
die met groter eersamheden
hier haer leven souden leden
ende minnen harde zere
enen god  enen here
ende houden also hare seden
in gherechter gherechticheden
die derde sonne bediedt dat
dat binnen rome der stat
volc jeghen volc sal opstaen
ende elc anderen sal verslaen
der vierder sonnen bedieden
es  dat comen selen vele lieden
die de werelt selen begheven
ende leyden een valsch leven
in desen tiden sal opstaen
een ioedsch wijf wel ghedaen
sonderlinghe met gode bequame
maria sal sijn haer name
haer brudegoem  suldi weten
sal ioseph sijn gheheten
begorden sal si een kint
sonder eneghen man bekint
vanden heylighen gheest sal si
dat kint ontfaen  gheloves mi
ende sal die gods sone sijn
ihesus sal sijn name sijn
maghet sal si tkint ontfaen
ende maghet bliven  sonder waen
dat van gode sal sijn gheboren
sal die gods sone sijn vercoren
god ende mensche waerlike
sonder eynde sal sijn sijn rike
also alst die propheten
te voren hadden doen te weten
hi sal oec  dat ghijt wet
vervullen die ioedsche wet
die van haer sal sijn gheboren
salmen dinglen singhen horen
in beyden siden scone ende hoe
gloria in excelsis deo
nu waren daer te dier stede
ioedsche papen comen mede
die met hoverden groet
spraken toter vrouwen bloet
vrouwe  ghine soudt  wats gesciet
dese worden hier segghen niet
laet varen ende swighet des
want niet goet te horen en es
sibilla antworde te desen
ghi ioden  het sals noet wesen
dat gheboren sal werden dit kint
maer ghine sulles gheloven twint
want ghi sult hem contrarie sijn
dat ghi wel sult doen in schijn
die ioden antwerden wats ghesciet
hem en selen wi gheloven niet
want god gaf wilen ere
onsen vorders  onse here
een testament  een wet
daer bi dat wi worden met
gheregeert al onse leven
die en selen wi niet begheven
die wet selen wi houden voert an
ende gheen ander nemen an
doen antworde daer na
die wise vrouwe sibilla
die hemelsche god  twaren
sal sinen ewighen sone baren
ghewarech god en fijn
die den vader ghelijc sal sijn
gheboren vander maghet marien
die wassen sal ende dijen
alse menschen kindre pleghen
ghi ioden sulter nijt hebben jeghen
in desen tiden sal regeren
keyser augustus met groter eren
binnen rome moghentlike
ende here sijn van al ertrike
ende dan sal pays ende vrede
in ertrike sijn telker stede
want die here des vreden sal
met hem pays bringhen over al
met sinen godliken bedwanghe
maer ghi ioden  en sal niet duren langhe
ghi ioden  bi des gods machte
sal bederft werden u gheslachte
nochtan sal dit sijn u god
die abrahamme dit ghebot
vander besnidenessen  dat wet
ende moysesse gaf die wet
der gode en sal sijn  dat wet
vele noch oec luttel met
noch drie noch twee
hets een god ende nemmee
die onbegripelijc es al
ende ewelijc regeren sal
die met sire wijsheyt diep
hemel  sonne ende mane sciep
ende daer toe al  des sijt gewes
dat inden hemel ende op erde es
dat sal sijn een here der heren
alle die desen god eren
selen met hem ewelike
wonen in sijn rike
hi sal die dode doen opstaen
ende die cropele recht doen gaen
dove horende  blinde siende  twaren
doen spreken die stom waren
den meneghen sal hi beraden
van v broden sal hi saden
vm menschen  dat es waer
te relieve salmen opdoen daer
xii corve  min no mee
hi sal chissen winter ende snee
met enen worde  sonder waen
ende droeghe over die zee gaen
vele onghemake sal hi verdriven
beyde aen manne ende aen wiven
hi sal doen lude ende stille
al dat hi doen wille
ende als al dit es ghevallen
sal die wet sijn volmaect met allen
dan sal dat ioedsche paepscappe
ieghen hem vallen met clappe
ende selen raet hebben saen
dat sine selen doen vaen
ende spuwen in sijn scone aenschijn
plecken vulder als venijn
hi sal bieden rugghe ende hals
den quaden ioden  fel ende valsch
tot meneghen swaren slaghe
die hi goetlijc sal verdraghen
ende en spreken niet een woert
cronen selen sine voert
met eenre dornen crone
ia den here vanden trone
ende hem oec bieden in selder wijse
galle tote eenre spisen
ende te sinen drancke asijn
dit sal emmer seker sijn
ende aen een hout doen hangen dan
daer hi doet sal bliven an
ende sterven daer ter stede
om der menschen salichede
tseyl in den tempel dat sal
overmids dan scoren al
ende het sal doncker werden
over al opter eerden
den lichame salmen doen af
ende dien legghen in een graf
ende dan sal hi  te waren
stappans ter hellen varen
ende sine vriende telivereren
ende weder int graf keren
ende sterdesdages weder opstaen
ia met ziele ende met live  sonder waen
ende sinen jonghren vertoghen
des si zere selen verhoghen
ende daerna si toe selen sien
dat hi opten hemel sal vlien
daer hi wonen sal ewelike
sonder inde in sijn rike
ende anders en es god gheen
dan dese eweghe god alleen
die ioden selen segghen van mi
dat ic een sibille valsch si
ende uten sinne altemale
om dat ic segghe dese tale
maer alse dese dinghen selen ghescien
so salmen wel merken ende sien
dat ic de waerheyt propheteerde
alsoet mi god onse here leerde
toten romeynen seydse voert
dese vijfste sonne bediedt voert
dat god sal hierna
lereren verkiesen in galylea
die hi inde werelt over al
om te predeken wt sinden sal
ende dat ghelove leren
ende die sondaren bekeren
der sester sonnen bedieden
toent  dat comen selen vele liede
die dese stat selen zwaer
vi maende ende iij jaer
besitten ende vechten an
dat costen sal meneghen man
die zevende bediedt  sonder waen
dat iij coninghe selen opstaen
die vele plaghen ende manslachte
maken selen met hare machte
om dat si met hatijen groet
den gods sone brachtene ter doet
die viii sonne vele leert
dat rome sal worden ghedestrueert
daer men wonder groet sal scouwen
van jammer aen die vrouwen
die dan met kindre selen gaen
die ix sonne doet ons verstaen
dat die roemsche princen saen
met groter macht selen opstaen
ende werken sonderlinghe wonder
en bringhen meneghen tonder
dan selen ij coninghe daer na
porren te hant wt sythia
met vele volx  min no mee
also dat sant leghet in die zee
ende selen die roemsche steden
winnen met groter moghentheden
ende dat roemsche rike al alsoe
tote calcidotia daertoe
ende dan sal  verstaet al bloet
die bloetstortinghe sijn so groet
want dlant van orienten al
dan verwonnen wesen sal
hier na selen opstaen te hant
ii coninghe wt egypten lant
ende selen iiij coninghe bestaen
die welke si doet selen slaen
ende al haer volc daer toe met
dese ij coninghe  dat ghijt wet
selen dus regeren daer
die vj maent ende iij jaer
daer na sal een coninc comen
te groter baten ende te vromen
die welke in sinen tiden
mechtich sal sijn in striden
ende wettich in al sijn saken
ende sal gode enen tempel maken
ende vernuwen gods ghebode
ende vonnesse doen om gode
aldus  als ghi hier hoert
so gaet dese vrouwe voert
van coninc te coninc alsoe
toten quaden antkerst toe
ende wie quaet sal sijn ende vroet
wie verkeert ende wie goet
maer si en noemt die namen niet
in dit boec  also ghi siet
daer om sal icse te desen tiden
metten minsten over liden
maer van elken name  dat wet
heeft si dierste littere gheset
selc stont i a  selc stont i b
selc stont i l  selc stont i p
so datmen niet en can daer bi
gheweten welc haer namen si
maer alle die ghene  dat verstaet
die onwettich waren ende quaet
quamen allen te quaden inde
alse god sine wrake sinde
ende verloren qualijc haer leven
of si worden haers lants verdreven
ay  edele heren van ertrike
leydt u leven so wijsselike
met gherechticheden  dat ghi
van gods wraken blijft vrij
god en eyscht u ander goet
dan ghi sinen volke recht doet
ende elken ghescreven wet
want daer toe sidi gheset
en doedijs niet tallen daghen
seker god die sal u plaghen
als ghijs minst sijt op u hoede
die hier om peynst  dats die vroede
al hebbic voer gheseyt u
dat ic achter woude laten nu
alle die coninghe  also wi lesen
die tote antkerst selen wesen
ic wille u segghen nochtan
van hem tween  alsic best can
die naest voer hem selen sijn
also ic las int latijn
onder alle dandre ghemeen
so sal die leste sonder een
van eender siden sekerlike
gheboren sijn wt vrancrike
sijn name  als sibilla doet bekinnen
sal op een e beghinnen
in dier tijd  als sibilla seyt
sal dbeghin sijn alder jammerheyt
soe dat sulc jammer voer dien
in ertrike nie en wart ghesien
het selen sijn in dien tiden
vele orloghe ende strijden
ende bloetstortinghen mede
also groet in menegher stede
ende dan sal menech lant
den vianden gaen in hant
ende nieman en sal hem dorren
ieghen die viande porren
want god sal dan swaerlike
sijn plaghe doen op ertrike
rome sal met scarpen swerden
aenvochten ende ghewonnen werden
die mensche selen leven dan
alse ongheloveghe man
ende meest princen ende prelate
die nu sijn van hoghen state
selen gapen alse ghiere
verraders ende persemiere
en selen hem niet scamen
hare sonden ende hare blamen
wie dat goets ghewint meere
sal winnen die meeste eere
die arme salmen versmaden
ende voerdeel doen den quaden
ende die verheffen ende voert trucken
ende die onnosele verdrucken
seker nu dunct mi wel des
dat die tijt nu comen es
alsic u hier nae wel segghen sal
alst tijt ende stede hebben sal
dese coninc daer ic af nu
hier te segghene began u
hi sal in sinen stonden
so swaerlijc wreeken die sonden
ende die valscheyt van ertrike
dat nie en was des gelike
ende dese  also ghi moghet horen
sal wt vrancrike sijn gheboren
van eenre partyen  min no mee
ende sinen name sal beghinnen een e
als ghijt moghet verstaen
ende hier na sal opstaen
een coninc wide becant
die constant sal sijn ghenant
die coninc sal sijn  dat wet
van romen ende van grieken met
hij sal groet ende scone sijn
ende hebben een claer aenschijn
ende oec so selen alle sijn lede
wel gheformeert sijn mede
ende sijn rijke sal duren daer
c ende xxxii jaer
aldus heeft  dat ghijt wet
dese wise vrouwe gheset
oec seyt si dat ertrike
wesen sal also rijcke
ende oec sal in dien daghen
dlant also vele vruchten draghen
datmen een mudde corens over al
om enen penninc copen sal
ende dese coninc sal voer hem vueren
den staet der scrifturen
die coninc der romeren
sal nu recupereren
dat keyserrijc ende winnen weder
dese coninc sal werpen ter neder
der heydene lant ende stede
met wel groter moghenthede
ende breken der afgode tempel
tenen eweliken exempel
ende die heydene also leren
dat si ten doepsel selen keren
ende in allen templen sal hi aldus
op doen setten tcruce ihesus cristus
ende die dat niet en aenbeden
sal hi doen doden opter steden
nu sal die prophetie vallen waer
die daer voer over menech jaer
die coninc david hadde doen weten
ende daere toe andre propheten
die claer sijn ende open
dat een hant van ethyopen
van gode sal comen
te hulpen ende te vromen
dit en verstaen alle die liede
niet wel in sinen bediede
want si segghene dat dese hant
sal sijn dat egypten lant
dat gode sal staen in staden
ende der kerstenheyt ontladen
dat wederseghet aldus
die goede methodotius
die bisscop was ende sterven woude
martelare doer cristus houde
also als ic hebbe ghelesen
nu hoert dan voert van desen
dierste boec nempt hier insel
hoeret hier des anders beghinsel
hier beghinnet dander boec
hoe god sinen swaren vloec
op dat kerstenheyt sinden sal
ende om des menschen sonden al
methodotius  dese heylighe man
daer ic u af segghen began
was bisscop ende martelare
enen boec maecte hi scoen ende clare
ende was een griec  alsic verstae
die vele dichte vore ende nae
die welke boeke op adame beghint
ende op dat grote ordeel int
daer hi in vertrect vele saken
van ons heren gods wraken
ende hoe dat bi noes tiden
yerst begonsten striden
ende oec orloghe ende toren
dies men nye hadde te voren
want voer dien  alse men leest
en hadde gheen lanshere gheweest
ende hoe yrst opquamen lansheren
willic u hier nu cort leren
alsoet dese here methodotius
in sinen boec scrijft aldus
sint dat die diluvie ghinc
wan noe  in ware dinc
ane sine wijf enen sone
iovitus hiet die gone
ende was ghedaen als een gygant
die yrst astronomie vant
ende was wijs van alder conste
altoes hem onse here onste
in diere tijt was een gygant
nembroch was hi ghenant
starc ende stout  groet van machte
dese was van sems gheslachte
dese was aen iovitum ghekeert
ende iovitus heeft hem gheleert
hoe si souden regneren
ende tfolc onder hen keren
ende hem dat maken onderdaen
nembroch heeft dat wel verstaen
ende maecte sine wone
daer nu staet babylone
ende wert here daer
van alden lande daer naer
dit was dierste  alsict leerde
die op ertrike regeerde
ende was so mechtich eer yet lanc
dat hi alle die lande dwanc
doen chams gheslechte wart gheware
dat nembroch also mechtech ware
maecten si enen here te hant
die pontipus was ghenant
iaphets gheslechte des ghelike
maecten enen coninc rike
ende andere liede  te waren
soe dat vier conincriken waren
ghemaect in corter tijt
die altoes hadden strijt
onderlinghe ende orloghe groet
daer menech man om bleef doet
want elc woude allene regeren
ende die omsaten hanteren
daer na quam nembroch rike
ende verwan moghentlike
chams rike met alden lande
metten swerde ende metten brande
daer na quam chams gheslachte
om dit te wreken met crachte
met volke  wien dats wondert
xm ende drie hondert
om te wreken dese dinc
op nembrochs nacomelinc
die tosorus hiet  alsic verstoet
ende dit volc was al te voet
ende elc  alsic bescreven vant
ende hadde maer een roede in de hant
tosorus ten selven tijden
lietse over een riviere liden
ende doen quam hi haer jeghen
ende heefse alle versleghen
datter een niet en ontghinc
dits te horene vremde dinc
hier na quam met groter machte
een van iovitus gheslachte
die wilen noes sone was
daer ic u hier voer af las
ende struweerde alle die lande
metten swerde ende metten brande
die over die effrate laghen
met menegher groter claghen
want si daer te nieute daden
lxvi groter staden
met alden lande also
die desen steden hoerden toe
met woestinen  also wijt vinden
die iij grote ryke van inden
ende der ysmaliten lant
datmer niet meer volx en vant
van welken ysmaliten
die so vremde sijn van vijten
dat ic u hier na sal tellen
wonder dat si werken sellen
in kerstenheyt van wraken al
daer u zere af jammeren sal
nu merct hoe sterke ende hoe zere
ghewroken heeft onse here
van beghinne altoes die sonden
alsoet ons die boeke orconden
ende metten zwerde meest nochtan
sint dat die diluvie ran
ende meer sint  alsic verstaen can
dat lantghescheet opquam
ende met heren wert gherecht
en ghebrac strijt no ghevecht
elc ware gherne die meeste here
ende steect den anderen uten kere
daer af dat comt  vroech ende spade
den volke groet onghenade
want dovermoet vanden heren
moeste int leste over tfolc keren
dat volc moet die scade dragen
ende verbrant sijn ende verslaghen
wint een lanthere metter hant
enen andren af sijn lant
men thijet sire vroemheyt an
maer name een maet man
enen andren tsine  voer waer gheseyt
men thijet ane sire quaetheit
ende men nemt hem sijn leven daer bi
maer die lantshere blijft vrij
mi twifelt daer ane sekerlike
oft lantshere comt in hemelrike
want alsulc recht ende ghenade
alsi hier doen vroech ende spade
sal hem god na dit leven
in sijn ordeel gheven
also hi selve doet ghewach
wies mont niet lieghen en mach
nu keric weder op die hant
daer ic u af seyde thant
die wt egypten soude comen
gode onse heer te vromen
dese hant  seyt david open
sal comen van ethyopen
dit ontbinden som die liede al
dat dlant van ethyopen sal
dese hant sijn  also sijt merken
die dit wonder sal sien werken
maer methodotius  dese vader
wederseghet dit al gader
ende seghet dat dese hant
niet en es wt ethyopen lant
maer sal een coninc sijn
van herten vrome ende fijn
die wt egypten sal wesen
van sire moeder  als wi lesen
ende van sinen vader  ic laest also
uten lande van egypto
ende dese dinc proeft aldus
dese here methodotius
aldus so scrijft hi algader
dat philips  alexanders vader
die hertoghe was in mechedone
hadde een wijf die was herde scoen
die des coninx dochter was
van egypten  also ic las
aen welke vrouwe hi wan
alexandre  den stouten man
doen hare man doet was bleef si daer
bi haren sone een deel der jare
doen haer sone starf nam si die vaert
te haren vader  te egypten waert
comphel was hi ghenant
also als hijt ghescreven vant
ende was enen tijt daer
doen ghevielt also daer naer
dat die coninc bysas
die van bijsanten coninc was
dats een harde grote stat
daer een mechtich coninc in sat
ende sochte phels dochter te wive
want si was vroet ende scoen van live
so datse hem haer vader gaf
dus seghet dlatijn daer af
ende dese dochter  dat ghijt wet
was gheheten cuseth
dit was alexanders moeder
alsict u vore maecte vroeder
aldus was bysas haer man
ane die vrouwe hi ghewan
een dochter  alsic verstae
haer name was bysantea
vanden name vander stat
daer haer vader coninc in sat
dese wart scone van live
ende was ghegheven tenen wive
armeluse  alsic las
die een coninc van romen was
armelus  dese grote here
minde die vrouwe so zere
dat hi haer die stat van romen gaf
ende makese vrouwe daer af
des hem des volcx rijcsghenoet
bolghen cleyne ende groet
want si hem des bolghen sere
dat een vrouwe soude sijn haer here
dese vrouwe bysantea
droech iij sonen  alsic versta
dierste was ghenamt aldus
naden vader armelius
dander hiet urbanus
die derde hiet cladius
armelius regneerde algader
in rome naden vader
urbanus in bysanten der stat
der sijn moeder vrouwe in sat
ende cladius in alexandrien
dus hoerdic den boeken lijen
aldus ghelucklike quamen
dese iij riken te samen
op cusets der vrouwen gheslachte
die so groet sijn van machte
die coninc phels dochter was
van ethyopen  alsic las
hier af sal comen te hant
daere ic voer af dede becant
die welke van gode sal comen
ende den kerstenen te vromen
inden lesten daghe  als ghi
hier vore hoeret segghen mi
dit voersach in sire tijt
die heylighe coninc david
meer dan iijm jaer voer dien
dat dien soude gheschien
bi desen constante  die ic u
hier vore hebbe gheseget nu
die wt egypten sal wesen
alsic u vore hebbe ghelesen
die coninc sal sijn  dat wet
in grieken ende van rome met
aldus dragen si over een
sibilla ende methodotius ghemeen
nochtan tusschen hen beyden waren
die tijt van ijm jaren
dese constant sal met eren
die heyden ende die ioden bekeren
of hi sal hen nemen dleven
alsic hier vore hebbe bescreven
sine macht  alsic las daer
sal staen c ende xx jaer
ende dan sal dioedscap met allen
aen dat kersten ghelove vallen
ende dan salmen van allen hoeken
dat heylich graf van cristum besoeken
ende dat eren met werdecheden
boven alle dandre steden
in deser tijt als wi lesen
sal dioedscap behouden wesen
ende die van ysrahel mede
selen wonen in seker stede
want sint si cristum brachten ter doet
en hadden si meer lant no hoet
maer nu selen si kennen claer
dat si ghedoelt hebben swaer
ende dan sal na dese saken
antkerst komst zere naken
sente pauwels  dat wet
heeft hier af vele gheset
in sijne epystolen  dats waer
die hi sayde hier ende daer
cristus  die heylighe gods sone
spreect hier af harde scone
waer bi dat wijf no man
twifelen en darf hier an
vrouwe sibilla latic nu staen
ende wille op methodotius gaen
den heylighen goeden man
die vele goets segghen can
ende wraken ende plaghen al
die god onse here senden sal
eer comen sal die leste stonde
ende al om des menschen sonden
nu keric weder sekerlijc
op dat hoghe roemsche rijc
dat alle riken heeft verduert
also ons distorie ruert
ende neder gheworpen  twaren
hoe groet van machte si waren
ende het sal dleste sijn  sonder waen
dat op ertrike sal staen
ende so wanneer dat te nieute gaet
sal kerstenheyt sijn in crancken staet
also ic vore al te hant
in dierste boeke dede becant
dat grote ryke van babilone
dat so langhe stont ende so scone
hoe jammerlijc dat wort gheint
alsmen in distorien vint
merct dat nembrochs gheslachte
dat moyses metter gods crachte
te also groter eren brachte
ende daer god oec om wrachte
also menech teken groet
van miraculen al bloet
der welker ryke voer waer
duerde meer dan m jaer
nochtan wert te nieute bracht
mids tsroemsche rijke macht
dat rijke van egypten  dat wet
ende van machedonien met
dese stonden alle sekerlike
ieghen dat roemsche ryke
ende si worden ghedestrueert
ende alle te nieute ghekeert
sint dat roemsche rijc began
en was noyt rijc voert an
dattet jeghen woude kiven
en moeste verwonnen bliven
ende het sal oec dat leste wesen
also wi in vele boeken lesen
tkeyserrijc sijn beghin nam
doen cristus op ertrike quam
ende die heylighe kerke  meer no min
nam met cristo haer beghin
ende dese ij  sonder waen
duren also lange als ertrike sal staen
ende als deen valt  dat wet
so sal dander vallen met
dat sal wesen  twaren
als hem antkerst sal baren
dan sal beyde clerc ende leec
int ghelove sijn harde weec
daer na ic hier segghen sal
groet jammer sonder ghetal
also ict vant bescreven
daer elc mensche af mach beven
die tijt van desen ertrike
daert began sekerlike
tote daert weder inden sal
es in sessen ghedeelt al
sulke maken daer vij af
maer mijn meester mi dus gaf
dierste duerde  min no mee
van adame tote noe
van noe tote abraham
die derde tote moyses quam
die vierde tote david den coninc
die vijfste tote men cristum hinc
die seste  alsic bewende
duert toter werelt inde
die vij  als een wijs man seyt
es hier boven in dewecheyt
daert en daget no en deemt
noch nemmermeer inde en nemt
in desen sessen besonder
so wracht god sonderlinghe wonder
aldus sijn wi  des seker sijt
inden alder lesten tijt
daer dese werelt in moet inden
dan mach nieman anders vinden
maer nieman en mach  sonder waen
weten hoe langhe si sal staen
maer wet  also ict vinde
dat die tijt es biden inde
bi vele redenen die ic u
daer toe wille vertracken nu
daer om souden wi met alder macht
op onse hoede sijn dach ende nacht
ieghen dat comen sal die dach
die gheen mensche ontflien en mach
waect  seyt onse here in die scrifture
want ghine hebt tijt noch ure
ter yrster ewen  alsict versta
volget die meeste wrake na
dat was metten watre  als ghi
hier vore horet seggen mi
ende die swaerste wrake van allen
sal in die leste eewe ghevallen
ia sware dan alle die
vormaels ghevielen ye
ia dan si alle te samen waren
alsic hier namaels sal openbaren
onse here ihesus cristus seyt  sonder waen
het sal volc jeghen volc opstaen
ende oec riken jeghen rike
ende het selen in ertrike
erdbevinghen sijn voer waer
oec leestmen hier voer waer
alse broeder jeghen broeder vecht
ende tkint jeghen den vader recht
ende ere ende gherechticheyt
ende gods vresen sijn af gheleyt
ende alsmen scalcheyt wijsheyt mect
ende die gherechtige achter stect
ende elc siet op sijn gheniet
dan so naect  des seker sijt
die anxtelike leste tijt
daer ic vore af hebbe gheseyt
nu merct ende wilt gomen
of dese tijt nu es comen
ghi siet nu nijt ende discoert
in elc lant  in elke poert
nieman en wilt  des sijt gewes
den andren laten voer dat hi es
men siet nu in allen lande
orloghen opgaen menegherande
also verre als ertrijc gaet
dat cume enich lant in rasten staet
paeuse ende prelate mede
houden discort ende onvrede
stede ende oec abdijen
houden binnen hare partijen
elc jeghen andren  hoe dat vaert
nochtan si cume weten wat hen deert
anders dan elc gheheel
wilt hebben dmeeste vordeel
ende vullen sijns selfs kiste
maer ghemeen orbore gaet te quiste
also ic can ghenemen goem
orloghet die neve jeghen den oem
ende die broeder jeghen den broeder
tkint jeghen vader ende moeder
nieman en scaemt hem sire quaetheyt
maer elc wilt sijn ghemeyt
metten goeden maect men spot
doetmoedeghe houdt men over sot
nochtan es oetmoedecheyt
slotel alder wijsheyt
der menschen manieren ende sede
ende vanden clederen die snede
ende meest daer doget ende ere in lach
es al verkeert op desen dach
gods vreese es verdreven
ghierecheyt es ons bleven
hoverde ende nidechede
legeren nu in elke stede
die scalke vonde connen vinden
ende die met worden also binden
dat die loghene schijnt waer
die heten wijs hier ende daer
dese begheren te haren rade
alle die liede vroech ende spade
dese sijn van groten love
beyde inder paeuse hove
ende inder prelaten met
ende inder princen  dat wet
ende in steden ende in kanesijen
ende oec elx in abdijen
dese sijn harde wel ghehoert
ende oec ghetrocken voert
maer die goede gherechte man
moet buten der dore bliven dan
maer wet datten god buten
sire dore niet en sal sluten
die manne draghen cledere mede
cort tote hare scamelhede
vrouwen draghen cledre lanc
daer si in sijn ghepranct
datmen daer dore merct ghereyt
die vorme herre scamelheyt
daer si die manne mede leyden
te gheloesder loesheyden
si tonen hen die kele ghereet
ende willen des sijn ghemeet
die vrouwen in ouden daghen
hen nauwe te decken plaghen
mi ghedenct wel  dat ghijt wet
dat een vrouwe niet en had gheset
op hare hoet haers mans caproen
so groet was hare scamelheyt doen
also oec in deser ghelike
es die soetheyt der musike
sere ghekeert in discort
alsmen daghelijx nu hoert
want die meest discorts bringhen
dat sijn die ghene die best singhen
aldus  alsic hier mach leren
sietmen alle dinc verkeren
dats een teken  sonder saghen
dat het naect den doemsdaghe
ane dese tekene die ghi
hebt horen segghen mi
machmen verstaen  sijts gewes
dat die tijt nu comen es
van sonderlingher wraken
die groet wonder sal maken
also ic u hier vore vertrac
ghelijc dat sibilla sprac
ende daer thoe methodotius
die hier seget aldus
also ic las inden latine
in die grote welde woestine
woent een volc van vremden viten
diemen heet ysmaliten
na enen man hiet ysmael
dit volc es wreet ende fel
ende wracht in ouden daghen
in orienten vele plaghen
ende sonderlinghe inder ioden lant
doen quam een iode ende was ghenamt
gedeon  der ioden hoetman
die dit quade volc verwan
ende jaeghese weder te samen
in de woestine  van der si quamen
ende daer  also men leest
hebben si oyt seder gheweest
dese selen in desen termijn
daer wi alle nu in sijn
dats inde leste eewe
wtcomen alse leewe
ende verheren ende verslinden
al dat si voer hen vinden
ende winnen der kerstene lande
met manslachte  rove ende scande
ende selen oec jammerlike
verdrucken dat roemsche ryke
also daniel wel can lyen
in sire sekerre prophetien
ende ezechiel  die heylighe man
die oec wel propheteren can
hoe dat ysmaels gheslachte
comen sal met groter machte
van gode verwect daer toe
dats dat si wreken selen soe
bitterlijc der menschen sonden
daer si langhen tijt in stonden
dit volc met sire partijen
dit sal wesen een castijen
sonder ghelijc  sijt seker das
welc ghelijc noyt eer en was
ende wet dat god onse here
dit en doet  min no meere
omdat hi die quade mint
want si gode en minnen twint
maer om dat hi altoes inden stonden
also wreken wilt de sonden
also hi water comen dede
daer hi ertrike verdrencte mede
dat alexander  die tyran
ertrijc versloech ende verwan
dan dede god niet om sijn ere
maer om der sonden wrake mere
ende daer om van allen mesvallen
diemen hier ende daer siet vallen
die heylighe moyses  ic las also
sprac dus den volke van ysrael toe
doen hise leyden soude scone
in dat lant van promissione
god onse here en leydt u twint
in dat lant om dat hi u mint
maer hi wilt met u spreken
des lands sonden ende ghebreken
in deser wisen rechte
selen nu dese knechte
inder kerstene lant keren
ende die winnen ende struweren
aldus sal onse here  met
den vulen volke besmet
wreken inder selver stonden
der kerstinen stinkende sonden
daer ic tote antwerpen sat
ende dichte ter selver stat
ende daer hoerdic mare
dat te ludicke gestreden ware
tusschen die ghemeente ende den bisscop
die sine liede liepen op
daer doet verslaghen bleef dan
van valkenbosch die vrome man
ende sire liede een groet conroet
daer oec aen lach scade groet
de bisscop liet die heren daer
ende trac selve achterwert  dats waer
ende oec die coninc van byhem
die daer comen was met hem
ende graven oec een deel
lieten die ghemeente gheheel
ligghende opt velt
ende trocken in haer ghewelt
hier ende daer ende daer si mochten
met min eren dan si daer brochten
doen peynsdic ten yersten worde
dat dit desen boec toe hoerde
want dat es in waren saken
een exempel van gods wraken
van dat ic inder waerheyt
hier vore vele hebbe gheseyt
hoe dat die heren altoes souden
haer liede te vriende houden
ia beyde rike ende mate
dat so ware te haren bate
want als die ghemeente wert in ruren
en mach hi daer niet jeghen duren
want in onbescedenheden
willem si alle dinc beleden
ende sonderlinghe haren toren
op die liede wel gheboren
ende nerghen niet en mach een here
sijn liede verwerken mere
dan om dat hi  des sijt vroet
vonnesse no recht en doet
ende sijns lants ende sire stede
preuvilegien breect mede
nochtan verwerct hi boven al
gode  die swaerlike wreken sal
houdt u volc te vriende  ghi heren
sone sal u god no mensche deren
indien dat ghi wilt leyden
u dinghen met gherechticheyden
lieve kindre  des seker sijt
dat wi nu sijn inden tijt
die welke tijt meer no min
op ons heren gheborte ghinc in
welke tijt  sonder waen
vele langher heeft ghestaen
dan enech vanden anderen stoet
daer wi bi moghen wesen vroet
dat dit leste es van dien
daer allet wonder in sal ghescien
ende dat die wondre oec nu in gaen
alsic u hier dede verstaen
wondre ghesciet nu goet ende swaer
in alde werelt  hier ende daer
paeuse  keysere ende coninge mede
ende daer toe alle kerstenhede
gaen nu staen in discorde
merct of waer sijn dese worde
nu hoert wat methodotius seyt
vander sonderlingher quaetheyt
ende vanden zwaren sonden
daer tfolc inden lesten stonden
met om sal gaen ende hanteren
daer god om sal destruweren
manne ende wive mede
selen hen ter oncuuschede
so zere setten te samen
dat si hem niet en selen scamen
ia  hets scande dat ict scrive
manne met manne wive met wive
ende den wech der naturen
breken met quader luxuren
tote enen wive beyde gader
selen gaen zone ende vader
ic vermide mi  des seker sijt
te segghene te deser tijt
alsulke grote oncuuscheyt
alse methodotius daer seyt
maer en es dinc  verstaet
so oncuusche no so quaet
men maeght sonder scande
wel setten alderhande
ende die stinkende sonden
sal god wreken in dien stonden
metten vulsten lieden die
in die werelt quamen ye
aldus can god doen striken
sijn vonnesse met gheliken
met vrouwen ende met joffrouwen mede
selen si doen haer oncuuschede
ende worpen die cavelen te voren
wien si yrst sal gheboren
dese plage ende dese scande
sal gaen van lande te lande
si selent al doen vanden live
beesten  mannen ende oec wive
borghe  huse ende oec wijngarde
bossche  weyde ende bogarde
selen si al omme destruweren
ende woesten ende omkeren
wie dat dlijf mach ontdraghen
selen in bossche ende in haghen
op berghe ende in holen
hen berghen ende ontstolen
daer si van honghre selen sterven
ende van dorste oec bederven
ende sine selen hebben mede
niet te bedecken hare lede
die rike selense vaen
ende selense jammerlike slaen
of si selen hen wisen die stat
daer verborghen leget die scat
die kerken selen si roven
ende brekense onder ende boven
die pelne ende sindale
ende ormenten alte male
daer men gode met te dienen plach
dit es jammer sonder verdrach
selen si nemen telker stede
ende cleden hare wive daer mede
in die kerken oec met allen
selen si haer perde stallen
opter heylighen grave
dat es jammer te spreken ave
oec si haer oncuuscheyt met wiven
selen in die kerken bedriven
priestren die gegherwet staen
vorden outaer selen si doet slaen
ende die meest ghestelijc scinen
selen si doen meest pinen
onse behoeder ihesus cristus
ende die heylighe paulus
segghen  dat in desen tiden
tghelove zere sal liden
ende dat si die schenen die beste
verkeren selen in dat leste
ende dat kerstenheyt begheven
ende als heydene liede leven
also dat tghelove dan al
bina te nieute werden sal
ia  sonder slach ende sonder stoet
ende sonder bedwanc van enegher noet
salder vele utermaten
dat kerstijn ghelove laten
ende aen dat ghelove keren
dat hen die duvel sal leren
noch so seyt paulus
voert dese worde aldus
inder lester tijt  sonder waen
selen wreede tide ingaen
dat die menschen buten ende binnen
hem selven zere sullen minnen
gode ontsien groet no clene
hoverdech van moede ende onrene
sonder minne sinen evenkersten
alle doghet sal hen ghebersten
minnen salmen die quade
ende den goede doen onghenade
voer oghen vrienscap toghen
maer verraden achter die oghen
u mach duncken dat ic langhe
op dese materie hanghe
maer wet dat inder waerheyt
datter dlatijn vele meer af seyt
ia noch also vele alsic u
hier vore hebbe gheseghet nu
nu salmen sien claer ende fijn
welc die quade of die goede sijn
dit sal sijn  sonder missen
die tijt van proefenissen
hier salmen openbaer kinnen
hen die gode met trouwen minnen
want die in noet herderen
ende volstaen sonder verkeren
dat selen die sijn waerlike
die verdient hebben dat hemelrike
oec salmen kinnen  te waren
die ghene die quadijen waren
daer om vorsprac god onse here
als men persequeert sere
ende vernoye doet ende doghen
om minen wille  suldi verhoghen
ende blide sijn ende verduldech
want u loen wert menechfuldech
dus ghepersequeert waren si  twaren
die propheten die vormaels waren
ende die ten inde volherden
selen alle behouden werden
nu als dese ysmaliten sien
hem alle dese voerspoet ghescien
ende si hebben in haren handen
nalics alle die landen
ende die kerstine hebben verwonnen
dat si hen niet gheweren en connen
selen si in groten glorien
wesen in hare victorien
sonder sorghe eten ende drincken
elc sal anderen blidelijc schincken
si selen segghen nu hebben wi
ons selven ghemaect so vrij
dat wi dat kerstenheyt breet ende lanc
hebben algader in onse bedwanc
so dat wi emmer mere
bliven moeten haer here
ende onse knechte moeten si wesen
ende altehant na desen
so sal een plaghe opstaen
die zwaerlijc over hem sal gaen
dies si luttel hadden ghemict
want het sal werden verwect
een coninc mids der gods cracht
die als niet sal sijn gheacht
ghelijc of si  sonder waen
wt eenen slape waren ghestaen
dese coninc sal sijn  dat wet
van grieken ende romen met
dese sal comen gheslopen
uter zee van ethiopen
met cleynen volc te samen
int lant daer si wt quamen
daer hi wonder sal bedriven
want haer kindre ende haer wiven
ende haer maghe groet ende clene
sal hi doden al ghemene
ende alse dit die ysmaliten sien
selen si ghescofiert sijn mettien
want sijs hen niet en hadden vermoedt
noch daer voer niet ghehoedt
des coninx kindere selen
oec na des vaders bevelen
den ysmaliten anegaen
ende die winnen ende verstaen
ende doen hem vele meer onghenaden
dan si den kerstinen voer daden
also dat dat quade volc al
onder die kerstine vallen sal
ende hem onderdaen sijn meer
dan hem die kerstine waren eer
ia  also seghet latijn
selen si dan verdruct sijn
dat si selen ligghen doet
van honghere ende van breken groet
ende nieman diese siet
en sal haers ontfermen yet
also dat si  sonder waen
al te nieute selen gaen
dan selen die kerstine te hant
weder comen in haer lant
ende si selen met bliden moede
weder keren toten goede
dat sijn ofte sijns vader was
ende hem onderwinden das
ende dat gaen erien ende sayen
ende bouwen ende mayen
ende selen cortelike
weder werden rike
ende in rasten ende in vreden
setten lant ende steden
ende vergheten als ende als
haers jammerlijcs onghevals
lieve kindre  nu merct dan
hoe god onse here wreken can
als hi wilt  nu hier nu daer
na dat die sonde es swaer
dat die heydene hier te voren
dat heylighe lant hebben verloren
dat hem afwan gord van bulyoen
dat dede hen al haer sonden doen
ende doent die kerstine besaten
met sonden ende met ommaten
doen quam salladijn  die heylige man
die hen dat lant weder afwan
aldus en mach  sonder waen
onghelijc niet langhe staen
alse arestotiles  dat wet
in enen boec wel heeft gheset
nu hoert die namen van dien
landen  daer dit sal ghescien
alsoet methodotius
in sinen boeke scrijft aldus
grieken ende ermenien
persen ende romenien
capedocien ende affrike
ende celosien des ghelike
egypten ende cecelien mede
tote bi romen der stede
ende die eylande daer toe mee
die ligghen omtrent der zee
die selen nu in vrouden leven
also ic vore hebbe bescreven
ende die roemsche coninc sal
die ghene bederven al
ende metten zwerde verslaen
die cristum waren afghegaen
ende selen lant ende steden
in raste sijn ende in vreden
ende eten ende drincken sonder sorge
ende stichten stede ende borghe
ende deen dander minnen so zere
dat gaen sal uten kere
bruloften houden ende feesten
ende groten cost daer toe verleesten
ende haer ghenuechte daer in meren
buten der vresen ons heren
want spelen  drincken ende eten
sal hen haers sceppers doen vergheten
ende oec gout ende zilver dan
daer si aen legghen hare ziele dan
ende dan na dese saken
sal hen meer vernoys naken
also die heylighe man paulus
in eenre epistelen seyt aldus
alse die menschen segghen  wi
leven nu zeker ende vrij
dan sal hen cort opten hals
comen so vele onghevals
ihesus cristus spreect mede
int evangelium teenre stede
also alst volc in noes tiden
at ende dranc  ende was blide
ende hielt grote brulochte
ende hem dat beste dochte
also salt sijn ten jonxsten daghen
also hoertmen cristum ghewaghen
lieve vriende nu merct dan
die al sijn ziele leghet an
eten ende drincken  ende daer toe zere
in ghelde ende in der werelt ere
ic segghe u dat te voren
dat si te gode niet en horen
want die god hebben sal
moet hem minnen boven al
want dat die mensche begheert
dats sijn god  wie dat weert
die bi nachte ende bi daghe
in haer ziele souden draghen
haren scepper  gheloeft mi des
daer die ziele na ghebeelt es
ende draghen in die stede
deser werelt ydelhede
hoverde  ghierecheyt menegherande
seker si doen gode scande
want si hem te confusen
verdriven wt sijns selfs huse
dat hi daer om sceppen woude
dat hi daer selve in wonen soude
ende daer om oec mensche waert
ende die doet starf also haert
eest dan wonder  nu mect
dat god dese overdaet wrect
en es gheen mensche op ertrike
maer dade men hem des ghelike
hine soude hem belghen zere
nu hoert hier noch wonders mere
nu als tfolc  dat ic vore seyde
sit in sire weldecheyde
ende naden vleesche leeft
ende gods vrese vergheten heeft
ende altoes also waent staen
dan selen werden ontdaen
die porten  daer die here groet
alexander  die ioden in sloet
die meer dan ijm jaer
ghesloten hebben gheweest daer
die hi daer in sluten dede
om hare grote ondadechede
ende om haer onnuttelijc leven
dat si sonderlinghe bedreven
al was alexander een tyran
hi verbat gode nochtan
dat dese ioden besloten worden
daer si niet sint wt en torden
dese ioden met groten hopen
selen wt comen ghelopen
inder ghelike ende inder ghebaren
oft verwoede wolve waren
ende alt volc van groter duchte
sal hem maken ter vluchte
sonder beyden ende sonder weren
so zere salt hem dan verweren
ende selen hen in bossche berghen
ende oec in holen ende op berghen
so datter vele sal sterven
van vreesen ende bederven
ende die ioden en sal nieman
ter erde besteden dan
dat quade volc  wildijt weten
sal vleesch van menschen eten
ende van beesten drincken dbloet
dat sal hen duncken harde goet
si selen eten in haren doene
beyde serpente ende scorpioene
ende dode corren daer sise vinden
selen si eten ende verslinden
adren  slanghen  sijts gewes
ende dat onmenschelijc es
selen si tetene bestaen
vrouwen die met kinde gaen
selen si opdoen sonder ducht
ende eten die ongheborne vrucht
die lande selen si struweren
ende al in vulecheden keren
ende nieman en sal wesen so coene
daer jeghen iet te doene
lieve vriende  nu mict dan
hoe god  onse here  castien can
sine vriende  si lude si stille
die hi bi hem houden wille
ic segghe u dat waerlike
en comt nieman in hemelrike
hine moest proeven  eest cort eest lanc
des drancs daer cristus af dranc
also cristus selve seyde
metten monde der waerheyde
met doghene ende met wederspoede
met arbeyde of met armoede
of met smade  sijt seker das
dat sonder cristus niet en was
die dese heeft in ertrike
ende diese nemt verduldechlike
die moet comen  te waren
daer cristus voer es ghevaren
nu alst onsen here dunct tijt
ende hi ghenoech ghecastijt
heeft die hi wilt behouden
in sire ewigher vrouden
ende vriende gheproeft heeft fijn
die int ghelove bleven sijn
so sal hi daer toe verkiesen dan
enen ridder  enen vromen man
die op ene corte stonde sal
dese quadijen verslaen al
ende al te nieute bringhen
hen ende al haer dinghen
dit sal sijn die selve constans
die ic u voer noemde thans
daer vrouwe tyburcina af seyt
so meneghe scone vromecheyt
dat sal sijn die selve hant
daer ic vore af dede becant
die wt ethyopen soude comen
der eren gods te vromen
comen dan van vrouwe cuseth
alsic u vore hebbe gheset
die coninc sal sijn vrome
beyde van grieken ende van rome
dese sal heyden ende ioden mede
bringhen toter kerstenhede
ende sijn regnatie sal daer
staen meer dan hondert jaer
alse die vrouwe tyburcina
hier voer sprac  alsic versta
aldus droeghen si int ghemeen
redelijc wale over een
vrouwe sibilla ende methodotius
in hare boeken las ict aldus
in deser tijt  alsijt lesen
sal antkerst gheboren wesen
dit woert antkerst luudt also
alse contrarien cristo
alle boeken  sijt seker dies
noemenen sone des verlies
want verlies  jammer ende discoert
sal hi maken weder ende voert
ende al ertrike besmetten
ende in werringhen setten
in babylonien sal hi
gheboren werden  lesen wi
babylonien bediedt den huse
daer altoes in woent confuse
want confuse ende onghenade
selen hem volghen vroech ende spade
cristus  wi lesen van hem
wert gheboren in bedlehem
bedlehem bediedt al bloet
thuys daer in es dat broet
want dat levende broet vercoren
wert in bedlehem gheboren
cristus  van eenre maget fijn
die niet edelre en mochte sijn
ende antkerst van enen wive
onreyne ende hoere van live
cristus quam om des volx behoude
antkerst omdat hijt bederven soude
daer om mach hi  sijt seker dies
wel heten sone des verlies
want hi sal verdoemt bliven
ende tfolc in doemsel driven
methodotius scrijft van hem
dat hi in corozaim
gheboren sal werden  ende daer na
opghevoedt in betsayda
ende regneren na dat
in capharnaon der stat
corozaim  verstaet wel
bediedt babylonia  ende niet el
babylonien sal te dien tiden
in haer selven zeere verbliden
om dat dese  also ic las
binnen haer gheboren was
bethsayda sal verbliden des
omdat hi daer opghehouden es
ende daer om sprac cristus
in sijn ewangelie aldus
alsmen daer spreect van hem
wee di  coro zaym
ende wee di met  bethsayda
wet dat capharnaon volghet na
al werdi gheclommen  dat wet wel
tote daer boven inden hemel
ghi soudt nochtan vallen weder
tote inder hellen neder
die ewangelie seyt aldus
die selve sprac ihesus cristus
die selve es die waerheyt
also sijn heylighe mont seyt
maer iacob  die patriarke
hadde xij sonen starke
van elken quam een gheslachte
groet  starc van machte
van welken sonen was een man
die men bi namen noemde dan
van desen sijn vader voerseyde
meneghe grote archeyde
die van hem soude comen
meneghen zere tonvromen
dese si waren  dat wet wel
vanden volke van ysrael
die dansten jeghen gods ghebot
in die woestine omden afgod
die wile dat moyses  dat wet
opten berch was om die wet
ende om dat gheslachte van dan
dat spel van dansen yrst quam
daer om heetment dansen  wet wale
beyde in walsche ende in dietsche tale
ende oec in andren talen mede
alsoet daer es die sede
ende dese antkerst  als wijt lesen
sal van dans gheslechte wesen
ende oec iudas die wilen ere
gode verriet  onsen here
ende menech ander quaet diet
daer vele jammers af es ghesciet
ende om dat dese was sulke man
so was hi gheworpen dan
uten hoghen ghetale
der xii gheslechte altemale
ende in sire steden  dat ghijt wet
so was manasses gheset
metten lote scone
die was ioseps sone
die welke iosep sone was
iacobs  daer ic vore af las
ende davids kindre broeder
ia van vader ende van moeder
aldus moeste dan met crachte
ende daer toe al sijn gheslachte
uten getale sijn ghedaen
daer ute god woude ontfaen
menscheyt  als sijn tijt quame
ghebenedijt so si sijn name
doen ic dit boec hadde bracht
tote hier  metter gods cracht
ghelijc dat ghi nu moghet horen
quam mi een mare te voren
die te horne es jammerlike
dat philips  coninc in vrancrike
soude hebben ghestreden
met groter moghentheden
ieghen den edewaerde van inghelant
doen so dachtic al te hant
dat dese wrake  doen ict hoerde
wel tote desen boeke behoerde
want sint dat die van rome
alsic merke ende gome
ieghen die affrike streden
des es vele meer tijds leden
dan m jaer  so en ghevel
so groet manslacht  wet wel
ende daer so vele heren groet
opten velde om bleven doet
onder coninghe ende hertoghen
graven ende bisscopen vermoghen
baenroetsen ende ridderen mede
ende knapen  die daer ter stede
in philips side bleven doe
tote xlm toe
daer edewaert met ghewelt
op dien tijt behielt dat velt
daer hadde hi cume nochtan
enen jeghen v manne
dit ghesciede  gheloves mi
niet verre van annous in brij
lieve kindre  nu wilt merken
hoe god  onse here  can werken
ende hoe van allen dinghen
sijn vonnesse can toe bringhen
hoe dat comt van over dmere
een coninc met enen cleynen here
in die crone van vrancrike
dat die macht es van kerstenrike
ende wint hem af borghe ende lant
ende street met hem metter hant
ende wint hem af dat velt
alsic u vore hebbe ghetelt
ay  ghi princen van ertrike
alse ghi sit hoeghelike
in uwen stoele met groter welde
als riddre of knape voer u helde
nighen ende sijn onderdaen
ende alle tuwen dienste staen
so en verheft u min no mere
maer peynst dan dat een here
boven u es  die u mach
u leven nemen op enen dach
ende ghedenct oec met herten fijn
dat die liede u niet en sijn
maer gods liede ons heren
die hem daer toe woude keren
dat hi om haer salicheyt groet
mensche wort ende starf de doet
castijt u  heren  castijt
bi andren heren  het es tijt
eer god  onse here  met allen
laet sine wrake op u vallen
want als ghijt minst moedt  so mach
op u comen die sware slach
ia  onversien ende onverhoedt
als ghijt alderminst moedt
also ghi daghelijx moghet sien
aen andren heren ghescien
al omtrent u  hier ende daer
met jammerliken slaghen zwaer
die selve god dien sloech
mach u slaen  eest sijn ghevoech
het es gheseghet te menegher tijt
die hem bi enen anderen castijt
wert ghecastijt sachte
elc hem hier jeghen wachte
drie poente sijn  alsicse sach
daer met dat elc mensche mach
behouden die gheminthede
sijns sceppers ende der menschen mede
die harde lichte te doen sijn
also icse las int latijn
dierste es inden beghinne
dat hi die heylighe kerke minne
ende hare recht tallen stonden
houde  hi esser met ghebonden
en es gheen here so hoghe
keyser  grave no hertoghe
hine sal papen altoes eren
want si sijn vicarijse ons heren
gheset hier in cristus stede
ende den ghenen maken mede
die alle dinc ghemaect heeft
ende sonder begin ende inde leeft
oec mach hi sonden vergheven
ia  daer toe dat verheven
inghel no archangel en es
noch cristus moeder  sijt gewes
dander poent es dat hi sal
die privilegien houden al
ende die waerheyt van elker stede
ende sijns lants recht daer toe mede
want nerghens met en mach een here
sijn liede verwerken mere
dan dat hi sijn sartren breect
also ons een vroet man spreect
oec so breect hi trouwe daer
dat es voer gode harde zwaer
want elc here sal van rechter scouden
sijns lants recht wel houden
want woudse een ander breken
hi soudse oec moeten wreken
dat derde poent es dat een here
en sal nemen nemmer mere
van sinen forfeyten  dan
hem dat vonnes ghegheven can
nemt hi meer  des gheloeft
dan es hi niet beter dan gheroeft
maer elc here  vroech ende spade
sal daer af doen ghenade
also hi woude dat hem god dade
als hi jeghen hem yet mesdade
want sulke ghenade als men hier doet
doet god ghinder  des sijt vroet
daer af dat ic die waerheyt
hier vore wel hebbe gheseyt
of een lantshere des heeft verdient
dat god niet en es sijn vrient
ende hem enen viant dan verwect
daer hi sijn gramscap mede wreect
die welke met rove ende met brande
comt in des heren lande
eest dan recht  dat maect mi vroet
dat tfolc dat ontghelden moet
die onwet ende quaethede
die haer here  haer prince dede
hier antwerdic nu also
dat wel recht es  nu hoert hoe
dat die liede ghedoghen
ende aensien met haren oghen
dat haer here doet onwet
ende lants recht breect met
ende dat niet in tijts en weren
maer hem alles laten gheberen
so moeten sijt ontghelden mede
die quaetheyt die haer here dede
ghelijc oft een here talder tijt
sijn liede corrigeert ende castijt
also selen si  vroech ende spade
alse haer here doet onghenade
die liede den here wederstaen
als hi eneghe dinc wilt aengaen
die hem of sinen lande
doen scade ofte scande
die een vrije stat berechten
ende die hem dan laten ontrechten
die privilegien ende vrijheden
die toe horen ere steden
om yemans danc oft gheniet
ende haer lijf daer vore en setten niet
sijn verloren  des sijt vroet
ere  lijf ende daer toe goet
om die ontrouwe  wet dat
die si daer doen hare stat
dus so scriven ons  te waren
doude vroede die wilen waren
want ghemeyn orber  sonder letten
salmen voer allen orber setten
alse arestotiles ende plato
ende tullius oec also
ende ander meesters  wilt roeken
wel scriven in haren boeken
dese materie legghic neder
daer ic toe sal comen weder
wilt god  die alle dinc bekint
alsic den derden boec hebbe gheint
die u leren sal hoe dat ghi
van allen wraken sult sijn vri
en wilt wanhopen twint
wat wraken u god toe sint
want ghi seker sult sijn van desen
dat hemelrijc u sal wesen
van gods wraken heb ic u
hier vore gheseghet nu
also ghi hebt ghehoert
nu so moghedi horen voert
vander menschen wraken dan
so ict best gheraken can
god sal metter wraken beyden
ende wreect met bescedenheyden
na dat groet es die mesdaet
maer die mensche  dat verstaet
wreect dicke met haesten groet
des hi en heeft ghene noet
ende oec met groten onbeschede
want om een woert datmen sede
oft om enen plat ghegheven
so neemt men enen mensche dleven
of slaet hem af hant of been
dit en es ghelijc en ghene
die boeken van loyen houden
die bleven sijn van ouden
ende die keyser confirmeren
die vander werelt sijn heren
datmen sal doen ghelijc wet
lijf om lijf  let om let
voet om voet  hant om hant
oghen om oghen  tant om tant
ende des ghelike van allen
datten mensche mach ghevallen
menschen wrake en es niet goet
ende wie dat wrake selve doet
doet gode onrecht ende scande
ende hoe den heren vanden lande
sijn de wraken ane belanc
aen dese ij  sonder wanc
maer wiste een mensche datmen dade
scade of sonde  vroech of spade
dat soude hi sonder beyden
wreken inder jeghenwordecheyden
ende vromelike dat wederstaen
al soudt aen yemans leven gaen
want dat ghebieden alle rechten
datmen cracht sal wederrechten
ende wederstaen eer si ghesciet
maer men sal dat wreken niet
want die wrake  sonder waen
sal aenden lanshere gaen
die in gods stede set
om elken te doen wet
oec en sal die  wats ghesciet
sine beternesse nemen niet
eer die ghene met vonnes
verwijst si die mesdadech es
want die lanshere  wildijt weten
es daer in gods stat gheseten
dat hi alle mesdade
wreken sal  vroech ende spade
na recht ordeel  ende anders niet
ende laet hi dat om gheniet
om vrienscap of om bede
hi verlore sijn lant daer mede
dat hi houdt  groet ende clene
vanden schepper te lene
daer vore elc here comen sal
ende rekeninghe doen van al
sire heerscapien  god weet
eest hem lief ofte leet
also ihesus cristus selve spreect
in die ewangelie  daer hi vertrect
hoe die heren met sire ghewoude
rekeninghe hebben soude
van sinen knechten  so men daer
lesen mach scone ende claer
ende die ghetruwelijc hadde ghedient
loendi hoechlijc als sinen vrient
ende die hi in ontrouwen vant
dede hi int vier werpen te hant
hier bi versiet  ghi heren  in tijt
dat ghi ghetruwe knechte sijt
ende uwes heren goet also bestemt
dat ghi van hem niet en wert ghewent
en es gheen mensche so hoghe
paeus  coninc no hertoghe
hi en es quaet ghenoech na recht
te sijn gods dienstknecht
onse here ihesus cristus
spreect met sinen monde aldus
die niet dan waer en can spreken
gheeft mi die wrake  ic salt wreken
daer mach men kennen die woert
dat die wrake gode toe hoert
ende dats sijn bevelen
dat wijt hem opgheven selen
maer die enen anderen mesdoet
aen lijf  aen ere of aen goet
sal altoes sijn ghereet
te beterne als dient es leet
ende hoe hijt bat ghebetert ende ere
hoe hijs eren hevet mere
der menschen wrake inden lande
die sijn harde menegherande
sulc wreect metten sweerde
den evelen moet die hem deerde
oft quetst liede oft slaetse doet
die welke sonde es harde groet
datmen den mensche cort haer leven
dat hem sijn scepper heeft ghegheven
of een let of ij sleet af
dat hem god onse here gaf
wet dat die mesdaet  voer waer
voer gode es harde swaer
hoe soude die knecht so coen ghesijn
dat hi sijns meesters werc so fijn
breken soude om eneghe saken
ende dat al te nieute maken
wet dat god  alsic versta
die wrake dic hier volghet na
die metter gherechter waghen weghet
al dat arch tsine pleghet
ende oec alle weldaet mede
alsoet van rechte es sijn sede
sulc wreect oec  dat verstaet
die en steect no en slaet
maer met quaden vloeken ende wenschen
die si gheven andren menschen
ia  sulc mensche es also ries
dat hi gode bidt dies
dat hi sine viande schende
ende al ongheval toe sende
dat es sonderlinghe quaet
ende al jeghen onsen here gaet
ende wet dat hem dies onse here
belghet harde sere
want hi selve heeft ghescreven
dat wi al selen vergheven
ende dat hi den ghenen sal
sijn sonden vergheven al
ende over den wrekre wreken
noch es alsulc sijn spreken
sijt ontfermhertich also ghelike
alse u vader es in hemelrike
noch sprac god int ghemene
salich sijn si int ghemene
die ontfermherticheyt minden
want si selense weder vinden
die wraecghier van arde sijn
en sien meer gods aenschijn
eest dat sire in werden vonden
in hare lester stonden
noch een wrake  als wi lesen
dat die quaetste es van desen
alse verradenesse ende achtersprake
dat es tquaetste vander wrake
ende die scandelicste mede
dats nochtan vele der liede sede
maer so wat mensche dat pliet
en es van conditien niet
hets sonderlinghe groet lachter
onhoudelijc te spreken achter
alse david  die heylighe man
inden souter wel segghen can
hi bidt gode te menegher stede
dat hine van quader tonghen bevrede
noch spreect god in ene stede
alsic u voer verstaen dede
eest datmen u aen deen wanghe sleet
so biedt die ander ghereet
maer wet dat god dese dinghe
op tpaepscap spreect sonderlinghe
si sitten in cristus stede
ende souden houden sine sede
want verdraghen ende oetmoedechede
toende hi in elke stede
die coninc was waerlike
inden hemel ende op ertrike
hi bat voer hen  met ernste groet
diene brachten toter doet
priesters in haren daghen
ende souden ghene veede draghen
noch wrake doen oec also
want en hoert hen niet toe
ach  verdrach ende oetmoet es slap
heden daghes onder tpaepscap
in hen es wrake ende hoverde
al en eest niet metten swerde
ende oec nijt ende ghierechede
alsic u hier voren sede
ic wiste  dat si u becant
enen paep in brabant
die selden liet onghewroken
dat hem mesdaen was of mesproken
hine wraect  sijt seker das
wanneer hi sach dat tijt was
ia  was hi cleyne ofte groet
al hadde hi ghebeden broet
hine wraect sonder verwijt
wanneer hi sach den tijt
niet met voeten no met handen
maer met scaden ende met scanden
waert stille oft openbaer
dese was cristus contrare
die sinen vader bat inder noet
voer hen diene brachten ter doet
ende die daghelijcs den sonderen
vergheeft  alsijt begheren
o felle herte  versteent
in hoverden  wats dat ghi meent
dat ghi uwen broeder sijt so hart
die gode also sure wart
dat hi daer om aent cruce hinc
dien wildi om een cleyne dinc
bederven  sonder blijf
beyde aen ziele ende aen lijf
des ghelijcs  sijt seker van dien
sal u weder van gode gescien
die selve spreect  dat ghijt wet
metter maten daer ghi mede met
salmen u meten dat versint
dit woert en mach faylgeren twint
het was wilen een groet here
die dicke versuchte sere
om eene abdie die hem stoet
dier hi dicke nam haer goet
ende verteret vroech ende spade
als een tyran sonder ghenade
die abt om dese sake
was sere tonghemake
ende die monke  wats ghesciet
sine dorstent weren niet
doen dit langhe hadde ghestaen
ende tcloester te nieute soude gaen
ende gheen troest daer ane en was
droech tcovent over een das
dat si gode aenroepen souden
ende sonderlinghen dienst hem houden
dat hise moeste vertroesten
ende van dien tyran verloesten
also dat si om dese dinghen
een scone professie ghinghen
ende songhen die letanien
gode teeren ende sinte marien
ende baden gode met herten dan
dat hise verloeste vanden tyran
die abt dede messe daer
ende daer hi stont voer den outaer
ende ghemaect dat sacrament
daer god selve in es bekent
sach hi ende wort gheware
dat aldaer bi den outare
een galghe stont  in ware dinc
daer die selve here aen hinc
om sine kele met enen strop
ende een inghel sat daer op
met enen swerde  min no mee
alse den strop te slane ontwee
ende daer een putte onder stont
die te male was sonder gront
doen die abt dese dinc sach
riep die abt slach inghel  slach
dat sacrament antworde schiere
en wetti niet dat ic soe diere
cochte ende om so groten scat
dat ic node verliese dat
te hant na dese dinc doen
verghinc weder dat visioen
als dabt sijn messe hadde gheint
dede hi te samen sijn covent
ende vertrac hen allen voert
dat hi ghesien hadde ende ghehoeret
doen die here dit vernam
wel haestelike hi daer quam
ende beterde harde saen
al dat hi hadde mesdaen
ende dancte god  onsen here
ende diende hem voert meer
elc mensche mach proeven wel
ende merken aen dit bispel
dat nieman om eneghe sake
gode en sal bidden om wrake
want god harde node begheeft
dat hi so diere ghecocht heeft
niet met goude no met ertschen goede
maer met sinen pretiosen bloede
ende met sire ghebenedider doet
daer hi ons met halp uter noet
hoe soude so sot sijn enech man
dat hi soude bidden enen man
dat hi sinen kindren dade quaet
also es dit  dat verstaet
god es onser alre vader
ende wi sijn kindere alle gader
ende verbeydt vriendelike
onser mesdaet daghelike
daer om en souden wi beyden niet
den ghenen daer ons af messciet
ende oec vergheven  des sijt vroet
alse god  onse here  doet
also wi vergheven  sal hi
ons vergheven  sonder twi
also hi selve inder waerheyt
inden pater noster seyt
elc mensche sal met vresen
sinen god ghetruwe wesen
ende so wie  des sijt gewes
sinen god niet ghetruwe en es
en sal nieman ghetruwe sijn
dit proeft die keyser constantijn
so men daer scrijft  alsic versta
in tripertita hystoria
dats een boec  wildijt weten
dat also es gheheten
dese keyser hadde te sinen rade
heyden ende kersten  vroech ende spade
bi welken rade dat hi wrachte
eens quam hem in sijn ghedachte
dat hi proeven woude van desen
wie hem ghetroust soude wesen
op enen tijt doe si  te waren
alle voer hem comen waren
gheboet hi dat si van hem keerden
die maer enen god en eerden
ende dat si ghinghen hare verde
want hi haers raets niet en gheerde
doen dit ghebot dus was ghedaen
sach die keyser daer noch staen
someghe kerstene  sonder waen
die niet en sijn henen ghegaen
maer bleven staende daer
oft si gheen kerstijn en waren
die welke hi sere versmade doe
ende sprac onwerdelike hen toe
hets onmoghelijc dat si souden
eneghen mensche trouwe houden
die haren god onghetruwe sijn
aldus proefde constantijn
inden hope van sire scaren
wie dat hem ghetroust waren
die ghetrouwe es sinen gode
houdt altoes wel sine ghebode
ende daer ane machmen best kennen
hen die haren god minnen
innocentius scrijft harde wale
in sinen boeken ystoriale
van enen ridder van over dmere
die daer lach int kerstijn here
dat daer lach inden lande
om te wrekene gods viande
doen den goeden man des dochte
dat hi niet ghenesen en mochte
woude hi sijn siele bewaren
een goet pert hadde hi  twaren
dat beval hi  alsict daer las
enen sinen neve die bi hem was
dat hi dat vercopen soude
ende tghelt om die gods houde
den armen voer sijn siele gheven
dus es die ridder doet bleven
ende die neve hielt dat peert
dat vele ghelts was weert
ende hilter sijn ghelaet mede
ende vergat al sijns oems bede
doen hi dus in behaghelheden
enen tijt tpeert hadde ghereden
quam die viant metter vaert
ende droech henen man ende paert
dus bleef die neve verloren daer
hier ane machmen leren  voer waer
datmen altoes boven al
testament wel ghelden sal
ende smenschen utersten wille
voldoen sal lude ende stille
ende wet dat god gherne wreect
aen hen daert ane ghebreect
oft si vallen in groter noet
oft haer kinder bidden broet
alse die gheest wt vaert
ende hem waent hebben bewaert
mids sinen vrient dien hi al
den orber sire zielen beval
ende die vrient dat niet en doet
dat hi hem beval ende loet
so gheeft die gheest dan wrake
over hem van dier sake
ende wet dat hem onse here
daer om belghet harde sere
ende dat hi dat sere wreect
alsic vore hebbe ontdect
want die meeste ontrouwe es
die sijn mach  sijts gewes
want ghenen vrient en es so goet
als die ghetruwe es nader doet
ghi  executore  dan
neemt exemple hier an
ende voldoet dan in tijt
daer ghi met gheladen sijt
so dat u en doe ghenen hinder
als ghijt minst moedt hier of ghinder
men heeft in langhen stonden
van ij dinghen luttel vonden
deen sijn ghetruwe mombore
dander ghetruwe executore
die kerken goet ende heylich gheest
berechten ende hanteren meest
hebben selden  alsict vant
van scoude gheruumt dlant
maer haer kinder  sonder waen
sietmen dat te quiste gaen
ende van des gheliken  des sijt vroet
die berechten der stat goet
daer ic vore af hebbe gheseyt
een deel der waerheyt
in segghe dan niet  dat
ic en hebbe in enegher stat
van allen den vonden
goede liede in vele stonden
ende quade ende goede ghemene
dit kent god  onse here  allene
die elken mensche sal gheven
van dat hi heeft bedreven
alle rechtren ende scepenen mede
gheseten sijn in hare stede
daer si ghedinghe houden selen
ende oec alle saken ordelen
so souden si dan peynsen daer
om dat ordeel scarp ende swaer
dat god int leste sal leyden
ende al met gherechticheyden
daer en sal hulpen  dat verstaet
ghelt  maechscap no advocaet
wee den rechtre die hem hueren laet
daer toe dat recht voert gaet
wee den scepenen also
die hem huren laten daer toe
want hem van rechter scout toe hoert
dat si dat recht setten voert
onghehuert ende onghebeden
dit faylgeert in meneghen steden
alse die rechter sittet daer
in sijn ghebannen iiij scare
so sal hi dan al te voren
mate ende vremde horen
ende hen stade daertoe maken
dat si ghetoghen hare saken
trecht  des sijt gewes
dattet boven den rechter es
ende boven den princen dat es recht
want hi es des rechts knecht
ende omt recht  diet wel besiet
es hi prince ende anders niet
hi mochte des verdienen wel
trecht soude hem sijn so fel
dat hem aen sijn lijf soude gaen
alst dicke heeft ghedaen
valerius heeft bescreven
om dat een rechter hadde gewesen
een quaet  valsch vonnesse
doen quam coninc cambisse
ende dede hem tfel af villen saen
ende deedt opten dinghstoel slaen
daer de rechtre niet en mochte af
so wanneer hi sijn vonnesse gaf
doen maecte hi rechter daer naer
des rechters sone  ende dede hem daer
sitten op sijns vaders vel
om dat hi soude ghedencken wel
als hi sijn vonnesse soude gheven
dus vindt men daer bescreven
noch was een rechter een here
een goet man bat hem sere
dat hi sijn sake so hinghe
dat hi wonne sijn ghedinghe
ende gaf hem daer om enen waghen
met yser harde vast beslaghen
doen sijn wedersaken dat vernamen
ane den rechter dat si quamen
ende gaven hem ij ossen saen
die hi inden waghen soude slaen
die beter waren vele mee
dan der waghene waren twee
doen hadde die man handelinghe
ghewonnen al sijn ghedinghe
doen vielt onlanghe daer na
dat die rechter  alsic versta
starf ende betaelde sijn scout
alst al moet  jonc ende out
daer die vriende saten ten lijke
riep een stemme jammerlike
twee ossen ende enen waghen
mi nu ter hellen draghen
na dat vonnes dat ic gaf
heeft god gheloent daer af
lieve vriende  nu besiet
rechtre ende scepene en moghen niet
miede nemen  sonder waen
om dat recht voert soude gaen
want si sijn daer toe ghebonden
van rechter scout  tallen stonden
ende si souden  sonder letten
haers selfs lijf daer vore setten
eer si trecht achter lieten
soe sere souds hen verdrieten
want aent recht  groet ende smal
leghet des menschen salicheyt al
ende hi en doech  meer no min
dan hi gherechticheyt heeft in
een wijs man maect ons gewes
dat onmenschelijc es
dat een man doet  vroech ende spade
sijn gherief met eens anders scade
nu merct dan ende verstaet
dat onmenschelijcheyt es quaet
ende hier om sijn verboden
persem  voercoep ende vercroden
onder allen menschen die sijn
kersten  ioden ende heydijn
hets waer  die ioden onderlinghe
en persemen om ghene dinghe
maer segghen ende toghen
dat si persem nemen moghen
van lieden van andre wet
alsoet haer wet heeft gheset
ay ghi heren in desen stade
neemt die ghene in uwen rade
die wijs sijn ende ghemate
ende eersam op die strate
gode vruchtich ende ghierech twint
ende recht altoes mint
van woekeneren of persemeren
houdt u in alder manieren
want dese ij  sonder waen
doen ene stat te nieute gaen
een stat die onderlinghe twist
heeft alder eren ghemist
een stat  dat oec wel wet
daer persem es ende voercoep met
die en mach  sonder waen
in voerspoede niet langhe staen
ende daer men huwelijc versmaedt
ende elc sijn overspel hayt
dit sijn sunden die onse here
haet utermaten zere
alle die sijn van desen seden
suldi scuwen in uwe steden
alsoe dat god  onse here  daer na
die onsculdighe niet en sla
metten sculdeghen  wet wel dat
alse hi gedaen heeft te menegher stat
nu hoert ende verstaet wel
watten romeynen ghevel
die romeynen wilen eere
waren van alder werelt here
daer si om vochten meneghen strijt
eer si haer palen maecten so wijt
ende bijnalecs allen weghe
hadden si spoet ende seghe
ende doen sijt al hadden verwonnen
dat si vonden onder der sonnen
bleven si stille in haer stat
ende begonsten te gaderen scat
rinten ende grote juwele
ende die diere hadden vele
wouden beter sijn na haren sin
dan haer ghebuere diere hadden min
soe dat wijsheyt ende vroetheyt
algader keerde inder ghierecheyt
in overmoede ende nide
alst noch pleghet in desen tijde
in menegher stat  hier ende daer
nu proeft of ic segghe waer
hier na quam hem  over waer
een zwaer orloghe ende groet
van dien van cartago
die hem alsoe ghinghen toe
dat si bina  twaren
op dat bederven waren
met meneghen groten stride
dat en waren in dien tide
gheen soe grote ghesien
datmen noch spreect van dien
ende es gheheten  alsic versta
in latine bella punica
om dat in dien stride groot
soe vele liede bleven doot
ia hondert duysent selken tijt
blefer doot in enen strijt
daer die romeyne den zeghe verloren
die soe gheluckich waren te voren
doen si doeght ende ere hanteerden
ende van ghiericheyden vierden
doen die romeyne saghen wel
dat hem davonture was fel
en altoes ghinghen tonder
soe hadde hem des groot wonder
also dat si om dese dinghen
haren goden te rade ghinghen
ende daden hem groot ere
ende verchierden haren tempel zere
ende vragheden hem openbaere
welc hier af die sake ware
dat si waren zegheloes
ende voermaels vochten zeghe altoes
die goede antworden doe
ende spraken den romeynen toe
comt hier weder na
ende van al dat ghi wilt vraghen
selen wi u berechten claer
ende aldus so ghinghen si van daer
ende quamen weder al onghelet
alse hen hare gode hadden gheset
daer soe vonden si inden tempel
twee verse ghescreven wel
int hoet vanden tempel daer
die te verstane waren zwaer
want niemen van hen lieden
en conste wel bedieden
want daer stonden inne
vier letteren  alsic kinne
diemen elc  sonder waen
ix vout moeste verstaen
dat waren c l f ende u
hier moghedi wonder horen nu
hoe si vielen in ghebede
ende baden hare gode mede
dat si hen te kennen gaven
die bediedenesse daer ave
doen antwoerden si saen
morghen vroech suldi gaen
voer de iiij poerten vander stat
ende daer so suldi vinden dat
bedieden der letteren viere
ende dan suldi weten schiere
die redene waer bi u al
comt die grote ongheval
nu siet  goede liede  ende mect
hoe god die sonden altoes wrect
die sonden der heydine
alse hi doet der kerstine
doen dese in trouwen ghestoeden
waren si altoes in voerspoede
ende doen si die lieten achter
volghdem altoos scande ende lachter
aldus can die wrake ons heren
altoos opten sonderen keren
des morghens quamen si saen
voor die oeghst porte gegaen
ende vonden daer ghescreven
met goeden letteren verheven
neghen woerde  min noe mee
ende elc began op een c
dierste iij waren alsoe
caritas  castitas  compassio
dese willic u in dietsche toghen
karitate  zuverheit ende mededoghen
dese iij sijn onder u cout
voor dese iij ghi onder u hout
ghelt  oncuuschede ende vremthede
dese houden onder u die stede
raet ende eendrachtichede
ende huwelic ter waerhede
sijn met u  sonder waen
alte nieute nu ghedaen
voor dander porte quamen si vord
daer vonden si oec die word
die op een f beghinnen int latijn
die int dietsche moghen sijn
die starc ende ghetrouwe waren
ende wel sprekende  twaren
regeerden wilen met u
voor dese regeerd daer nu
gheveinsde  sotte ende valsch  dat wet
dieve  smekers ende verraders met
voor die derde porte si vonden
wel ghescreven ten selven stonden
neghen worden  dat wet wel
ende elc begonste op een l
ghescreven int latijn
die in dietsche aldus sijn
dlicht der werelt verborghen leit
onder haet ende nidicheit
die lof  die heilicheit wilt mede
onder arbeit ende cracht mede
wette der stat bedecken
die ghene die voort souden trecken
voor die vierde port quamen si dan
daer vonden si ghescreven an
neghen letteren op een u
die ic u hier toene nu
doecht  oetmoedicheit ende werde
sijn ghevaren herde verde
voor dese sijn nu bleven
verweent  overtullich leven
vule ende quade zeden
diemen hanteerde inder steden
persem ende selfvuldicheit
ende oec alle ydelheit
dese doen sekerlike dat
dat onder voet valt lant ende stat
ende dat u gheluk ende ere
vlien sal in lanc soe mere
ghi porteren  ende ghi heren
hier aen moghedi leren
hoemen een stat moet beleyden
met sunderlingher wijsheiden
die ghierich was ende fel
en beleyde noyt stat wel
want sine ghiericheit  nu ende echt
doet verkeren der stat recht
ende des selfs mans werkelicheit
es so groet  voer waer gheseit
dat hijt al wil hebben onteert
waer hi sinen hat op keert
weder recht of onrecht si dat
dit heeft bederft menighe stat
een wijs philosophe dus sprect
soe wanneer raetsman ghebrect
salmen setten in sire steden
enen die niet en steet in vreden
ende te gheender partien en hoort
die leecht in twist of in discoort
want mids vrienscap ende onste der maghe
mochti onghelijc draghen die waghe
daer die stat in mochte bejaghen
vele vernoys ende vele plaghen
een boecsken quam mi ter hant
daer ic in ghescreven vant
wonder  als ghi moghet horen
dat enen monic quam te voren
die hem selven scrijft brueder ian
dese monic sach enen man
niet in drome noch in visioene
maer daer hi lach in orizoene
dit ghesciede  als ict las
doen die stat van akers verloren was
doemen screef wel besondert
neghen min van xiiic
doen was akers verloren
alsoe ict seyde hier te voren
daer so vele kerstine bleven
datter wonder es af ghescreven
inde kerke  te gods onwerden
stelden si beesten ende perden
tcrucifix gods ons heren
sleipten si  gode tonneren
achter strate in die stede
ende ander beelden mede
lieve vriende  nu besiet
dat god dit ghescien liet
was om die grote sonden
daer die kerstine in stonden
ende datsi den vrede braken
tusschen den heidenen ende kerstenheit
daer af quam dat grote leit
hier om liet god ghescien dat
die heidene wonnen die stat
daer si deden jammer groet
menighe kerstine sloeghen si doot
op enen ascentioens nacht  te waren
alse mettene ghesonghen waren
ende die monike ter dormter ghinghen
bleef dese monic in bedinghen
inde kerke langhe na desen
ende woude davids salme lesen
ende doen hi quam  gheloeft mi des
in deus  venerunt gentes
dats een salm alsmen vint
die rechte alsoe beghint
quam hem te voren alsoe saen
die manslacht  die was ghedaen
over zee in kerstenhede
alsoe als ict u hier voor sede
doen weert dese goede here
wenende alsoe sere
dat hi den salm  wats ghesciet
vorder en conste ghelesen niet
omden rouwe dien hi dreef doe
ende sprac onsen heer toe
heer  ghi en sult talder tijt
uwen volke so hert niet sijn als ghi sijt
maer ghi sult sijns ghenadich wesen
ende ghedincken  heer  van desen
dat ghi met uwen bloede roet
den mensche droecht wt der noot
lieve here  en gheeft nemmeere
victorie noch ere
den volke dat u niet en mint
ende u wet niet en kint
ende uwen heilighen name blameren
ende u ghelove al verkeren
ende doen hi daer lach ende weende
ende bat gode dat hijt meende
verbaerde hem een eersaem man
die bisscops abide hadde an
ende hadde een cruce in die hant
doen wert hi soe zeer vervaert thant
dat hi hem niet en bedochte
ende oec spreken niet en mochte
doen sprac die man als hi dat siet
en vervaert u noch een twint niet
ende en wilt soe zeer niet claghen
dat die kerstine sijn verslaghen
vanden heidenen alsoe sere
want het heeft god  onse here
ghedaen al om haer sonden
daer si langhe tijt in stonden
maer hoer  ic wille di ghewaghen
van vreseliken daghen
die comen selen herde saen
ia  die nu in sijn ghegaen
ende vander tribulatien mede
die comen sal op kerstenhede
ende op die roemsche kerke met
daer die almachtighe god  dat wet
sal verwecken  sijts gewes
tfolc dat ongheloevich es
dat grote wrake sonder ghetal
in dat kerstenhede doen sal
want die nu over zee es bleven
dien selen si nemen dleven
armenien selen si winnen
ende verslaen die daer sijn binnen
ia  die mannen metten wiven
daer salmen jammer driven
ia  gheestelic ende ander met
sal vernoeyeren van sire wet
om den anxt vanden live
ia  scone jonghe wive
selen si behouden mede
te hare groter oncuuschede
vroenten lant  also verre alst leit
ende toe hoert der kerstenheit
selen si destrueren ende winnen
ende doden diere sijn binnen
ia  die minste metten meesten
ende werpense voor die beesten
in die kerken  in ware saken
selen si bordele ende stalle maken
ende haer vuylheit aldaer
doen omtrent den outaer
ihesum cristum te scanden
dit sal sijn in vele landen
ende vele in ellende selen vlien
ende so wanneer si dit sien
ende vele salder werden ghevaen
nu salt daer jammerlike staen
ter zee sullen si tiden
ende alsi die overliden
selen si menighen stat winnen
ende doden die siere vinden binnen
van ytalien een groot deel
sullen si minnen  ende niet gheheel
ende vechten menighen groten strijt
ende die kerstine tot elker tijt
selen sterven sonder ghetal
ende om haer sonden al
ende sonderlinghe om sonden ij
deen es die quade stomme sonde
diemen niet noemen en mach met monde
dander es persemen ende voorcoop
die over al heeft haren loop
mids den welken wijf ende man
ghevallen sijn inden ban
vele steden  des seker sijt
sullen sijn interdijt
ende irregulieren  dat wet
want si haer provende daer met
vanden ghenen ontfanghen dan
die selve waren inden ban
ende die macht en hadden niet
yeman te gheven yet
want pause ofte kardenale
oft ander prelate alsoe wale
die symonien begaen
si sijn inden ban alsoe saen
oft wat si doen oft lien wien
si selen inder waerheyt lien
dan heeft macht no cracht
want hets inden ban ghewracht
daer bi soe selen inder tijt
vele steden sijn interdict
ende vele persone irregulere
dit es waer dat ic u lere
paus ende kardenale
ende dat hof altemale
sal dan sijn inden ban
dit es jammer te hoorne an
ende om die symonien al
nu hoort wat hier na volghen sal
rome sal in desen tijden
doghen zere groot van striden
daert toe bringhen selen some
kardinale gheboren van rome
bedi die derde claus  die sat
paus te rome inder stat
die van soe groten hoverde was
stoet daer na  sijt seker das
dat sinte pieters stoel tallen daghen
erflic soude bliven den maghen
ende om dat hi daer die dinghen
niet en conste toe bringhen
so maecte hi kardenale  twaren
die van sinen gheslachte waren
dese maecte vele quader zeden
van discorde  van onvreden
van symonien  van andren dinghen
die daer noch niet en verghinghen
al sulc doen ter selver stont
werp die columme inden gront
dat moghende groot gheslachte
dat soe starc was van machte
die alsoe starke hoestine
hilden jeghen die ursine
bi gheslachten tween sal
rome te nieute werden al
poelgien sal oec zeer doghen
datmen u niet en conste ghetoghen
vrancrijc sal verderft werden
beyde van machte ende van werden
om dat die coninc sal sijn daer
der kerken ende den armen zwaer
ende om donghelijc dat hi mede
nemen sal in elke stede
ende om dat hi in anderen riken
sine moghentheyt sal doen striken
soe selen vele siere gheburen dan
hem starckelijc vechten an
ende lant oec ende kerstenhede
die comen sal over zee
ende oec metter vaert
haer vaert setten derwaert
spaengen sal oec in roere werden
ende vele archs sal opter eerden
hongherien ende polanen mede
ende in aelmaengen menighe stede
selen ghewoest werden dan
mids enen onghelovighen man
die der tartaren coninc sal wesen
want het selen aen desen
ander coninghe vallen
die heyden sijn selen met allen
dese selen comen  te waren
met onghetelden scaren
ende en selen nieman sparen
ende al dat volc alsoe vervaren
ende soe vele quaets  dat vordien
sulc jammer en wort vorsien
mar int leste sal een prince comen
die hulpe sal hebben ghenomen
in aelmaengen ende in vrancrike
die dese liede vromelike
aen vechten selen ende verslaen
ende henen haer vaerde gaen
vele kerstine ende heren
sullen vander roemscher kerke keren
ende ghi  gheestelec volc  mede
om des hoofts quaethede
dat soe groot es  sijt gewes
dats al aertrike te quader es
dat hof sal soe quaet wesen
dat die goede liede van desen
uten hove selen winden
men sal nieman connen vinden
die soe koen si dat hi dade
spaeus ghebodt  vroech of spade
some kardenale  sonder waen
selen gheboet sijn oft ghevaen
ende haer heerlicheit ende overmoet
gheworpen sijn onder voet
die soe groot sijn int ghemene
dat si niet en willen allene
gode gheliken in desen
mar selve willen god wesen
ende oec gheert sijn  twaren
ocht si selve gode waren
si en willen oec in haer ghewelt
met den menschen niet sijn ghetelt
ende daer om salse god neder
int nederste worpen weder
ende beroven  dat wet wale
van eren  van weerden altemale
alsoe dat mense heten sal
priesteren ende diakenen over al
vander roemscher scaren kerken
nu siet wat god can werken
men sal nieman connen vinden
die hem sal dorren onderwinden
paeus of kardinale te sine
dus soe las ict inden latine
want haer namen selen wesen
onder tfolc onwaert te desen
dat nieman en sal willen sijn
ende al waren si goet ende fijn
men souden niet gheloven wale
al worden si paeus ende kardinale
want in des volcs weten
sullen si alle valsch heten
alsoe dat ghene gherechticheit
van hen en sal werden gheseit
haer ghiericheit sal so groot sijn dan
datse versaden en mochte gheen man
wie dat daer recht hebben wille
sal dat copen lude of stille
ia  dat noch argher es
bisscopdomme  sijt gewes
ende weet datmen daer hebben sal
vercoepen si om ghelt al
ia  die gheestelike goede
die god cochte met sinen bloede
die vercopen si om ghelt voort
proeft of waer sijn mijn woord
ende daer met sekerlike
maken si haer maghe rike
aldus hevet gheweest sint
dat die derde claes ghescint
den roemschen stoel besat binnen
dat nieman en mochte winnen
bisscopdomme noch prelatie
en brochte toe symonie
ende hier om  wilt des gheloven
soe salse god beroven
van eren ende van goede
ende worpense in groter armoede
want voor haer grote gout
sullen si cume hebben hout
ende voor haer selver scerven
dus salt hen al bederven
ende voor haer ghesteynte fijn
sullen si in groter scanden sijn
ende voor haer perde  sonder waen
selen si met stocken te voet gaen
princen ende tfolc met allen
selen sere jeghen hen vallen
ende selen hem totten rebben
al nemen dat si hebben
haer prelatie ende borghe mede
salmen struweren tot elker stede
van hare juredictien en sal
men houden groot no smal
noch van hare bannen wet
en sal cume clerc  dat wet
sijn crune tonen dorren
want het sal al jeghen porren
tfolc sal hem ooc heffen mede
ieghen die princen te menegher stede
ende sullense verslaen te hande
ende sulke verdriven uten lande
aldus selen inder tijt
in alder werelt wijt
soe grote tribulacie wesen
datmen niet en mochte ghelesen
doen en constic gheswighen mere
met vresen sprac ic lieve here
hoe sal ic dit verstaen
sal onse here laten gaen
te nieute sijn ghelove goet
daer hi om storte sijn heilich bloet
waert dat alsoe ghesciede
dat die onghelovighe liede
die paeuse ende die kardinale
ende die prelaten altemale
te nieute daden gaen
soe soude tghelove al vergaen
daer god om starf  sonder waen
ende alsoe langhe heeft ghestaen
doen antworde die goede man
die heidene si selen dan
enen tijt boven gaen
mar hi sal onlanghe staen
in dinde selen comen danne
fransoye ende alemanne
ende selen in corten daghen
dese heydene al verjaghen
ende dan sel die kerke keren
weder in hare eren
ende die prelate na desen
selen goet ende gherecht wesen
ende gheestelic leven
ende ghiericheyt begheven
ende symonie legghen neder
ende gode ontsien weder
die prelate selen in desen
daer toe oetmoedich wesen
ende ontsien onsen here
ende hem doen ere
ende dan sal  sonder waen
heilicheyt weder opstaen
kerken salmen weder maken
ende hanteren goede saken
ende in desen goeden poente sal
dat kerstenheit staen al
tote dat antkerst komen sal
met vele twiste ende onvromen
want hi sal met hem bringhen voort
alle werringhe ende discort
ende dan saelt in kerstenhede
qualiker staen dan ye dede
eer toe comt deser termijn
sal een paeus te rome sijn
die gheboren sal sijn met allen
van aelmangen ende van gallen
ende die in vele stede
pays sal maken ende vrede
ende ghemint sijn herde wale
hi sal maken kardinale
van romen ende van aelmangen mee
ende daer toe van over zee
hi sal regneren iiij jare
ende sterven int vijfste daer nare
ende daerna sal comen een
van rome gheboren ghemeen
die in rasten ende in vreden al
die roemsche kerke houden sal
ende op heffen die ursine
ende vanden bloede sine
sal hi kardinale maken dare
ende hi sal leven vj jare
ende hier na sal comen
een ander wt romen
van wien groot jammerhede
ghevallen sal in die stede
van manslachte groot
ende stortinghe van bloede roet
ende dan selen aengaen waerlike
alle tribulacien in eertrike
ende die heilicheyt met allen
sal dan onder voet vallen
dese sal leven iiij jaer
ende int vijfste sterven daer naer
nu soe selen na desen
vele paeuse wesen
die luttel sijn gheacht
ende als van gheenre macht
der welker dade  hoet vaert
gheens vertreckens en es waert
ende dese dinc sal ghescien al
na datmen gods jaer scriven sal
dusent iij hondert
soe selen  wien soes wondert
beghennen in dien jaren
mettien soe es henen ghevaren
die goede man  die heer
dat icken en sach nemmemeer
dese dinc sachic over claere
doemen screef dusent der jare
twie hondert ende xcij
nu bidt gode  diet al vermach
dat hi  mids siere groter gracien
ons verre van allen tribulacien
die allen menschen goede
cochte met sinen bloede
ende een heer es der heren
ende sonder ende sal regneren
ay ghi  diet sullen lesen
hout u inder gods vresen
ghi die in oncuuscheden staet
ende met persem omme gaet
ende om een eerdsch goet waect
ende u gheen dinc en smaect
dan der werelt goet ende ere
ende die voor gode  onsen here
alsoe zeere ghehaet wesen
dat wi inden boeken lesen
dat god altoes de sonden
ghewroken heeft van ouden stonden
ende sonderlinghe  sijts gewes
ghiericheyt die alte groet es
want die goede paulus seyt
ghiericheyt is wortel alre quaetheyt
hier voren hebdi menich woort
van gods wraken ghehoort
nu soe moechdi horen mede
van sijnre goedertierenhede
di hi daghelix werken kan
aen den ghenen die hijs an
al es een mensche sondere
op dat hi altoes heeft ghere
dat hi der sonden af sal slaen
ende met vresen es bevaen
god spaerten langhe daghe
om dat hem sijn sonden wanhaghen
ende wie met vresen sonde doet
es halfs ghekeert  des sijt vroet
mar die in al haer stonden
ligghen in hare sonden
ende niet de sonde begheven
mochten si eweliken leven
die plaecht god hier ende daer
alse wi scouwen openbaer
god verheft daghelike
den menighen uten slike
ende setten in eren groot
ende wert van sinen maghen thoet
ende als hi dan verwaent
ende hem selven niet en vermaent
wat hi was en wie hi es
ende gode niet en dancket des
ende die mate versmaet mede
soe eest ons heren zede
dat hijn worpt  sijt seker das
neder dan hi te voeren was
of hij sint hem enich torment
daer hi hem selven mede bekent
die scoenste conste diemen vint
dats dat een hem selven kint
die goede gods goedertierenheyt
boven alle sijn wrake gheit
en dade sijn goedertierenhede
hi soude wreken telker stede
te hant als die sonde wert ghedaen
mar goedertierenheit cant weder staen
mar niet altoes  sijt gewes
want als die sonde te groet es
ende men te langhe daer in staet
wet dat god sulc scout slaet
als ghi moecht daghelix sien
aen menighen daer ende hier ghescien
x poente sijn  dat wet
daer men gods gracie met
alre best mach ghewinnen
hoort  ic wilse u doen bekinnen
dat eerste poent dat es
datten menschen sal duncken des
dat hi es sekerlike
onweert ghelijc den slike
ende en sal in sinen daghen
nieman dan gode willen behaghen
ende metten mensche  hoet vaert
sal hi willen sijn onwaert
nu laet ons sien ende merken
nochtan dat wi gode verwercken
vroech ende spade met onsen sonden
nochtan begheert hi tallen stonden
van ons te sine ghedient
als een goet ghetrouwe vrient
hi en acht ons int ghemeyne
sijn knechte niet alleyne
mar sijn kindere  wildijt beseven
dien hi sijn erflijc erve wilt gheven
sijn wille souden wi altoes wachten
ende elc soude hem selve achten
over den onweertsten mensche
dits een poente van groten wensche
dit en sal u int ghemene
niet groot duncken allene
dat ghi dient soe groten here
mar u sal duncken mere ere
dat hi ghewerdicht nu ende echt
dat hem dient soe vulen knecht
dander es een poente van wensche
dats dat hem een mensche
niergent af bedrueven en sal
dan om sijn sunden al
ende dien tijt dien hi heeft gheleeft
alsoe sotteliken versoemt heeft
ende van allen fortsen ende quaede
datmen hem doet vroech ende spade
sal hi verhoghen in sinen moet
ende dat houden voor goet
mar diet hem doet sal hi minnen zere
ende voor hem bidden onsen here
ende gode dancken van dien
dat hi hem dat liet ghescien
want god den ghenen dien hi mint
gherne doghen ende vernoy toe sint
want daer an mach hi merken voort
dat hi gode toe behoort
dat derde poent es dat die mensche sal
omwille ende armoede over al
gherne nemen  lude ende stille
om ihesus cristus  ons heren  wille
die om onse salicheyt woude
hongher  dorst ende coude
wij en selen in onsen moet
niet begheren tidelec goet
meer dan onse noodorfte nauwelijc
ende cristum willen sijn ghelijc
die anders en hadde te leven af
dan men hem om gode gaf
in desen soe willen wi poghen
hoe wi hem gheliken moghen
in armoeden ende in vasten
in solace ende in onrasten
dan sal die mensche in desen
met sinen sceppere ghecleet wesen
ende ghesierdt behaghelike
ende ghevormt na sijn ghelike
dat sal sijn groot ere
dat van hemelrike die here
die gods sone  ihesus cristus
gheweerdighen wilt aldus
dat soe vulen stinkende slijc
sinen sceppere es ghelijc
ende alse hem dunct in sinen moet
dat toeneemt sijn goet
ende sinen lichaem rast ende ere
wassende in lanc soe mere
soe sal hi hem verdrueven des
ende duchten dat hi gheverdt es
vander ghelikenissen daer bi
sijns selfs ihesus cristi
ende met hem es worden leder
ende verloren heeft sijn cleder
ende dat god sijns vergheten heeft
ende die druefste sijn die leeft
dat vierde poent wil ic u toghen
die mensche sal altoes verhoeghen
ende vorderen sinen evenkersten
al soudt aen hem selven ghebersten
ia in dinghen goet ende fijn
die jeghen gode niet en sijn
ende sijns selfs orber achter setten
ende nieman deren no letten
na dien die mensche over al
den mensche onderdaen sijn sal
soe eest wel recht dat hi
den oversten onderdaen si
die hem al heeft ghegheven
siel  lijf ende leven
aldus zelen wi vorvoeds
den mensche onnen alles goeds
ghelijc ons selven  ochte bat
dan sijn wi inden selven pat
den hoghen weghe van hemelrike
die dueren sal ewelike
dat vijfste poynt moghedi horen
want hets goet ende wtvercoren
die mensche en sal  wats ghesciet
doverste versmaden niet
noch die arme die bidden broet
want aen hen leeght orber groet
mar hi sal op hen allen
met morwer herten vallen
met mededoghen  des sijt vroet
alse die moeder metten kinde doet
ende sal van al sijnre herten
mede doghen ons heren smerten
in ghelike ende in ghebare
ofti selve die ghene ware
ende sal hen bistaen  vroech ende spade
beide met raede ende met dade
ende sal bi daghe ende bi nachte
sijn doghen sijns selfs achten
soe sal hem god des ghelike
weder delen sijn rike
dat seste poent wilic u noemen
die mensche en sal nieman doemen
van sinen sonden  hoe dat gheet
want hi herde luttel weet
wat god  onse here  werken wille
inden mensche lude ende stille
mar eest dat hi openbare
dien mensche bekent sondare
soutstu di meer bedroeven dan
dan of hem die doet quam an
sinen lichaem  des sijt gewes
want een ziele edelder es
dan al die lichamen  waerlike
die ye quamen op aertrike
ende alsoe als die mensche sal
hem selven hoeden al
van blamen ende van sonden
alsoe sal hi tallen stonden
sinen evenkersten hoeden oft meer
alsoe alsic u voorseide eer
ende hem van sonden keren
beyde met trooste  met leren
ende met exempelen daer toe mede
dits der karitaten zede
dat sevende poynt wil ic u liden
dats dat die mensche sal verbliden
van sijns evenkerstens goede
ende tideliken hoeden
ghelijc dat die moeder menich sins
verblijdt van voorspoede haers kints
ende sonderlinghe  dat verstaet
in dat der gheestelicheyt an gaet
sal hi met herten daer nae gaen
hoe hijt mach doen voort gaen
ende behouden staende dare
ghelijc oft sijns selfs ware
ende altoes suldi gheloven des
dat inden mensche meer goets es
dan men van buten aen hem siet
salich es hi dies pliet
dat achtste poynt es dat wi
gode allene met herten vri
minnen selen lude ende stille
ende gheen ander dinc om gods wille
soe dat god ghemint sijn sal
sonder ghelike boven al
doecht noch heilichede
noch goet doen den mensche mede
en selen ons daer toe poghen
dat wi iet selen minnen moghen
onderlinghe int ghemene
dan onse scepper allene
mar met ghemeender minnen men sal
den mensche minnen over al
in karitaten om gode
want het hoort tsinen ghebode
nochtan machmen maken
gods loon met goeden saken
an gode  in sinen ghebede
voor hem die hem goet dede
ende voor sinen vrienden algader
ende meest voor moeder ende vader
dat neghende moechdi nu bekennen
als die mensche yet sal beghinnen
ende bestaen  dat sal hi keren
te gods love ende teeren
soe dat beghinsel ende inde
te gods love altoes winde
ofte god bi u stoede
ende claerlic saghe die hoede
al uwe werke  al uwe worde
dat segghic u in ware worde
want hi die alle herten kint
hem en es verborghen twint
aldus salmen tallen kere
gode ontsien ende eren
met innigher minnen soe vaste
dat wi onse troest ende raste
in hem setten altemale
soe sijn wi behoet wale
ia vele bat sekerlike
dan es behoet al aertrike
dat x poynt willic u
soe ic best can segghen nu
eest dat die mensche om gode dan
dese ix poente winnen kan
ende vervolghen onsen here
des sal hi hem dancken sere
ende dincken met herten fijn
dat dit grote ghichten sijn
ende oec sijn waerlike
beter dan al aertrike
dan sal hi met gansen moede
ghedincken van allen goede
dat sijn scepper  sonder waen
voor hem dicke heeft ghedaen
nu soe dinct in uwen moet
dat god al dat grote goet
niet wel en kan imputreren
soe sal hi hem daer toe keren
dat hine met innigher trouwen
aen des cruce galghe scouwe
daer hi hinc om die sonden
met sinen widen wonden
ende daer met hem doghen starc ende stijf
alse ocht hise hadde in sijns selfs lijf
den spieghel sal hi draghen
beide bi nachte ende bi daghe
vaste in sijn herte binnen
ia met berrender minnen
dan sal sijn droefheit van desen
met vrouden gheminghet wesen
ia met vroude alsoe volmaect
datse luttel ieman smaect
ende moet hem werden al te sure
met reynder herten pure
ende met innigher herten
ende met berrender begherten
die dese poynte ghewinnen sal
sal salich sijn boven al
noch selen si ghedincken des
dat die here  die boven al es
ghewaerdighe ons  vuyl slijc
sijn beelde te maken ghelijc
nae den gheeste  dat es waer
ende dat hi oec woude daer naer
menschelike vorme nemen ane
naden menscheliken ghedane
ende in enen lichaem fijn
ix maent woude besloten sijn
ende mensche op aertrike wert
ia van levene alsoe hert
dat noyt en was sijn ghelike
want hi hadde op eertrike
hongher  dorst menechfoude
versmaetheit ende coude
toter doot  sonder sijn scoude
dat hi al liden woude
om onse salicheit waerlike
wie sach ye des ghelike
ende voer tsinen vader
om ons te verlossene allegader
vander erfsonden ende blame
die ons toequam van adame
ende liet ons in deser wise
sijn vleesch tot eender spise
ende tenen drancke sijn bloet
dat wt siere herten woet
noit en was des ghelike
ende na dit op eertrike
ende na dit corte leven
dat ewelike leven gheven
alle die ghene die daghelix draghen
die poynte die hier sijn ghewaghen
oec sal hem die mensche des
sere bedroeven  sijt gewes
datter menschen soe luttel wesen
die yet zere achten te desen
ende derven groter soetheit
die wt desen leven gheit
ende selen bidden onsen here
dat hise toter sotheit kere
soe wanneer die mensche es comen
te deser baten ende vromen
soe sijt seker ende vrij
dat hi inder gracien ons heren si
ende al verwonnen heeft dan
op dat hire hem in ghehouden can
noyt en quam gods ghelike
van goedertierenheit op eertrike
noch soe oetmoedich mede
noch van soe groter melthede
hi es den mensche altoes ghereet
soe wanneer hem sijn sunden sijn leet
ende hi roept op sijn ghenade
hi hoorten  eest vroech of spade
sonder enich weder trecken
hier op soe suldi mecken
prelate ende ander heren
die sonden absolveren
die hem sijn also hard
datsi bliven onbewaerd
ende in wanhopen vallen
daer si vallen met allen
des niet en hadde moghen ghescien
hadder die priester toe ghesien
mi wondert zeer int herte mijn
want si selve sonderen sijn
ende gods ghenade begheren
dat si so hard sijn den sonderen
want si lesen in ere stede
metter maten daer si meten mede
sal u werden ghemeten
dit doet u cristus weten
nu hoortmen cristum spreken
daer hi tijt der papen ghebreken
datsi laden voor waer
den volke bordene zwaer
si en souden te gheender uren
met haren vingher willen rueren
si sueken daer toe mede
inder tafelen die vorste stede
si sueken oec daer bij
datmense heete abij
ende grotelike groete op die strate
in allen dinghen sueken si haer bate
een exempel wil ic u
hier af vertrecken nu
in enen boec dat ic las
dat ene vrouwe wilen was
die  al en waest niet scone
een kint hadde van haren sone
ende si en vant in haren lande
bisscop noch pape te hande
diese woude absolveren
doen moeste si ten paeuse keren
alsoe datsi ghegreep haer vaert
met haren kinde te rome waert
doen si te rome quam in die stede
viel davonture alsoe mede
datsi tot spaeus hove quam
daer sach si ende vernam
den paeus comen wt sire zalen
met v ochte met vj kardinalen
doen die vrouwe bevroedde das
welc van hem die paeus was
viel si thant op haer knien
ende riep lude mettien
heer paeus  heilich vader
aen u staet mijn troest algader
ic ben hier comen te desen wilen
wel van over vc milen
om aflaet te hebben van u
heer vader  soe hoert mi nu
heer  dit kint dat ghi hier siet an
een mijn sone aen mi wan
ende deen es des anders broeder
ende ic ben haer beider moeder
lieve vader  wilt mi absolveren
van alden sonden die mi deren
ende set ghenoech penitencie mi
ic wille doen  hoe groet si sij
die paeus aensach die vrouwe
ende mercte wel haren rouwe
ende den langhen wech mede
die si om haer sonden dede
ende wort beronnen metter vaert
met ontfermenisse te hem waert
vrouwe  sprac hi  ic vergheve u
dese grote sonde nu
gaet thuus waert  ghi hebt perdoen
ende en wilt nemmer sonde doen
die vrouwe sprac god lone u  here
ic sals mi hoeden voertwaer meere
doe die kardenale dit saghen an
berespten si den goeden man
ende seiden hi dade quaet
dat hi alsoe grote mesdaet
also lichtelike vergave
die paeus stoerde hem hier ave
ende sprac herde saen
heb ic hier an mesdaen
soe bid ic gode dat hi
stappans wreke aen mi
ende oft ghi mi tonrecht berespt nu
dat hijt stappans wreke aen u
ende si worden alte hande
beseten metten viande
ende ghequelt herde zware
doens die paeus wert gheware
viel hi thant op sijn knien
ende bat gode voor hem mettien
ende si worden te hant ghesont
hier an mach elc wel wesen cont
dat gods ontfermicheit
boven al sijn wrake gheit
alse die mensche rouwe ontfaet
ende hi dan te biechten gaet
es gheabsolveert  sijts gewes
eer hi ten priester comen es
want gods goedertierenhede
vergheeft hem die sonden sonder bede
om dat hi sijn sonden kint
ende rouwe daer af ghewint
mar nochtan  sonder waen
moet men ten priester gaen
want god heeft selve ghescreven
toent den priesteren u leven
ende doet dat si u heeten
want dat moghdi wel weten
niemen en mach na sinen ghevueghen
hem selven penitenci vueghen
al tandwerpen in die stat
sat ic  ende was van sitten mat
doe quam mi die mare
dat bi ludeke ghestreden ware
opten velde  met machte groot
daer vele liede bleven doot
doen dachtic in minen moet doe
dat desen boeke wel hoorde toe
want het heet dboec van wraken
god laet mi wel gheraken
daer versloech die hertoghe ian
ende van ghelre die vrome man
van xm volcs  te waren
metten zwaerde  al sonder sparen
dit was om een sake  sonder waen
die de hertoghe heeft ghedaen
vanden here van valkenbosch nu
dien si sloeghen  dat segghic u
daer te voren over iiij jare
dat beter achter bleven ware
ende menighen anderen vromen man
dien ic ghenoemen niet en kan
die hen niet en hadde mesdaen
ende om dat si niet wouden ontfaen
haren gherechten heere
dien si sculdich alle eere
ende alle lieve te doen waren
siet hi  heren  sonder sparen
met aldus ghedanen teken
can god  onse heere  wreken
wanneer het heeft sinen tijt
lieve heeren  nu castijt
u selven  ende neemt exempel nu
aen dander heeren  dies bid ic u
hets ghesciet te menigher tijt
die hem aen enen anderen castijt
dat hi hem castijt sachte
elc hem hier vore wachte
in gods carnatioen vor waer
alsmen screef xiiic jaer
ende tusschen xl ende l met
soe sinde god al onghelet
ene sterfte  in ware dinc
die herde wide ende verre ghinc
dat soe vele volcs starf dan
datmen niet ghesegghen en can
noch ghesommeren en conste
ende die sterfte begonste
in babilonien die stat
voor waer seidmen mi dat
ende quam alsoe voort ane
over die zee ambricane
in poelgen  in calabren alsoe
in cecilien  in cypren toe
in tuscanen  in lomberdien
ende int lant van romenien
ende vandaer in vrancrike
ende vandaer tot die ghelike
quam die sterfte doe in inghelant
wet datmen meneghe stat vant
daer al die huse met goede
sonder heere ende vrouwe stoeden
ende sonder hoede cleine oft groot
want die liede waren al doot
soe dats hem niement onderwant
datmen ghenen heere en vant
die hem rechts daer toe vermat
dit vantmen in meneghe stat
het gheviel  dats wonder groot
dat in enen huse bleven doot
op enen nacht alle die liede
heer ende vrouwe ende meisniede
ende men vant in die stede
niemen diese ter eerden dede
ic hoorde over waer tellen
dat van utrecht ij ghesellen
die wandelen wouden te samen
int lant van tabor si quamen
daer si ten selven stonden
een stat sonder volc vonden
si ghinghen op  si ghinghen neder
daer wandelen vord ende weder
deen trate wt ende dander in
si en vonden meer no min
manne  kindere no wive
die si saghen te live
mar die doot laghen op die straten
die de honde aten
int leste  alsic hebbe verstaen
sijn si in een palays ghegaen
dat scone was ende herde groot
daer al die liede waren doot
ende doorghinghen die woninghe al
int leste quamen si inden stat
daer si die beesten vonden doot
om datmen hem en gaf no en boet
doen quamen si ten lesten stonden
in ene camer  daer si vonden
ghesteinte  silver ende gout
ende diere juwele menichfout
doen vonden si enen sac
dien hi al vol goets stac
ende peinsde hi soude vort mere
daer met bliven een here
dander was alsoe ghesint
dat hi des woude twint
dus soe keerden si te samen
tote datsi opt velt quamen
daer viel hi ende was doot
die den sac hadde op thoet
ende die ander nam sijn vaert
soe hi best mochte thuuswaert
ende brochte daer die mare van dien
dat hi ghehoort hadde ende ghesien
dit hoordic  sijt seker das
van enen die te gheloven was
dit onghemac  alsic versta
es gheheten epyduyma
dat deen vanden anderen sterft
als hi die locht van hem verwerft
mi vertrac een goet man
daer trouwe ende ere lach an
dat een scep quam wt inghelant
dat over woude in zelant
want het was vanden briele
oec nam hijt op sijn ziele
dat waer was al
dat ic u hier segghen sal
in dat scep waren danne
meer dan xx vromer manne
doen si dus in die zee quamen
saghen si ende vernamen
dat een groet pert te hen waert quam
ende een man daer op ocht hi was gram
die opt water quam te hen wert
si worden alle zeer vervard
om dat pert opt water liep
dat soe wijt was ende soe diep
doe hi hen bi quam sprac hi
en vervaert u niet van mi
u en sal gheen arch ghescien
doen sprac een van dien
die daer in scep waren
wij sien u over twater varen
des soe heeft ons wonder groet
die ghene sprac ic ben die doot
die nieman en can verdraghen
dien god wilt hebben verslaghen
ende ic come wt vranckeryke
ende van anderen lande des ghelike
daer ic hebbe ghedaen sulc ghebot
als mi gheboot onse here god
god en heeft vergheten niet
die grote scande ende tverdriet
ende die sunderlinghe scade
die de sarrasine daden
des es nu lx jare
datsi met bloetstortinghen zware
akers wonnen  die goede stat
daer kerstenheit doen in sat
daer si in versloeghen dan
meneghen goeden kersten man
die crucifixe ten selven stonden
die si in die kerken vonden
sleypten si onwaerdelike
achter straten inden slike
ihesum cristum te blamen
des hem kerstenheit mach scamen
ende om dat god ghene vriende en vint
die hem der wraken onderwint
ende dien es gods scande
soe wrect inden lande
ende sonderlinghe in vrankerijke
welx coninc mechtich es ende rike
ende wel ghereet daer toe
ende der kerken goet daer toe alsoe
heeft over al in sinen lande
daer hi mede wreken soude gods ande
daer om datten onse here
gheplaecht heeft herde zere
ende noch meer sal in corter tijt
en si dat hi hem wel castijt
nu soe vaer ic tinghelant wert
om te doene dat god beghert
mettien verloren sijn doe
ende dat visioen  si en wisten hoe
dat es jammer  sonder verdrach
dat elc kerstijn wel claghen mach
dat soe grote jammer ende scade
die de heiden wilen daden
onsen here  ihesus cristome
doen si akers worpen omme
daer soe menich kersten bleef doot
ende dat jammer ghesciede groot
dat noch steet onghewroken
nochtan  vorwaer ghesproken
es des leden lx jaer
want men screef doen openbaer
aldus  soe eest in minen sin
xiiic negen min
nie sijder en was here gheen
noch soe hoghe noch oec so cleen
in alder kerstine lande
die hem pynde dese scande
te wrekene  sonder waen
die sinen god was ghedaen
alle kerstine moghen wenen
dat cristus en vint ghenen
in al kerstenheit
die sijn scande es leit
of die dat wille wreken
dat mach ic coenlijc spreken
wat wonder eest dat onse here
dien beclaeght dus zere
die bitterliken sterven woude
aen een cruce om onse behoude
ende ons ghereet heeft dat rike
dat duren sal ewelike
sie varen som te cleinen baten
beide in prusen en in garnaten
om te hebben der werelt ere
mar om gode min no mere
mar ten heilighen lande waert
en set nu niemant sijn vaert
daer god om onse houde
sijn bloet storten woude
dat godevaert van bulioen  i arm man
met groten cost ende arbeide wan
paus  princen ende elc lants here
ghi moecht u des scamen sere
dat god in soe langhen stonden
gheen vriende en hevet vonden
in alle sine kerstine lande
die wreken woude sine ande
daer om sleetse god hier ende daer
mi es leet dat ic segghe waer
doen die sterfte  also als ghi
hier voren horet segghen mi
in dessijde der zee quam
doen dat die paeus vernam
die vit clement  aldoen
die sijn hof hielt tavenioen
peinsde hi te hant  sonder sparen
hi soude sinen persoen bewaren
doren  vensteren ende gaten
van sire kameren utermaten
dedi herde wel vermaken
daer en soude gheen locht in gheraken
die hem soude moghen deren
dat was sijn eerste begheren
groot vier dedi maken mede
in sine kamere telker stede
om te verdrivene dat venijn
dat vander locht mocht sijn
dit was sijn were vander doot
die sparen en can cleyn no groot
hi en dede niet alsoe saen
tfolc vasten ende wullen gaen
ende met processien cruce draghen
ieghen die grote plaghen
als paeus leo wilen dede
datmen noch in kerstenhede
hout  alsmen jaerlix mach sien
op sint marcus dach ghescien
en also men sien mach
vor den ascensioens dach
aldus en sochte die heilighe kerke
van penitencien ghene ghewerke
dar god om sijn gramheit
ontfarmelic hadde af gheleit
want hi elcs menschen ontfermen kan
die hem met herten roept an
doen god  onse heer  dat verstaet
sach dat sine kerke ghenen raet
hier ieghen en vant no en sochte
hoemen dese sterfte verdriven mochte
ende die heilighe kerke aldus sliep
ende ghene ghenade en riep
want ghebeden wilt wesen
soe wert god verwect te desen
volcke  dat hertste datmen vant
in al kersten lant
ende min achte op gode
ende min hielt sine ghebode
want in al haren daghen
op die strate te roven plaghen
ende in menighen lande
stichten roef ende brande
daer si reden op dat sout
dat donsculdighe dicke ontgout
doen dese sterfte was overcomen
als ghi voren hebt vernomen
quam si in hongherien so groot
dat meer dan half bleef doot
doen die coninc sach van hongherien
dat die paeus ende die clergie
hier toe ghenen raet en sochten
hoe si gode ghesachten mochten
dedij den raet dat quamen
alle sine wise lude te samen
clercke ende leke mede
ende versamenden in een stede
doen droeghen si des overeen
dat beter raet en waer gheen
als datmen gode aenriepe
al waert dat die kerke sliepe
ende daar toe niet en dade
het stonde al aen gods ghenade
si wouden haer vede legghen ave
ende elc anderen sijn mesdaet vergave
ende te penitencien oetmoedelijc vaen
van al dat daer waer mesdaen
god en soude moghen laten niet
hine soude hens ontfarmen yet
dus worden  sonder waen
alle die vede afgedaen
ende elc mensche die gout
nae sijn machte sijn scout
ene penitencie maecten si aldus
ghelijc dat god  ihesus cristus
een half min dan xxxiij jare
op eerdrijc woude leven zwaer
alsoe menighen dach soe wouden
sij haer penitencie houden
dus sijn si voort ghetoghen
willichlike ende in hoghen
iiim ende vier hondert
te male  des menighen wondert
ghene aelmoesene en mochten si ontfaen
mar si mochten eten gaen
metten ghenen dies hem bade
om die grote gods ghenade
een hoyke  als die meneghe weet
dat was sijn overste cleet
enen caproen aenghedaen
daer op enen velten hoet ghestaen
daer op ghenayt een cruce root
dit was emmer wonder groot
alsi penitencie souden doen
daden si ute cousen ende scoen
ende haer cleder al ghemene
sonder dat neder cleet allene
arme ende scouderen naect
aldus hadden sijt ghemaect
ende daer boven daden si an
een wit linen cleet dan
met menigher ployen ghevouden
also sijt hebben wouden
dat hem sloech vanden steden
tote op haer voete beneden
aldus ghinghen si ij ende ij
al om ende om  min no me
haren palayse  sijt seker das
na dat hare vele was
gheselen hadden si doen maken
daer scarpe naelden in staken
daer si hem met sloeghen soe diep
datter troede bloet wtliep
in dietsche hadden si enen sanc
wel ghemaect  redelijc lanc
die op gode riep met ernste groot
dat hise hoede vander gadoot
dien songhen si ij voren
datment verre mochte horen
ende sij songhen alle nare
oft ene litanie ware
drie werf soe vielen sij
op haer knien  gheloeves mi
ende telken si met allen
cruuswijs ter eerden vallen
daer laghen si  sonder waen
tot datse die sanc hiet opstaen
alse iij werf was ghedaen
ghinghen tharen pape saen
die in midden die plaetse stoet
ende vielen hem alle op den voet
ende hi seide hem tghelove openbaer
ende si seident alle nare
ende haer ghemeen biechte met
daer na thant  al onghelet
vielen si alle mettien
daer na ter eerden op hare bloete knien
ende soe absolveerde hise daer
van al haer sonden claer
alse al dit was ghedaen
ghinghen si te haren pape saen
ende namen ij ende ij haer vaert
al singhende ter kerken waert
soe datment verre mochte horen
cruce ende vane altoes voren
daer ghinghen si als heelde
voor der moeder gods beelde
ende loofden met groter trouwen
gode ende onser liever vrouwen
met dietschen sanghe  als ic versta
sij ij vore  alle dander na
ende riepen op gode met oetmoede
dat hise vander gadoot hoede
dit daden si  sonder saghe
twee werf in elken daghe
ende iij werf opten vridach
dit weet ic wel  want ict sach
si en mochten nieman bidden goet
want haer regule also stoet
mar si mochten eten telker stat
metten ghenen dies hen bat
vele zeden hadden sij  twaren
die nerghens toe goet en waren
alsoe als tleec volc doe
wt hem selven brachte toe
daer ane lach cleine bate
die ic hier al varen late
soe meneghe menschen weten dat
ic hoorde tantwerpen  daer ic sat
dat bi hongherien staet een lant
dat palanen es ghenant
dat wel wt brachte te male
xlm man by ghetale
starc  vrome ende coene
als haer here hadde te doene
dese waren soe verstorven
datmen daer cume hadde verworven
iim in allet lant
i stedeken stont daer an den kant
daer tfolc doot was al ghemene
sonder die prochie pape allene
die bleef in groter noot
want al sijn vriende waren doot
doen hi hem selven uter maten
van vrienden  van maghen sach ghelaten
peynsde hi te hant in sinen moet
dat gheen dinc en waer soe goet
dan hi sijn herte an onsen here
te male voeghede voort mere
daer alle salicheit aen leit
ende die nieman af en gheit
want sijn vrienscap ewelike
moet hem dueren in hemelrike
als hem alle vriende afgaen
in dat wout so ghinc hi saen
ende maecte op enen boem thant
een huysken met sire hant
daer hi hem soude onthouden wel
ieghen welde beesten fel
oec heeft hire opghedraghen
vrucht die wast an die hagen
ende die bome wtgheven
om dat hire af soude leven
doen hi dus hadde gheseten
tot dat sijn cruut was gheten
ghinc hi af inden woude
om dat hi ander zueken soude
doen hi dus ghinc haer ende daer
sach hi gaen daer openbaer
enen ouden man van bloede roet
ende hadde een dornen crone op thoet
met enen aenschijn zere verbolghen
daer xij manne na volghen
met groter droefheit bevaen
ende daer na sach hi saen
comen een deel joncfrouwen
die scenen al vol rouwen
die alte zuverlijc waren
daer na sach hi  te waren
ene coninghinne alte scone
die opt hoet hadde een crone
die licht alsoe groet gaf
datter dwout al verclaerde af
daer in stont menich steen
die als die dachsterre sceen
scoen ende van menigherande manieren
doen sprac die vrouwe goedertieren
pape  waer om en vraeghdi niet
om dat wonder datghi hier siet
die pape neech ter vrouwen waert
vrouwe  sprac hi  ic ben vervaert
dat ic spreken niet en dorste
die vrouwe sprac die vorste
metter dornen crone
dats cristus  mijn sone
dien ic hebbe allene
met sinen vader ghemene
soe groot es nu sijn gramheit
op sijn edele kerstenheit
dat hijt al willet bederven
ende haestelike doen sterven
als hi begonnen heeft thant
swaerlijc in menich lant
ende om dat hi dus es verbolghen
soe moeten wine vervolghen
bi daghe ende bi nachte
om sinen moet te doen sachten
van sire groter gramhede
nu soe gaet sonder beden
in die capelle die daer staet
ende doet messe sonder verlaet
ic hope ons sal goet ghescien
die pape antwerde mettien
vrouwe  dat en constic niet volbringhen
want daer en sijn ghene dinghen
broot  wijn  vier  boec  dat wet
daermen messe doet met
noch custere vorwaer
die vrouwe sprac ganc aldaer
du salte ghereescap vinden al
datter messen toe horen sal
ende leest messe  gode teren
vanden heilighen ons heren
wi selen u messe comen horen
aldus ghinc die pape voren
ende vant al dat ghereet
datter messen ane gheet
ende enen custer daer toe mede
si quamen al daer ter stede
daer soe wert den goeden man
in die misse vertoent dan
hoe ende in wat manieren
men penitencie soude hantieren
ieghen die felle gadoot
die onder tfolc was soe groot
die pape deet te verstane
den hertoghe van pallane
die hertoghe deet voort bekant
den coninc van hongherien lant
daer hi onder es gheseten
nu soe suldi alle weten
dat ict hebbe gheseit
datsij souden sien die waerheit
mar aldus liep die mare
in brabant haer en dare
ende die coninc dede saen
die penitencie anegaen
in sijn lant  al sijn liede
alsoe sie namaels ghesciede
wedert loghene was of waer
sekerlike dat laet ic daer
dat dese gheselinghe quam voort
alse ghi hier voor hebt ghehoort
dat dede die voorseide gadoot
want men wiste  clene no groot
dat die ioden al toe brachten
overmids des viants crachten
ende om dat dese here woude
dat dese gheselinghe en soude
over niet werden ghedaen
soe dede hi wtbreken saen
dat al die gadoot pine
ware vander iode venine
hier soe moeghdi wonder horen
die ioden al ertrike doren
hadden opgheset die kerstine
te bederven met venine
en daer omme hadden sij
alle putten verre ende bi
doen veninen telker stede
ende staende wateren mede
daer af soe storven vele liede
dat noyt dat wonder en ghesciede
soe datmen om dese dinc
die ioden over al vinc
ende worpense inden brant
daer si in bleven te hant
van deser jammerliker moert
die ghi nu hebt ghehoort
al was dese penitencie fel
sijn ghenuechde den papen niet wel
sij was herde seer contrare
want niet moghelijc en ware
dat leke liede souden
alsulke penitencie houden
met crucen ende vanen met
die si selve hadden gheset
sonder der heiligher kerken raet
dat dochtem wesen quaet
ende hier omme  des sijt vroet
so wart so groten evelen moet
vanden volke ten papen waert
die papen worden soe vervaert
datsi int leste stille zweghen
ende lieten hen haers willen pleghen
die welke haet  sonder waen
niet vergaen en sal soe saen
hets waer  pause ende kardinale
ende bysscope alsoe wale
vielen daer jeghen utermaten
nochtan en wouden sijs niet laten
sijn hebbense over ban ghedaen
daer si seer aen hebben mesdaen
alsmen screef ons heren jaer
xiiic ende daer naer
lii  wet voor waer dat
soe quam tantwerpen in die stat
een mare  sijt seker das
dat in zeelant ghestreden was
ende ic mach u seggen hoe
dat dese onminne quam toe
ghi hebt ghewaghen horen
dat die keyserinne hier te voren
den hertoghe van beyeren brachte
al in hollant met machte
die haer middelste sone was
ende droech hem op  sijt seker das
dese ij lande met ripen rade
ende bezeghelde die stade
sijder quam die keyserinne
ende maecte ene grote onminne
in desen lande  als ghi moecht horen
ende woude emmer beraden toren
haren sone  die hertoghe was
van beyeren  alsic voren las
ende woude hem afwinnen tlant
si quamen met ghewapender hant
met enen groten volke  te waren
die welke meest zeelanders waren
ende oec waren vlaminghe daer
ende inghelsche  wet vor waer
ende wouden haren sone verdriven
die sone wouder jeghen kiven
ende heeft die moeder wederstaen
metten hollanders  sonder waen
ende oec haddij zelanders mede
in siere hulpen daer ter stede
soe datsij te samen
beide up die mase quamen
ende hebben daer vromelijc ghestreden
die sone met siere mogenthede
ende heeft der moeder niet gheviert
soe dat hise heeft ghescoffiert
ende si vloe in siederijcszee vorwaer
ende die grave trac daer naer
bennen ziederijcszee der stede
ende heeft met siere moghenthede
die moeder van daer verjaecht
aldus heefse god gheplaecht
die keyserinne om haer quaetheit
alsic u vore hebbe gheseit
die hem wel bepeynsen soude
wanen hi quame ende waer hi soude
ende hoe cranc es die creature
ende die menschelike nature
ende daer omme peynsen tallen stonden
hi soudem te bat houden van sonden
nu seght  mensche  wat waerdstu dan
eer dijn vader di ghewan
ende hoedanich waerstu ghedaen
doen u dijn moeder hadde ontfaen
daer die ij naturen tsamen
in dijnre moeder lichaem quamen
ghevoedt wortstu inder moeder dijn
met bloede onwaert als venijn
met wel groter onsuverhede
coemstu opter werelt mede
alle blijscap es di dan diere
wenen  screyen es dijn maniere
dat mest ende al dat quaet
dat van dinen live gaet
maecstu onder dijns selfs lijf
soe cranc bestu ende soe keytijf
dijn lichaem en es anders niet
dan een sac  diet wel besiet
vol vulnesse ghetoghen
al schijnstu scoen voor oghen
du beste binnen vleesch ende bloet
dat een corre werden moet
stinkende ende onreyne
ende een spise der worme ghemeyne
hoe du verhefst den lichaem dijn
nochtan moetstu vleesch sijn
datter werelt quam naect
van vuylder materien ghemaect
merct in dijnre herten gronde
wat du loses wt dinen monde
wt dinen nase  wt dinen oren
ende wt allen leden die behoren
te dinen live  boven ende beneden
hoet algader sijn vuylheden
dat niet vuylre en mochte sijn
ia vuylre en es gheen venijn
in droefheden worstu gheboren
ende du heves al dijn leven toren
anxt  pine ende sorghe groot
dan smaecstu die bitter doot
ende best spise der wormen dan
des ontgaen en mach gheen man
waer toe vercierstu di soe zere
om der werelt lof ende ere
ende die in soe corten daghen
die worme sullen eten ende knaghen
dune maecs dijn ziele niet scone
met sconen werken  als crone
te draghen in hemelrike
ende vor dingele die ghelike
twi hebstu dijn ziele ommare
ende sets dijn gheest boven hare
daer es ver redene zeer ontsient
daer die vrouwe om derne dient
een ziele es beter  dat weet wale
dan dese werelt altemale
dat toende die here der waerheit
die wt den trone der drievuldicheit
van sinen vader hier neder quam
ende menschelike vorme annam
daer hi hongher doghede ende coude
dorst ende smade menichfoude
ende aen een cruce sterf
ende offerde hem ter selver warf
sijn ziele vriendelike
sinen vader van hemelrike
als een lam zwighende stille
ende al om onsen wille
oft cristus dan  sonder letten
sijn ziele vor die dine wilt setten
waerom gheefstu dan  onwise
om dinc van soe cleynen prise
dijn ziel es doch ewelike
ende dijn lichaem es sterfelike
ende sal al in asschen keren
die du does soe vele eren
du zijs nu herde zere
verheven met prijs ende ere
ende du biste eer avont doet
ende dijn ziele wert in groter noot
ende dijn lijf  dattu hebs soe wert
wart vanden wormen verteert
waer soude mense nu vinden
die de werelt soe zeer minden
die wi in corten daghen
met ons wandelen saghen
van hem en es ander vorme
bleven dan assche ende worme
si waren menschen alse ghi sijt
ende leiden haren tijt
met ghierecheden wel groot
ende op een ure waren si doot
ende tvleesch es der wormen ghichte
ende die ziele der hellen lichte
cume es van haer memorie
want si hebben hier idel glorie
macht  meisniede  weldich leven
datsi te deser werelt bedreven
waer es haer lichaem  waer es haer spel
waer es haer hoverde nidich ende fel
van sulke blijscap dusdane droefheit
dat segghic u ter waerheit
van sulker weelden wes vorsien
al dit selve mach di gheschien
want du beste  te waren
also wel mensche als dese waren
du beste mensche ghemaect van erden
ende eerde saltu weder werden
alse comt die leste dach
dat morghen wesen mach
du moets emmer sterven  dats waer
mar dune wets wanneer no waer
want die doot  wet wel dat
verbeit dijns in elke stat
ende bestu vroet  du soudes mede
haers ontbeiden in elke stede
volchstu den vleesche dijn
int vleesch saltu ghepijnt sijn
begheerstu behaghelhede en ghierechede
dinen lichaem te sieren mede
du salt vor dat ornament
hebben di omtrent
worme ende venijne slecken
die dijn lichaem sullen becken
want die gherechticheit ons heren
en mach anders niet keren
si moet recht vonnesse gheven
na dat verdient onse leven
die der werelt meer minnen
dan gode met haren sinnen
ende soberheit versmaden
om hare kele  die si saden
ende laten reinicheit van live
om der quader ghenuechten  die si driven
ende der ghiericheit altoes volghen
ende den maten sijn verbolghen
die selen alle  te waren
metten viant ter hellen varen
wat rouwe sal daer wesen
wat jammer  wat vresen
daermen die quade al
vanden goeden sceden sal
ende vanden aenschine ons heren
ende ander duvelen macht keren
met hem int ewelike vier
dat es alsoe onghehier
buten hope van allen goede
in die ewelike gloede
want wie die sielen pinen daer
en werdens niet moede  dats waer
ende wat pinen die zielen doghen
nochtan si niet sterven moghen
na dat die mesdaet es groet
selen si hebben pine groet
men sal daer anders horen niet
dan wenen  hulen  groot verdriet
suchten  gheslach van handen
ende cryselinghe van tanden
ende alle maniere van rouwen
ende men sal daer scouwen
eyselijc worme  menich serpent
die daer crupen selen omtrent
ongherust in allen stonden
door haer kele ende monde
ende die eyselike aenschijne
die niet leliker en mochten sine
dus moeten alle ziele zekerlike
in die helle oft in hemelrike
nu kieset deen van tween
oft die helle  den langhen ween
oft in hemelrike emmermeere
blide te sine met onsen here
goet ende quaet  vorwaer gheseit
sijn beide gader vor ons gheleit
ende welc wi willen moghen wij
die hant toe steken met wille vrij
slaewise ant tquade  dats vresen
die tormenten die wi hebben ghelesen
slawijse ant goede  wij vinden
dat ewelike leven sonder inde
dat gods es ende met hem verheven
ia met hem  sonder sneven
want die hem heeft  die heeft al
goet ende vroude  sonder ghetal
hi es dat overste goet
daert al bi staet ende stoet
daer es die overste salichede
ende die overste blijscap mede
vrijheit  karitate  gherechticheit
ende ewelike sekerheit
des ghenuechte ende scoenheit met
al es in ewicheit gheset
daer es vroude  ere ende claerheit
scoenheit  minne  eendrachticheit
weldich leven in rasten fijn
dies nemmermeer inde en sal sijn
ende nemmermeer nacht en luuct
ende elc sijns herten wil ghebruuct
bidden wi den here alder heren
dat hi alsoe wille keren
alle fauten  oude ghebreke
beide in papen ende in leke
dat wi dan werden gheselt
metten ghenen die werden ghetelt
ende selen sijn der saligher scaren
soe dat wi te samen varen
in die blijsscap die niet en vergheit
die hi den salighen heeft bereyt
die noyt ore en hoorde  no oghe en sach
noch herte ghepeisen en mach
des onne ons die hemelsche vader
amen seghet allegader amen
ay hoe menichwerven heb ic gheseit
dat ic niet sijn en mochte sonder arbeit
in moste lesen ofte scriven
mar nu moetic laten bliven
ende sien dat worde ghereet
aen te doen dat achterste cleet
des ellendichs lichamen
dats die eerde daer wi af quamen
want mijn arbeit ende outheit
bracht hebben in siecheit
dat ics ghedoen en can mere
mar altoes danckics onsen here
des goets dat hi mi heeft ghedaen
ende bidde een ygheliken  die verstaen
sal dat boecsken  ende den sin
ende die materie diet heeft in
ende die hem dichtens onderwint
dat hijt voort dichte als hijt vint
na die materie daert voer af ruert
want ict tot hier heb besuyrt
in eren eens goeds mans ende vermoghen
van brabant des hertoghen
ians  dien ic altoos sculdich
te dienen gheweest heb menichfuldich
dit boecsken wil ic hem laten
op dat hi hem te bat mach saten
te comen ten ewighen rike hier boven
daer dinghele altoes gode loven
daer wi moeten comen tsamen
nu seght allegader amen
