nu hoert na mi ic sal beghinnen
ene aventure tellen van minnen
die den dorperen no den doren
niet bestaet dat sise horen
maer die redene merken connen
ende van minnen hebben ghewonnen
beide bliscap ende rouwe
sijt clerc zijt leec zijt hoefsche vrouwe
dien annics datter wese bi
daer dese aventure vertellet si
oec en willics niet verbieden
te hoerne allen hoefschen lieden
die evel ende ghoet bekinnen
hets al van ener ghestadegher minnen
beide van bliscapen ende van rouwen
nu merct ghi heren ende ghi vrouwen
dies heeft die minne vremden zede
dat haer die rouwe volghet mede
men moet corten ende linghen
die tale sal mense te rime bringhen
ende te redenen die aventure
hets worden herde te sure
van assenede diederike
dien seldijs danken ghemeenlike
dat hijt uten walsche heeft ghedicht
ende verstandelike in dietsche bericht
den ghenen diet walsche niet en connen
tierst heeft hi dus beghonnen
ende segt hoe ghedane wijs
blancefloer ende florijs
twee scone kinder worden gheboren
die in haren live meneghen toren
hadden van minnen ende rouwen vele
ende dicke bliscap met groten spele
soe wie so rechter minnen pleghet
ende si hem ghestadelike leghet
vaste in siere herten binnen
dicke ghevalt dat hem van minnen
gheschiet gheval na onghevalle
dies hebben wi ghenoech gheweten alle
ende na gheluc groot ongheval
als ic van desen tween tellen sal
in der historien die ghi selt horen
hoe meneghen rouwe hoe meneghen toren
si beide ghewonnen in haren daghen
van rechter minnen die si plaghen
ooc waren si dicke zoe vro
dat si liever hadden te leven also
dan te zijn in hemelrike
binnen dien quam een ongheval haestelike
ende warpse beide van hoghen neder
uter bliscap inden rouwe weder
daer zijn vele die dat segghen
vanden ghenen die haer herte legghen
soe ghestadelike an die minne
dat hem comt van dommen zinne
dat selen wi over loghen houden
wi hebben ghehoort van ysouden
hoe si minde haers mans neve trustram
ende hoe parijs minde helenam
ende van anderen vele niemaren
die hovesch ende natuerlic waren
dier men seyt ende tellet vele
in aventuren ende in spele
maer des en quam mi niet te voren
van dommen lieden ende van doren
dat si noit van herten minden
wilden sijs hem ooc onder winden
si souden die minne verwerken zeere
si beghevens bat ende doen haer eere
dat si die minne niet verwerken
ende latenre pleghen hovesschen clerken
ende hovesschen ridderen ende hovesschen vrouwen
dat zijn die minnen met rechter trouwen
ende emmer der minnen zijn onderdaen
haer en mach ghene cracht wederstaen
si en doet dat haer becomt te doene
dat scheen den wisen salomoene
al hadde hi cracht ende wijsdom groot
hi moeste minnen als zijt gheboet
al ware hire gherne bleven sonder
bedi en darf niement hebben wonder
dat si dese twee kinder dwanc
die beide waren jonc ende cranc
daer ic of segghe daventure
ende telle al wort het mi te sure
een deel van harre gherechter minnen
nu hoort hoe ic u sel beghinnen
wi vinden ghescreven als ghi selt horen
dat bi ouden tiden hier te voren
een heyden coninc uut spaengen quam
tierst dat hi den somer vernam
bringhen dat nuwe loof ende dat gras
fenus dies conincs name was
te scepe quam hi met vele lieden
als hem zijn vroede man rieden
hi sciere meerde an een sant
ende ghinc op inder kerstinen lant
roof ende brant dedi stichten
die mure breken die borghe slichten
cloesters monstre ende gods huus
dede testoren die coninc fenus
man ende wijf si al versloeghen
haren roof si te scepe droeghen
soe waest ghewoest in viertich daghen
dat si der kerstinen gheen en saghen
no en vonden der haven mee
binnen dertich milen vander zee
als sijt al hadden ghestoort
menighe scone borch ende poort
gheboot die coninc dat men loede
die scepen metten groten ghoede
hier binnen quam hem te voren
dat hi viertich ridderen hadde vercoren
die duchtich ende van prise waren
wapenen dede hise ende hietse varen
op die montaenge ende beriden
die weghen die straten in allen ziden
ende roven die pelgrime of sise vonden
men soude binnen der selver stonden
die scepen laden ende reden die vaert
te keerne weder te spaengen waert
si wapenden hem haestelike
ende voeren wech gheweldelike
ende beleiden die borghe in allen ziden
al daer wech was ende lide
si reden vort si reden weder
doe saghen si vanden borghe neder
pelgreme die vele moede quamen
tierst dat sise vernamen
reden si hem tenen ghemoete
ende beghondense roven onsoete
ende sloeghen diese wilden slaen
die pelgreme en mochten niet ontghaen
no met crachte hem onthouden
doe si saghen dat si sterven souden
si boden haer handen ende ghaven
een groot deel van harre haven
ende verdingheden lijf ende lede
daer was oec een fransoys mede
die grave was ende van edelen gheslachte
om dat hi hem weerde met crachte
en wilden die torke niet leven laten
die bleef daer versleghen inder straten
ene zijn dochter hi met hem hadde brocht
die een heylichdom soude hebben besocht
te rome daerse haer bisscop sinde
haer man hadse ghelaten met kinde
daer hi was inden stride bleven doot
daer was si doe in groter noot
si sach verslaen haren vader
dat moestese ghedoghen algader
ende nochtan vele meer daer toe
want si namen haer selven doe
ende voerdense wenende ende claghende sere
voor den coninc haren here
die hem so willecome was
doe hise sach ghedacht hem das
doe hi vander coninginne sciet
in sijn lant daer hise liet
dat si seide hoe gherne si name
ene kerstijn joncfrouwe of hire an quame
dat hise vinghe ende hise haer brachte
als hise sach ende hijs ghedachte
seide hi dat hise haer voeren soude
ende dede craieren dat hi varen woude
doe traken si alle te scepe waert
hem was wel verghaen haer vaert
si hadden ghewonnen herde vele
ende voeren wech met vollen zele
ende worden in corter stont gheset
in spaengen indie haven van tolet
die niemare liep voren indie poort
die ierst ghevreischt hi tellet voort
dus maket deen den andren cont
dattie coninc waer comen ghesont
ende alle die waren inde vaert
die lieden liepen ter havenen waert
ende waren blide van haren maghen
dat sise behouden comen saghen
men ontfinc den coninc met groter eeren
beide vrouwen ende heeren
ende der kindren volghden vele
vrolike ghinc hi op die zele
ende beghan te deelen zijn ghewin
somen gaf hi meer somen min
dat conste hi wel bescheidelike
doen nam hi herde hovesschelike
bider hant die ghevanghen vrouwe
die int herte droech groten rouwe
dat mochtmen wel an haer bekinnen
die ghaf hi te deele der coninginne
diese alte hant inde camere dede
ende gaf haer orlof haren zede
te houden ende die selve wet
die den kerstinen lieden was gheset
haer wet hielt si alsoe redelike
harre vrouwen dienese ghetrouwelike
in allen tiden spade ende vroe
want het stont haer daer toe
si leerde haer fransoys ghenoech
soe bewarf si ende bedroech
dat si wart van groten love
beide inden lande ende inden hove
het was goet al dat si wrachte
dat si was van hoghen gheslachte
mochtmen an haer ghedochte merken
tenen tiden soudese werken
haren heere den coninc ene baniere
si wrachter in menighe diere
indie middel wracht zire inne
met den coninc die coninginne
daer wart die coninginne gheware
an haer ghelaet an haer ghebare
daer sise sach roden ende bleiken
ende metten handen ten lanken reiken
ende menighe varwe ontfaen
dat si met kinde was bevaen
doe beghan sijt haer an tien
ende bad haer dat sijt soude lien
of si kint droech jeghen hare
ende welctijt het ghewonnen ware
doe seide sijt haer bescheidenlike
die vrouwe seide dier ghelike
dat si vanden selven stonden
hadde kint ghedraghen ende si begonden
te rekenen alse de vrouwen pleghen
datsi even langhe hadden ghedreghen
ende binnen enen daghe souden ghenesen
ende even varinghe quite wesen
die tijt leed also god woude
dattie coninginne ghenesen soude
entie termt volcomen was
eens palmen sondaechs si ghenas
van enen sconen knapeline
doe ghaven hem die maghesine
uut haren boeken na hare wijs
een sconen name ende hieten florijs
dies selves daghes ghenas van kinde
die ghevangen vrouwe alsict bescreven vinde
ende brachte inde werelt een maghedijn
doe dedem hebben die moeder sijn
na onse wet zijn kerstenhede
blancefloer zijt heten dede
doe waren die kinder beide gheboren
daer ghi daventure of selt horen
nu ghewan die coninc sijn kint
soe lief ende hi haddet so ghemint
dat si peinsden hi ende sijn moeder
wien zijt mochten bevelen vroeder
si mindent ghelijc haers selfs lijf
ende bevalent den kerstinen wijf
dat sijt soude houden ende voeden
maer men hiet haer des behoeden
dat sijt selve en soeghde niet
men bevalt te soghene ende hiet
eenre heydenre voestre diere toe dochte
dat si conincs kint soghen mochte
nu hadde die kersten die kinder beide
daer toe hadsi goede ghereide
in allen tiden spade ende vroe
ende dede dat hem behoorde daer toe
te tide slapen te tide waken
te tide haer bad ende bedde maken
soe lief had sise beide ghewonnen
dat wi ghelesen niet en connen
na dien datmen ghescreven vint
welc si hadde meest ghemint
soe haer dochter soe des conincs zone
si was emmer dies ghewone
dat sise beide leide te samen
eer si tharen vijf jaren quamen
die minne scootse int herte richte
ende wondese soe met enen schichte
dat schicht was van goeden ghewerke
ende deedse minnen even sterke
nu hoort vremtheit die si daden
dat si te gader souden baden
herde goetliken si hem onder saghen
ende onder custen hem daer si laghen
beide te gader in ene wieghe
dat was al waer ons en bedrieghe
dese boec ende andre daer wi inne
al vinden ghescreven haer minne
als si waren comen tharen vijf jaren
van scoenre groten si beide waren
ende tallen goeden werken ghekeert
diese ghewijst hadden ende gheleert
si waren waert van groten lone
die kinder waren beide so scone
datmen daer no in gheen lant
soe scone twee kinder noit en vant
als die coninc hadde vernomen
dat zijn kint soe verre was comen
dat het mochte ter scole ghaen
ende lettren kennen ende verstaen
riep hi te hem sinen zone
als hi dicke was ghewone
minne seit hi ic sal di ter scolen doen
di sal leren meester gaydoen
een wijs meester ende een vroet
florise bedroefde herde zijn moet
dat moeste hi daer te hant toghen
hem braken die tranen uten oghen
soete heere seit hi en mach niet wesen
in sal moghen scriven no lesen
no der leringhen niet verstaen
ghi en doet blancefloere met mi gaen
doe gheloefde hem al daer zijn vader
dat hise zoude zenden beide gader
ter scolen ende hi dede alsoe
des waren die kinder beide vro
men dedese ter scolen ende si leerden
si ghingen te gader ende si keerden
van harre ouden van haren daghen
consten si van minnen die si plaghen
menighen raet ende vele treken
doe mochtsi vriliken spreken
haer ghelijc andren sinen wille
verholentlike ende stille
si ghingen ter scole gestadelike
si onder minden hem verholenlike
als deen bi den andren niet en was
vergat hi wat hi hoerde of las
ende wat so men hem seggen hiet
des en mocht hi onthouden niet
ter minnen hadden si goede stade
si waren beide van enen rade
van ere scoenheit van enen sinne
ende even gestadech an die minne
dat si oec dicke lesen horden
die treken die ter minnen horden
ende mense oec te lesene sette
in juvenale ende in panflette
ende in ovidio de arte amandi
daer si vele leerden bi
dat hem bequam ende dochte goet
dus hadden si ter minne spoet
die boeke dadense haesten so
ter minnen dat si dicke vro
beide waren ende in sorgen groet
dat si hadden liever te wesene doet
dan gesceden lange te sine
dus leefden si in soeter pine
in soeten rouwe in soeten bedwange
die nachte dochten hem vele te lange
die dage waren hem te cort vele
te harre bliscap te haren spele
sint dat si leren begonsten
binnen vijf jaren die kinder consten
latijn spreken wel te maten
doe mochten si in wege ende in straten
ende in den hove seggen in latijn
haerlijc andren den wille sijn
dattie leeke niet en mochten verstaen
dit hadden si so lange gedaen
ende der minnen so lange geplogen
dattie niemare was gevlogen
ende ment seide openbare
tierst dattie coninc die niemare
ghevreeschte dat floris sijn kint
blancefloere so hadde gemint
dat hi el ne gene name
nemmermeer die hem getame
ocht mens hem gehingede ende liet also
doe balch hi harde ende wart onvro
het dochte hem wonderlike dinc
erlike hi te sire vrouwen ginc
ter cameren daer hise vant inne
raet te nemene hoe hi die minne
van den kindren mochte testoren
vrouwe seit hi wi hebben verloren
florise ons kint so ict bevroede
die vrouwe was van gestaden moede
te meer was sijs in groten vare
an sine varwe wart si geware
dat hi gram was ende verbolgen
ende peinsde hoe si hem mochte volgen
minlike ende met soeter spraken
ay here seit si bi welker saken
selen wi onse kint verliesen
segt ende wi selen kiesen
den besten raet die wi mogen vinden
vrouwe seit hi ic wil u ombinden
floris heeft met al sinen sinne
an blancefloere sine minne
so harde gekeert utermaten
ende seit dat hise niet sal laten
alsoe lange als hi sal leven
vrouwe wildire raet toe geven
ende dunket u oec wel gedaen
ic wille haer thoeft doen ave slaen
alse dan die leede niemare
florise te voren quame van hare
dat si doet es so wanic wel weten
dat hi haers al sal vergeten
ende sine minne an ene ander keren
die hi minnen moge met eren
dan willic dat hi te sinen rechte
neme een wijf van hogen geslechte
tierst dattie conincinne vernam
die sake die den coninc mesquam
si was hoefsch ende goedertiere
ende bepeinsde haer harde sciere
ende dachte hoe si mochte verwerven
dattie joncfrouwe niet soude sterven
ende gesachten mochte des coninx moet
here seit sie dese raet es niet goet
na dien dat gi segt dat staet
salic ons geven betren raet
machlichte floris heeft gemint
so gestadelike dat hoefsche kint
blancefloere die scone es
dat ic mi sere ontsie des
ende bens in harde groten vare
tierst dat hi gevreischte die niemare
dat hi lichte mochte bederven
ende van groten rouwe sterven
dan ware onse scade ende onsen toren
meerre dan hi was te voren
men gewons nemmer prijs no lof
noch vrome en quamer nemmer of
dat mense versloege ende messate
hets beter dat mense leven late
vrouwe seit hi nu raet daertoe
here ic segt u wat men doe
sijn meester sal hem siec maken
ende onmachtech bi derre saken
seldine ter montorien ter scolen sinden
daer te leerne met andren kinden
des sijn meester es genesen
hi sal daer willecome wesen
vrouwe sante die vrouwe vander port
tierst datse dese sake hort
dat hi ene kerstene heeft gemint
ende hi daer omme si daer gesint
si salse hem met liste verleden
joncfrouwe sibilie salne leden
onder die kinder haer gespele
die hi daer sal vinden vele
dor te cortene sinen dach
dies hi ne hort geen gewach
daer hi spelen nu mede pleget
ende hem so na int herte nu leget
dan sal hi beginnen coelen
ende sijn herte in lanc so min gevoelen
van blancefloere der starker minnen
ende selke nuwe beginnen
die hem die oude sal verdriven
dus moghen die kinder levende bliven
maer alse floris dat sal gevreischen
hi sal wenen ende eischen
dat men met hem blancefloere
ter montorien ter scole voere
des selen wi hebben goeden raet
haer moeder sal maken een gelaet
ende een gebaer ocht si siec ware
dit moet si doen wi selent hare
bevelen vaste bi haren live
dat si op haer bedde blive
ende si bidde dat men harre dochter
met hare late want si haer sochter
ende bat bewaren dan een ander sal
dus selen wi onse dinc vorachten al
dan seldi geloven over waer
dat gise hem selt senden naer
binnen viertien nachten daer hi es
ende hi niet en twivele des
dit dede men harde verholenlike
doe omboet die coninc haestelike
florise dat hi te heme quame
sone seit hi u si gename
u meester es siec ende heeft gelegen
dat hi der clerke niet mach plegen
no der scolen onder winden
bedi salic u ter montorien sinden
daer seldi willecome sijn ende wel ontfaen
ghi selt daer bliven enter scole gaen
ende leren lesen ende scriven
here sprac floris waer sal dan bliven
blancefloer minne seit hi hier
hem liepen die trane over sine lier
ende began te weenne harde sere
dit en doet niet seit hi here
dit gebod waer mi te swaer
ghi en doet blancefloere met mi daer
in salre mogen wonen niet
doe bad hem die coninc ende hiet
dat hi blidelike voere
hi soude hem senden blancefloere
binnen viertien nachten oft eer
dat minderde hem harde sijn seer
al dede hijt node hi lovet al dus
doen dede sijn vader die coninc fenus
roepen enen sinen camerlinc
die listech was ende vroet talre dinc
dien hiet hi varen met sinen kinde
ter montorien daer hine sinde
ende gaf hem al dies hem behoevede
maer floris sere droevede
ende weende al daer hi sciet
van blancefloere ende hise liet
doe al gereet was sine vaert
voer hi wech ter montorien waert
daer vant hi dien hertoge goras
dien hi willecome was
vrouwe sante ontfingene blidelike
si dede harde hoefschelike
harre dochter joncfrouwe sibilien
heme leeden dicwilen
onder die joncfrouwen van der port
dat hi soude horen selc wort
ende hi bi lichte mochte gewinnen
in die scole ene andre minnen
daer hi hem selven bi soude verhogen
ende blancefloere vergeten mogen
men wijsde hem vele ende leerde
daer hi lettel toe keerde
sinen sin so wat soet was
al dat hi hoerde ende las
altoes was hem die gedane te voren
van blancefloere die hi hadde vercoren
boven alle die hi nie gesach
die hem so vaste int herte lach
dat sine dede leven in groten bedwange
die wile dochte hem lange
beide bi dage ende bi nachte
dicke versuchte hi harde onsachte
te halven woerde an sine sprake
dus leefde hi met ongemake
ende clagede dicke sijn ellende
eer die viertien nacht quamen ten ende
alse volcomen was die termt
daer hi omme hadde gekermt
entie viertien dage waren comen ten ende
ende men hem blancefloere niet sende
doe was hi in sorgen groet
dat si soude wesen doet
doe was hi droever dan hi was eer
die rouwe wies hem in lanc so meer
hine mochte haers niet vergeten
doe liet hi slapen ende eten
beide dat eten ende dat drinken
doghen begonsten hem ontsinken
want heme sijn vleesch al ave ginc
doe warts geware die camerlinc
haestelike hi ten coninc sinde
ende ontboet hem van sinen kinde
die niemare hem harde mesquam
hi wart wonderlike gram
ende riep die conincinne te hem
vrouwe seit hi en weet wie ic bem
dus wonderlike comen an dese dinc
ons heeft ontboden die camerlinc
van onsen sone quade niemare
nu siet hoe menre best toe vare
in weet ocht si bi toverien
van blancefloere sire amien
ocht hi verwoet si selve florijs
dat si hem dus gedane wijs
sinen sin al heeft genomen
men doese mi haestelike comen
ic wille haer te hant doen thoeft af slaen
hi saels lichte dan ave staen
ende der minne al vergeten
van hare als hise doet sal weten
here god hoe groet es die dompheit
die de coninc heeft geseit
datse toverie soude hebben gedaen
so tielic hadse die minne ontfaen
doe hise tierst minnen begonste
dat si no goet no quaet ne conste
si mindene weder utermaten
sint dat hise hadde gelaten
ende hi haer ontvoer ter montorien waert
dat si nie sint blide en waert
met pinen leidde si haer leven
haer suchten ende haer beven
hadde haer deten al benomen
maer des en hadsi niet vernomen
dat dus gedane tale om haer was
doe pijnde haer echter die vrouwe das
hoe sise mochte ledegen vander doot
ay here seit si het ware sonde groet
beide sonde ende scade
dat men so scone een kint verdade
hets beter dat men blancefloere
te nicle ter merct te cope voere
daer sijn comannen comen van verren
die onlange selen merren
alsi des worden geware
dat si so scone es ende het wert mare
si selenre haven vele omme geven
doet dit hets best ende laetse leven
si selense dan voeren so verre
dat ghire nemmeer omme wert erre
dan dorvedi manslachtech werden niet
doet hem die vrouwe so harde riet
ende sijt erenstelike woude
seide hi dat hijt doen soude
ende omboet twee portren vander stat
dien geboet hi ende gebat
want si lustege comanne waren
dat si te nicle souden varen
ende met hem senden ende voeren
te cope die scone blancefloere
si gereidden haer vaert ende namen
blancefloere met hem ende alsi quamen
te nicle ende sise ter marct brochten
doe vonden si comans diese cochten
met groten scatte met vele haven
nu hoert wat sire omme gaven
dat willic u maken cont
si gaven van goude sestich pont
van zilvere hondert bi getale
hondert pellene hondert sendale
hondert bliaude purper sanguine
hondert mantele rode pelline
driehondert vogle die goet waren
hondert valken haveke sporewaren
hondert ors groet ende snel
si gaven oec dat weetic wel
na dien dat dystorie seit
ende gewaget die rechte waerheit
enen cop gewraclit van goude
die nu so gedanen maken soude
hi soude groten cost doen daer toe
no daer te voren no sident no doe
en sach nieman genen so goet
nu hoert wat daer an gemaket stoet
daer stoet hoe gedane wijs
des coninx sone van troien parijs
helenam voerde ende gewan
ende hem na volgede haer man
die coninc menelaus verbolgen sere
ende hoe agamemnon leidde there
des hi vele hadde utermaten
entie grieken troien besaten
ende si die mure met storme versochten
ende hoe si van binnen weder vochten
an den scedel oec gemaket was
hoe juno venus ende pallas
enen appel vonden van goude
ende streden welc harre hebben soude
want in den appel stont gescreven
dat menne der scoenster soude geven
ende hoe sijt keerden op parise
dat hi tvonnesse te rechte wise
ende hi sciede sonder gedinge
ende hoe haer gelijc sprect sonderlinge
ende hoe hem juno behiet rijcheit vele
pallas seit dat sine maken wele
den besten riddre die ie gewan lijf
venus behiet hem dat scoenste wijf
die nie van moeder wart geboren
ende hoe hi dat wijf heeft vercoren
ende hoe hi den appel venuse geeft
ende seit dat sine met rechte heeft
opten scedel stont een carbonkel steen
ens kelre so donker ne geen
al eiser in licht no vier
daerne in die hant hout die bottelgier
hi maket so licht daer binnen
dat men daer bi moge bekinnen
so wat haven soet moge sijn
moraet clareit ochte wijn
dien carbonkel hadde in den voet
een vogel die daer boven stoet
die den vogel sach hem dochte
dat hi levede ende vliegen mochte
desen cop makede vulcanus
dien ic hebbe bescreven dus
het brachtene uut troien eneas
doe die stat te storet was
sint liet hine ere sire amien
in dat land van lombardien
daer naer wart hi gegeven voert
dat hi te roeme quam in die poert
in des keisers stat ende hi verstarf
vanden een opten anderen so menich warf
dat hi den keyser was comen toe
ende een dief hadden gestolen doe
ende hadden te nicle ter merct brocht
daerne die comanne hadden gecocht
diene om blancefloere gaven voert
als ghi te voren hebt gehoert
die comanne der joncfrouwen blide waren
so wel waenden si hebben gevaren
mochten si te babylonien comen binnen
dat sire twiscatte an souden winnen
si voeren wech ende haer vaert
beviel hem wel te babylonien waert
tierst dat si te babylonien quamen
blidelike si die joncfrouwe namen
ende gavense te prosente den ammirale
dien si alte hant bequam so wale
tierst dat hise met oghen sach
dat hise hem tienvout met goude wach
dies waren die comanne harde vro
dat si hem was vergouden so
si dancten hem ende namen orlof
ende rumeden met bliscapen thof
die joncfrouwe heeft so goede seden
so goede gescepe van haren leden
die oghen so scone die huut so claer
so wale sit hare dat scone haer
datter die ammirael merct bi
dat si van hogen geslachte si
hi was gewone al sijn lijf
elcs jaers te hebbene een wijf
die seden seit hi sal hi breken
dor haren wille ende bespreken
dat hise sal nemen ende houden te wive
ende el ne gene bi sinen live
nemmermeer ne sal minnen
hi deedse in enen tor binnen
daer vant si scone joncfrouwen in
sevene ende twintech meer no min
alle dien beval hi met goeder trouwe
goem te nemen te dier joncfrouwe
ende te dienen dagelijc
doe seide hi ende bat haer gelijc
dat sise troesten ende haer seiden
dat hi een jaer noch sal beiden
eer hi haer wille genaken
ende hi dat doe bi derre saken
dat si die seden daer binnen sal leren
ende wilsi haren sin dan keren
them ende haers rouwen vergeten
daer tenden mach si weten
dat men hare verwedemen sal
dat lant van babylonien al
ende mense sal cronen eerlike
ende makense vrouwe van den rike
nu es blancefloer in vremden lande
hoe sere wringt si haer hande
met groter clage met groten wene
in al der werelt quam nie gene
clusenersse no so godelic wijf
die so lettel acht om haer lijf
alse blancefloer doet om dat hare
sine weet van rouwen hoe gebaren
hoe dicke seit si keitivech wijf
hoe sere rouwet mi mijn lijf
mi heeft verloren die scone florijs
mijn soete lief mijn soete amijs
ter bliscap daden wi scone begin
maer wi waren onlange daer in
tierst leefden wi met soeten spele
nu moeten wi droeven vele
ende bliven emmer in den toren
die wile dat ic wart geboren
die moet sijn vermaledijt
dit heeft beraden die leede nijt
hi si vermaledijt diet beriet
dat men florise van mi sciet
ay nijt hoe quaet es dine nature
ochtu best enege creature
dier goet of evel mach gescien
entie men mach horen ochte sien
ende daer men toe moge spreken
so moet mi god over di wreken
ende moet di senden ter dieper hellen
daer di die duvele moeten quellen
emmermeer al sonder ende
du heefs mi gesent int ellende
ic wane du floris oec heves doet
ochte bracht in also grote noet
dat hem rouwet dat hi levet
dor den rouwe die hi om mi hevet
ay arme twi segic om mi
en weet ic wel dat floris si
van spaengien eens heidens coninc kint
al hebbicken domlike gemint
ic weet wel dat hi mi niet geteme
ende mi niet en bestaet van heme
ende hem niet van mi te rechte
hi es van so hogen geslechte
dat ic sijns werdech niet en bem
maer dat hi mi mint ende ic hem
florijs mint mi utermaten
so doe ic hem in caent gelaten
mijns en canic raet geweten
sijns en canic niet vergeten
mocht sijn dat ict gedade
dat ic vergate so groter scade
ende mochte bliven sonder toren
van florise die ic hebbe vercoren
dien ic so van herten minne
dat waer groet cracht van minen sinne
soete vrient en mach niet sijn
die rouwe sal bliven int herte mijn
beide bi dage ende bi nachte
saltu sijn in mijn gedachte
alsic dijns genoeme ende gewage
daer bi cortic mine dage
die rouwe sal bliven met ons beden
talrerst worden wi gesceden
bi groten nide wel soete vrient
du best so hoefsch du heefs verdient
datti alle die gene minnen
van dien lande die di kinnen
god ware werd van grote lone
die di maecte du best so scone
so hovesch so goet so goedertieren
men soude cume vinden hem vieren
in der werelt die di geliken
du vermaets di getrouweliken
dattu mi niet en souds begeven
nu moetic dor dinen wille leven
sonder bliscap emmermeer
dese rouwe ende dit grote seer
ne magic meer nu verwinnen
floris en si bi diere minnen
al dus heeft blancefloer geclaget
dien rouwe die si int herte draget
al daer si es in vremden lande
vor haer herte leit si haer hande
haer dunct dat hare herte sal breken
van rouwen mach si niewet spreken
die joncfrouwen die bi haer saten
ende sagense so harde meslaten
entie grote clage hoerden
si troestense met soeten woerden
ende seiden si dorste haer niet ontsien
haer en soude maer al goet gescien
nu latic van blancefloere bliven
ende wille u seggen ende bescriven
vanden portren diese brochten
ter marct te nicle ende daer vercochten
si hadden haers heren gebod gedaen
haer dinc was hem wel vergaen
si hadden gewonnen harde vele
ende keerden weder met groten spele
met groter bliscap mense ontfinc
ende gavense op haren here den coninc
als hi geboet ende woude
dat silver metten groten goude
daer toe die pellene entie sindale
die heme bequamen harde wale
die bliaude purper sanguine
die mantele rode pelline
die valken die haveke die sporewaren
die ors die harde goet waren
den guldinen cop si daer toe gaven
die werd was vele haven
dien nam die coninc in sijn hant
en was geen so goet in sijn lant
ende alle die waren in die zele
si prijsdene ende besagene vele
nu hoert wat doet die conincinne
si was noch droeve in haren sinne
dies en nam si gene ware
here seit si noch ben ic in vare
ende ontsie noch ander ongeval
alse floris weder comen sal
ende om blancefloere sal vraghen
wies wi dan best over een draghen
dat wi antworden waer si es
ic ontsie mi ende sorge des
alse hise hier niet en vint
die hi so van herten mint
dat hem die droefheit entie smerte
so vaste moge liggen int herte
ende hi den rouwe gewinne so groet
dat hi hem selven sla te doet
ocht in eneger manieren verdoe
list ende raet behoeft daer toe
wat men hem best geseggen moge
daer men sine droeve herte bi verhoge
ende menne met list levende behoude
verliesen wine hets bi onser scoude
vrouwe sei hi gi segt wel
ic does uwen raet ende niet el
here seit si gi selt doen touwen
een graf ende dat van marbre houwen
beide van marbre ende van kerstale
dat doet maken ende bewerpen wale
beide met zilvere ende met goude
dan mach menne ontbieden houde
ende als hire omme vraget so mogen wi
doen seggen dat si begraven si
hi en sal niet lange merren
dat mochter ons lichte ane werren
des selen wi te harder haesten daer mede
te hant die coninc ombieden dede
na dien dat sijn moet gedroech
goede meestre ende diere genoech
ende daer toe diere goutsmede
hi wijsde hem ene scone stede
ende seide dat si namen goem
doe begonnen si werken onder enen boem
vor enen monster een eerlijc graf
daer men wonder mag seggen af
het was van kerstale ende van marberstene
en was creature ne gene
si en stonder in gescreven
die vogel die in die lucht sweven
serpente liebarde met andren dieren
ende vissche die in der rivieren
in des zeewes gronde swemmen
met dieren stenen ende met gemmen
scierden die goutsmede haer werke
ten hoefden setten si opten serke
daer ment best moge bescouwen
een beelde van finen marbre gehouwen
beworpen van zilvere ende van goude
ende van varwen menichfoude
blauwe roet gelu ende groene
bider wijsheit van salomoene
ende bi haers selfs list groet
makeden sijt dat emmer boet
sijn hant ter sonnen waert gerect
al waest metten swerke bedect
ende also die sonne daer ane sceen
sone was man in die werelt geen
die so claer hadde die oghen
dat hi den scijn mochte gedogen
si setten midden op dien sarc
twee kinder die werd waren meneger marc
ocht mense vercopen soude
si waren al gewracht van goude
ende waren harde rijclijc
deen was florise ane gelijc
dat ander stoet in diere gebare
ocht blancefloer sine amie ware
blancefloer hadde van goude roet
in die hant ene rose die se boet
ende hilt vor dansichte haers amijs
al dies gelike hilt florijs
ene lylie vor sire amien
die bloemen waren bi meestrien
naturlic gemaect ende scone
haergelijc hadde ene guldene crone
opt hoeft wonderlike goet
in florijs crone een carbonkel stoet
diet so licht om hem maecte
weltijt sore iemen bi genaecte
dat hi also claer daer bi gesach
ocht sonne scijn waer ende middach
hoert noch wat men lesende vint
daer mocht men sien den wint
ende lange pipen daert waide dore
alle den genen diere leeden vore
dochtet wonderlike dinc
van den winde die dor die pipen ginc
waest so gemaect met luste
dat deen den andren dicke custe
beide custe ende helsede vele
al waiende stoeden si met spele
als die wint weder gelach
haer gelijc bleef staende ende sach
vriendelijc ins anders oghen
doe begonden si die bloemen toghen
die si in haer hande droeghen
als ocht si hem onder loeghen
ende leefden also gebaerden si
dat dochte hem allen dier waren bi
daer was oec een boem geplant
so gedanen vint men genen int lant
die was geset int graf ten hoefden
sine swige bloeiden ende loefden
in allen tiden van den jare
dat was die waerheit openbare
dien boem willic u noemen
hi hiet ebenus sine bloemen
waren wit ende roet
sijn hout hadde nature groet
al warp ment in een vier binnen
en mochte vier no brant gewinnen
sine loever gaven oec
den soetsten roke dien ie man roec
ende soeter dan wi geseggen connen
ten voeten stoet oec jegen der sonnen
een boem die heet tyrebijn
sijn roke mochte niet soeter sijn
an die rechter side stoet een crismier
ende an die luchtre een balsemier
die gerechte balseme gaf
daer mocht men die balseme sien vallen af
van den crismiere droep crisme neder
van dien tween bomen en was no weder
hi en gaf den roke so goet
dat hem dochte dier onder stoet
dat hi ware int paradijs
die dese viere bome plante was wijs
alle die gode die waren doe
doe hise sette hi beswoerre toe
die gode die daden die boeme groeien
alt jaer loeven ende bloeien
daer boven plaghen altoes te sine
ende in te singene vogelkine
die nie en worden so bedwonghen
no somer no winter si en songhen
so soete geluut si onder hem maecten
weltijt dat si twee daer genaecten
eneghe joncfrouwe met enegen jongelinge
die gelieve waren onderlinge
die hovesch ende naturlec waren
die moesten te hant haer minne baren
van selker naturen was die sanc
tierst dat si horden dat geclanc
si liepen te samen haestelike
ende onder custen hem vriendelike
die minne was soeter die si dreven
dan ic u telle of vinde gescreven
maer was een dorper ocht een dore
als hi lieden soude daer vore
tierst hi hoerde der vogle sanc
hi gewan daer af so groet bedwanc
dat hi hem gere minnen daer naer
ne onder want maer al daer
moest hi slapen ter selver stede
so besweken hem alle die lede
dese boeme stoeden alle viere
om dat graf dat so diere
was ende so goet dat ict geprisen
niet en mach na sire wisen
om ene joncfrouwe was niene geen
so goet gemaect menich rijclec steen
waser an geset daer dogede an lagen
ende oec miracle te doene plagen
sofiere jogonten calcedonien
miraude bericolen ende sardonen
jaspen crisoliten diamanten
ametisten topasen jocanten
met dieren lijsten waest graf bevaen
daer mocht men oec sien ane staen
lettren al gescreven van goude
so openbare wie so woude
ende lesen conde dat hi las
nu hoert ic seggu wat dat was
daer stont hier leget blancefloer
in dit graf op desen vloer
die de jonchere floris dat scone kint
met gestadeger herte hadde gemint
doe dede die coninc over al gebieden
van sinen lande alle den lieden
kint ende kinne man ende wijf
also lief alsi hadden haer lijf
dat niemen der waerheit soude lien
jegen florise van siere amien
ende niet souden seggen el van hare
dan dat si doet ende begraven ware
doe ontboet men florise dat hi quame
die boedscap was hem wel gename
hi gereidde hem ende nam orlof
an alle die gene die waren int hof
willike keerde hi te lande weder
hi reet in die zale daer beette hi neder
hi groete sire moeder ende sinen vader
ende daer na dandre alle gader
hi vraechde te hant om sire amien
hem antworde niemen no dorste lien
die rechte waerheit alse mense wiste
doe hise niet sach ende hise gemiste
wart hi vervaert ende sere ondaen
ende liep wech ter cameren saen
daer hi haerre moeder in bevoer
vrouwe seit hi waer es blancefloer
mine amie die ic hier liet
u amie des en weet ic niet
ghi houd u sceren in doe gi doet
die vrouwe wart droeve in haren moet
alsi hoerde gewagen van harre dochter
florise wart in lanc so onsochter
roepse mi seit hi haestelike
si antwerdde wider vroedelike
ende seide sine wiste niet waer si ware
hi wart in lanc so meer in vare
vrouwe seit hi ghi doet guaet
wijstse mi ende doet den raet
dat ghise mi haestelike doet sien
does ander raet en mochte gescien
hi en moeste iet van haer weeten
seide si alse haer was geheten
dat si doet ende begraven ware
doe en wilde hijs niet geloeven hare
onthier ende sijt hem swoer
ay mi seit hi es blancefloer
mine wel soete amie doet
hi wart in dansichte harde roet
daer na so wonderlike bleec
dat sine varwe enen doden geleec
doe moest hi al met allen swigen
want hi began daer neder sigen
ende viel in onmacht optie erde
die vrouwe haer dies ververde
ende gaf enen crijt harde luut
dat ment in den hof ende daer uut
mochte horen gereedelike
doe quam gelopen haestelike
beide gader ter cameren binnen
die coninc metter conincinnen
ende dreven groet seer ten selven stonden
daer si haer kint in onmacht vonden
floris lach lange in onmacht
als hi bequam ende hem wart gesacht
ay mi wat heeft mi die doet geweten
seit hi dat si mijns heeft vergeten
ende blancefloere nam sine dede niet wale
noch biddic haer dat si mi hale
ende si mi lede ende wise
int gebloeide velt ten paradise
daer ombeit mijns haer ziele
wat waendi ocht so geviele
hoe blide ic van haer wesen soude
ay arme ocht mi leiden woude
tharen grave iemen goeder
doe namen die conincinne sijn moeder
ende leidden selve al daer
daer si hem seide over waer
dat blancefloer begraven lach
tgraf dochtem scone daer hijt sach
hi vant die lettren ende las
wat so daer ane gescreven was
hi las hier leget blancefloer
in dit graf op desen vloer
die de jonchere floris dat scone kint
met gestadeger herten hadde gemint
doe sach hi kinder lachgende staen
van rouwen wart hi so ondaen
dat hi drie werf beswalt achter een
no mochte spreken wort ne geen
no mochte sien no antwerden
sijn moeder stont daer te jegen werden
als hi bequam them selven weder
vor die kinder ginc hi liggen neder
ende weende ende claegde sijn ongeval groet
van blancefloere ende van haerre doet
ay blancefloer sei hi blancefloer
sident dat ic van di voer
leefdic met groten ongemake
wistic op wien hoe gerne ict wrake
dat ic di dus hebbe verloren
wi waren in enen dag geboren
ende gewonnen in ere nacht
dus waest gerekent ende geacht
gehouden ende geleert te samen
onthier ende wi so verre quamen
dat men verriet ende sciet ons beden
met rechte soudwi henen sceden
vander werelt binnen enen dage
niemen wancons mi dat ic di clage
ic ben serech utermaten
te minen live heefstu mi gelaten
in rouwen ende in groten wene
so hovesch en sach nieman gene
in der werelt no soeter wijf
so scone so soete was dijn lijf
dat ict geseggen niet en can
ic wane dat in dese werelt man
so vroet ne geen es die can gescriven
te rechte die scoenheit van dinen live
du waers spiegel van al den rike
du hilts di harde suverlike
nie gewan wijf so goede seden
als du hads no so scone leden
so scone ogen den mont so soete
so scone antwerde so scone groete
du verwons met dogeden al dine gespele
du hads gemaect vriende so vele
dat si di loveden ende minden
ende priseden alle die di kinden
niemen darf mi wanconnen dies
dat mi nie verleedde no verwies
dat ic di minde gestadelike
wi onder minden ons verholenlike
beide met scriven ende in latijn
dedic di verstaen den wille mijn
ende minen raet so dadestu mi
dat sijs niet verstonden dier waren bi
ay doet hoe nidech ende hoe sure
sijn dine seden ende dine nature
du best mordadech als een dief
du haets die di hebben lief
maer siestu iemen leven met spele
ende der bliscapen hebben vele
dien biedstu storm ende wijch
ende sets an hem dinen crijch
dien neemstu en werpsen openbare
uter bliscapen daer hi gerne in ware
maer roept di een arm keytijf
die onwerd heeft sijn arme lijf
dien oec selden goet gesciet
te hem en wiltu comen niet
des heefstu enen vremden sede
du en wils die di volgen mede
dat mach men an mi merken wel
jc roepe ende du best so fel
dattu mire clage niet wils horen
ic sal mi harde cume verhoren
in sal di soeken ende vinden gereet
ic sal doen na dien dat mi steet
so waer so ic mi sal bewenden
eer dese dach sal comen ten ende
salic mi selven nemen dat lijf
ens in der werelt man no wijf
hi en mogre lichte bewerven
dat hi hem selven snieme doe sterven
ic sal mi doden ic hebbe die gewelt
ende varen int gebloeide velt
daer blancefloeren siele jegen die mine
gadert ende leset bloemekine
doe rechte hem floris van den grave
niet verre bleef hi staende daer ave
tenen griffie voedersele hi vinc
daer ene guldine griffie in hinc
die hem hadde gegeven blancefloer
op minne doe hi van haer voer
alse floris die griffie uut trac
hi hiltse vor hem ende sprac
dese griffie blancefloer daeddi maken
ende gaefse mi bi derre saken
als icse dan saghe dat si woude
dat ic haers gedinken soude
nu leget mijn troest an di allene
du salt mi lossen uten wene
daer ic in ben ende nemen mi dat leven
al ne waerstu mi niet daer toe gegeven
haest dats wesen sal dat doe
metten woerde droech hise hem toe
ende wildse te sire herten steken inne
dit sach sijn moeder die conincinne
ende liep te hem waert ende prant
haestelike die greffie uut sire hant
nu hort hoe sine daer na begonste
te castiene alsi wel conste
floris sei si wel lieve kint
hoe domplike heefstu gemint
ende best keytijf van dinen live
dattu dor die minne van enen wive
di selven wilds verslaen ter doet
ende dogen dor haer die grote noet
ens in der werelt niemen altoes
no verwoet no sinneloes
hi en hadde liever in grote pine
blint ende doef ende stom te sine
in dese werelt emmermeer
in rouwen ende in groet seer
dan te dogene die bitter doet
die anxt van haer hi es so groet
wat waenstu datti soude vromen
dattu di versloeges waenstu dan comen
int gebloeide velt int paradijs
neen du niet dies benic wijs
dat en sal di niet mogen gescien
daer en saltu blancefloere niet sien
daer es binnen so grote core
dat men hem allen verseit die dore
ende menre niemen wille gehoren
die besondecht sijn te voren
du salt dijn woninge kiesen elre
ende varen ter helle in den donkren kelre
daer biblis es ende dido
die so serich sijn ende so onvro
datsi met clagene die wincle vervuilen
daer soeken si ende soeken sullen
emmermeer ende niewet vinden
haer amise die si minden
ende so starke minne droegen
dat sire hem selven omme versloegen
floris nu hebt goeden troest
in toewaert bestu wel na verloest
di sal noch vele goeds gescien
ic wane du salt noch levende sien
blancefloeren diere amie
ic weet noch selke ersatrie
dat icse bider cracht dier leget ane
levende weder gewinnen wane
doe ginc si wech ten coninc waert
rouwech ende sere vervaert
here sei si hoe gerne ic u bade
dat ghi ons kints hadt genade
siet hier die griffie die hi hadde geset
in sijn herte te stekene ne haddict belet
hi ware doet te derre stede
ic was daer bi ende ic dede
den raet dat ics hem bi liste
ontrac eer hijs selve iet wiste
vrouwe seit hi nu en weest niet te ga
ic wane hi hem selven niet versla
ghi selt varinge sien dat hi sal
sire sericheit vergeten al
here seit si dan mach niet wesen
van den rouwe sal hi cume genesen
en si dat hi sterve ende niet eer
wine hebben al der kinder meer
dan hem ende ocht wi dat verslaen
het sal ute breken saen
dat si bi ons ende die niemare
sal lopen ende worden mare
dan sal groet sijn onse scande
ende onse lachter in allen lande
vrouwe seit hi het ware quaet
dadics el dan uwen raet
van hem beden volgics u
here seit si wel segdi nu
wi moghen oec weten wel gerede
dat wise te gader selen hebben bede
ochte gader beide verliesen
van desen moeten wi dat beste kiesen
vrouwe seit hi so segget heme
dat hi ne genen rouwe neme
ende hi blide wese ende vro
want die rechte waerheit draget also
dat blancefloer sine amie levet
die hi harde gemint hevet
si keerde haer omme ende loech
der woerde dochten haer genoech
ende ginc te florise weder allene
sone seit si niet en wene
ic sal di seggen ende lien
die rechte waerheit van dire amien
si levet daer es niet int graf
wi hebben di geseit logene daer af
ende daden seggen beide gader
bi onser lust ic ende dijn vader
dat si doet ware dat wi dat seiden
daer bi waenden wise di verleiden
wi waenden als duse doet souds weten
dattu haerre minne souds vergeten
ende nemen dan eens coninx dochter
des souden wi hebben geleeft te sochter
dan ochti blancefloer bleve te wive
emmermeer te dinen live
om dat si onedel ende kersten es
entijn vader wilde niet gehingen des
dat si dijn wijf soude wesen bleven
wilde hise verdoen maer hi lietse leven
bi den rade die wi hem rieden
ende bevalse comannen ende deedse bieden
te cope ter marct daer hise sande
daer cochtense comanne van verren lande
met groten scatte haestelike
ende voerdense wech in vreemden rike
vrouwe seit hi segdi mi waer
jaic seit si al sonder vaer
ic salt die doen sien ogelinge
doe deedsi roepen jongelinge
die dapper waren ende starc
ende dede oplichten den sarc
alse floris niet en vant daer onder
hi dankes gode het dochtem wonder
doe seide hi dat hi wilde leven
daer wart die rouwe sciere verdreven
vander bliscap hi wart so blide
dat hi hem vermat te verne sonder bide
ende ne ghere rasten onder winden
hi en soudse soeken ende vinden
waer sose ware genendelike
ende brengense weder blidelike
maer hi des niet merken woude
wat pinen hi daer omme dogen soude
ende hoese hem soude werden te sure
dat seide diederic die dese aventure
in dietsche uten walsche vant
dat menre soude lettel vinden in dlant
die souden willen geloeven dies
dat iemen so sot ware ende so ries
ochte van so coenen sinne
die soude dorren dor enege minne
die grote coenheit doen die hi sal bestaen
vander bliscap die hi heeft ontfaen
sone roeket hem wat over geet
hi gaet ten coninc daer hine weet
ende sijn moeder emmer an sijn side
hi gaet serech ende hi gaet blide
om blancefloere serich ende erre
dat si es gesent so verre
ende andersins blide dat si levet
here seit hi ic bidde u dat gi mi gevet
orlof te varne ic wilse soeken
blancefloer wat darf mi roeken
in welken lande ic mi bekere
des icse vinde noch biddic here
beide u ende mire moeder
dat ghijs mi noch maect vroeder
end mi geraet alse mi gedoge
in welken lande icse vinden moge
doe seide hem haergelijc ende swoer
dat sine wisten waer si voer
doe lachterdet die coninc ende seide hoe quaet
hadde geweest der vrouwen raet
dat si riet dat mense vercochte
maer floris dat beter dochte
dat si levede dan si doet ware
si pensede om hem ende hi om hare
want hi soude haer volgen waer si doot
ende genieten des selfs dies si genoet
nu es die coninc harde verdroeft
hem dunct dat hi raets behoeft
ende list hoe hine behouden mach
hi vloekede die wile ende den dach
doe hise ter marct te cope sinde
so sere ontsach hi hem van sine kinde
dat hijt om hare verliesen soude
ende hise gerne weder copen woude
twivout dierre dan hise vercochte
waer iemen diese hem weder brochte
hi vloeckte oec harde den selven tijt
dat hi moeste sijn vermaledijt
doe hi alrerst harre moeder vant
daer hi roefde in der kerstine lant
noch bidt hi sinen sone dat hi blive
hi sal hem selke geven te wive
die scone sal sijn ende van hogen magen
die crone met eren moge dragen
here seit hi ocht gi mi mint
sone gewages nemmer bedi men vint
in al der werelt wijf ne gene
die ic minnen mach sonder haer allene
so ghi mi henen haestet meer
so wi beide weder keren eer
sone nu hebt den orlof mijn
na dien dats ander raet en mach sijn
ic sal di helpen ende gewinnen al
datti daer toe behoeven sal
rijclike pellene ende cleder van siden
ende goede ors met dieren gesmiden
daer toe gout ende silver te vullen
ende knapen die di dienen sullen
maer ic bidde di dattu dies
goeden goem neems ende besies
in welker maniere duse soeken salt
ende ochti oec so gevalt
dattuse vints in welker gebare
du di mocht vertogen dare
ende hoe duse best salt mogen gewinnen
want grote list behort ter minnen
here seit hi nu hoert na mi
ic wane dat dit die beste raet si
die men daer toe gepensen can
ic sal varen gelijc enen coman
die wille copen ende vercopen
twelf someren selen vor mi lopen
so willic dat men bi uwen rade
die drie met silvere ende met goude lade
dander drie selen dragen gemunte penninge
dat wi mogen onse teringe
ende onse wedden quiten te gereder
die twee selen dragen goede cleder
pellene samite scarlaken diere
so willic dat dragen de viere
bont werc grau ende sabelijn
metten twelf someren selen sijn
dier goem selen nemen twelf garsoene
dit staet u alre best te doene
met mi selen varen twelf scilt knechte
die mi connen dienen te rechte
ende goem selen nemen ten rossiden
ende ten orssen ende ten gesmiden
ic wille oec een van uwen drossaten
die milde es ende hem best can gelaten
ende daer toe uwen camerlinc
die hovesch ende vroet es talre dinc
dese selen mi ter noet geradech sijn
ende copen mijn eten ende minen wijn
die twee portren willic voeren met
diese vercochten want si weten bet
dan ic ochter enich ander coman voere
ende weten oec bat van blancefloere
waer sise vercochten ende hoe gedanen lieden
ende waer si achterst van haer scieden
haer raet mach mi wel vromen
wi selen seggen waer wi comen
dat wi varen om copinge alse coman
gevallet oec dats mi god an
dat wire omme vragen ende eischen
ende wise ieweren mogen gevreischen
ende wise mogen gewinnen met scatte
ende men ons doe te wetene datte
wine selent om gene have laten
wi en selenre omme geven utermaten
der haven so vele mogen wi met eren
ende blidelike weder te lande keren
floris heeft sine tale gheent
die coninc hem droevelike omme went
ende doet gereiden ende gewinnen al
des hi in den wege behoeven sal
hi gaf hem dat hi hebben woude
ende alse floris orlof nemen soude
ende al gereet was sine vaert
die coninc dede brengen een teldende paert
al gesadelt dat hi harde minde
ende gaeft florise sinen kinde
so gedaen ne vant men verre no wide
in al der werelt sijn een side
si was wit ende dander roet
dat dochte den menegen wonder groet
sijn hoeft was al besprinct met bloemen
menegerhande die ic niet can genoemen
vele naturliker dan ofse een man
met varwen hadde gemaket daer an
ende die nature hadt also te voren
gemaect ende wart daer mede geboren
het was scone ende snel
ende harde fier dat weet ic wel
van den gesmide salic u seggen een deel
van spaenscen pellene was die paneel
met siden gewracht gestict gescakiert
ende was utermaten geciert
van den gereide die sadelbome
hadde een sadelere gemaect van rome
ende gesneden van visch rebben
die van naturen rode varwe hebben
daer mocht men merken an den snede
wonderlec werc ende bendechede
van pelline was al gewracht die coverture
daer was in gewracht menege creature
onder vissche vogle ende serpent
twee darengerden waren den coninc gesent
van poelien die toten gereide
wel voegeden ende waren sidijn beide
goud drade mocht mer in sien lopen
men soudse harde diere copen
die nu so gedane hebben woude
die gespen waren zilveren die tongen van goude
van siden waren al te samen
die sloppen die daer jegen quamen
die vorboech die daer toe behorde
was ene rikelike gout borde
binnen gevoedert van corduwane
menegerande bellekine hinger ane
van goude waren die stegebande
met rechte soudmen die hande
diese wrachten prisen ende loven
hi hadde van beneden tote boven
so wonderlec werc gewracht daer an
dat ict vertellen niet en can
van den gereide hebdi gehort
nu salic u een deel seggen vort
van den breidele so ic best mach
ic wane uwer geen nie en sach
so rikeliken breidel bi sinen tiden
thoeftstoel was al gewracht van siden
daer ane stoet menich ledekijn
deen van goude dander zilverijn
gewracht met meestrien alle
stenekine alse kerstalle
stonden bendelike daer in geset
een gouden belleken an elc let
dat seiden die de steenkine sagen
ende kinden datter dogede an lagen
meer dans mi iemen geloeven soude
die braken entie ketenen waren van goude
tgebet was silverijn in den mont
die togel siden geweven ront
twee goudine braken daer tenden hingen
ende daer tenden dor die braken gingen
ten andren ende an den togel hinc
van goude een wel gemaect rinc
met desen gesmide gaf die coninc tpaert
sinen sone te helpen te sire vaert
ende dede hem spannen twee goudine sporen
die hi te sijns selfs boef hadde vercoren
een vingerlijn hem sijn moeder gaf
daer si hem dogeden vele seide af
minne seit si ic biddi dattu altoes
minen raet niet en verroekeloes
du en voers met di dit vingerlijn
also lange alst over di sal sijn
en darfstu niet vruchten van quaden diere
no van watre no van viere
dine sal mogen scaden wapen no geen man
daer liggen oec meerre dogede an
dies ic geloeve ende seker bem
wie soet draget over hem
ende soeket enege dinc gestadelike
hi salse vinden ende gewinnen sekerlike
dat hi soeket spade ende vroe
an sinen vinger deedsijt hem doe
hi ontfinc ende dankes sire moeder
van so scoenre gichte ende so goeder
daer hi blancefloere mede waende gewinnen
ende weder te spaengen bringen binnen
hi nam orlof ende wilde varen
daer mocht men sere sien mesbaren
ende utermaten wenen bede
vader ende moeder tien gescede
haer hande wringen ende sliten haer haer
alle die gene die waren daer
si weenden ende hadden rouwe also groet
als hi vor hem lage doet
maer sijn moeder dreef den meesten ween
ende custen tienwerf al in een
ende dicker hadde gedaen maer haer benam
die coninc sijn vader die totem quam
ende custen oec an sinen mont
drie werf ter selver stont
emmer waren si in dien
dat sine nemmermeer waenden sien
hen gesciede alsijt ontsagen
want sine nemmermeer en sagen
floris sach se so groten rouwe driven
met gode hiet hise alle bliven
doe riepen si alle man ende wijf
ende bevalen te gode sijn scone lijf
hi voer wech soeken blancefloere
ende seide en ware dat hise bevoere
hi soudse soeken sonder inde
ende euwelike int ellinde
nu es floris comen buter stat
ende sine someren wel op haren pat
hi achte sijn dach vaerde ende sijn dinc
ende nam raet met sinen camerlinc
welcsins mense best tierst sochte
die camerlinc seide dat hem best dochte
dat si voeren ter havenen daer blancefloer
metten comannen scepede ende voer
si voeren so lange dat sire quamen
haer herberge si met enen portre namen
die gewone was te herbergen coman
ende hovessche liede wel onthalen can
sijn gesate was buten harde rijclic
binnen scone ende suverlic
men stalde die paerde ende dede hem geven
te vollen van hoie ende van even
some gaen si ter marct als hem was geheten
om haren dranc ende om haer eten
ter herbergen si genoech weder senden
dat dierste eten datsi te cope venden
broet ende wijn ende als te vullen
dat si ten etene behoeven sullen
ende doen gereden houde dat eten
dat hadde hem floris te voren geheten
dien si eren ede groet heerscap houden
si seggen dat si coman sijn ende gerne wouden
tilike scepen ende over varen
ende an ander copinge haer goet bewaren
als haer eten was gereet
men rechte die taflen die waren breet
men eisschede water ende si dwoegen
twee ende twee hem te gader voegen
die werd hadde therte vro ende blide
dien jonchere sette hi neven sire side
ende si begonden eten ende drinken
daer mocht men doe den wijn sien scinken
daer gingen die guldine coppe entie silverine
beide met clareite ende met wine
onder heren ende knechten gemeenlike
die te voren hadden geseten moedelike
si dronken wel ende aten
dat si der moetheit al vergaten
ende seiden alsi gevoelden des wijns
si hadden die herberge sente mertijns
si loegen ende spraken haer ende geins
maer floris hadde al ander gepeins
hine hadde bliscap no ioie gene
sonder om blancefloere allene
te hare waert hadhi emmer sijn gedochte
binnen den etene hi sere onsochte
ende dicke om haer versochte
no eten no drinken dat hi mochte
so lettel hi op sine hande sach
van den gepeinse dat hem int herte lach
dat hine wiste wedert was broet
so vleesch dat hi te monde boet
dit dede hi so dicke ende so openbare
dats die vrouwe wart geware
haren here nopede si behendelike
here en siedi niet hoe droevelike
hem die jonchere gelaet ende versucht
in weet wat hi peinst ede vrucht
hine et geredelike no drinct wijn
al seggen si dat si comanne sijn
si sijn elre omme geport uut
doe sprac si te hem over luut
jonchere ic hebbe gemerct an u
van beginne van den etene tote nu
hebbics ware genomen ende geweten
dat gi vele hebt gepenst ende lettel geten
in weet niet wat u deert
lichte waert te cope dat gi verteert
oec sagic hier des es niet lange leden
ene joncfrouwe van den selven seden
die mi dochte dat al dus voer
haer selven noemetsi blancefloer
gi dinct mi harde geliken hare
beide van hude ende van hare
van pensene hilt si gene mate
ghi dinct mi van dien gelate
ende van der voeren dat si mi dochte
si versuchte over etene dicke onsochte
ende gewoech dicke eens haers amijs
dien si harde minde ende hiet florijs
daerse omme was versent ende vercocht
dat seiden diese hier hadden brocht
dat sise voert vercopen wouden
ende te babylonien met hem voeren souden
alse floris blancefloer noemen horde
hine gaf der vrouwe gene antworde
van der groter bliscap die hi ontfinc
hine wiste wat hem over ginc
so harde verwandelde hem sijn moet
dat hi enen nap met wine die vor hem stoet
met enen messe al omme sloech
doe spraker die werd toe ende loech
te spele ende seide openbare
dat hi boete sculdech ware
dat hi omme sloech den wijn
die mesdaet moeste gebetert sijn
doe dede floris reken in sine male
enen guldinen cop al metter scale
die rijclic was ende harde groet
blidelike hine der vrouwen boet
vrouwe desen cop gevic u
bedi gi hebt mi vertellet nu
van blancefloere dierste niemare
die ic gevreischen conde van hare
tote nu ne wisticse soeken waer
nu salicse soeken ende volgen haer naer
te babylonien in die stat daer gise mi
hebt gewijst ende waent dat si si
die vrouwe nam den cop in die hant
ic wane menre lettel so scone vant
te dien stonden in die port
haren man gaf sine vort
ende dancte den jonchere van den lone
ende bad gode dat hi die scone
te sinen wille noch moeste gewinnen
ende weder bringen te lande binnen
doe seide floris dat hi betren woude
die mesdaet die hi bi sire scoude
optie tafle den wijn verstiet
sinen drossate hi gebiet
dat hi scinke den besten wijn
alle den genen die daer sijn
binnen den huus die wille drinken
daer mocht men mildelike sien scinken
daer gingen die guldene coppe al omme
daer wart geradech ende vroet de domme
daer dochte den bloden dat hi es coene
daers geen so arm onder die garsoene
hem en dunct dat hi si so rike
dat hi den hogesten cume gelike
met groter bliscap hebben si bracht
den tijt wel naer ter midder nacht
doe ginc die jonchere een lettel slapen
so daden scilt cnechte ende cnapen
die van den wege waren gemoeit
mettien waest hoge gevloeit
die wint keerde hem omme int nort
doe dede die verman roepen in die port
ochter enege coman waren
die te babylonien wilden varen
dat si ter havenen voeren daden
haer gewant men soude die scepe laden
alse dit floris hoerde het bequam hem wel
ende wart blide dat hem gevel
te babylonien so gereet te verne
daer hi soude wesen gerne
hi dede quiten dat hi hadde vertert
ende nam orlof an sinen wert
met gode hiet hise alle bliven
sine someren dedi vor hem driven
ter havene waert daer hi vant
goede scepinge ende werpte te hant
doe seiden die meestre dier waren an vroet
dat si den wint hadden te seilne goet
die lucht claer ende gestade weder
tghetelt daden si breken neder
haren cnapen dien sijt bevalen
ten hunnen daden si tseil op halen
some vingen si ten gerden ende some ten corden
met enen gestaden winde van norden
rumeden si die havene van der stat
nu hort wat floris den stierman bat
die van den scepe was geherst
dat hine ant lant sette alrerst
dat hi in die stat te babylonien mocht comen
bedi hem was geseit ende hadde vernomen
dat van dien dage over dertech nacht
alle die coninge hadden geacht
die van den ammirael hilden haer rike
dat si ter feesten alle gemeenlike
te hove te babylonien souden varen
alsi elcs jaers gewone waren
mocht hi die feeste daer belopen
hi soude sijn goet daer wel vercopen
sine scarlakene ende sijn sidene cleder
vele te dierre ende te gereder
die stierman geloefde aldus florise
daer was in den scepe vele spise
van brode van vleesche ende van wine
alse met conincs kinde behoeft tsine
si hadden wint te maten ende niet te vele
ende seilden acht dage met vollen zele
sint dat sijs alre ierst begonsten
dat si lant ne geen gesien en consten
no daden seil daar binnen striken
eens anders dages sagen si bliken
ene roke daer op was geseten
ene stat die blandas was geheten
van der stat sach men in die zee
twintech milen verre ende mee
daer seide die scipman over waer
ware floris met sinen gewande daer
hi mochte binnen vier dagen vort
te babylonien varen in die port
ende met hem driven sine someren alle
si en worden belet met ongevalle
tierst dattie stierman versach de stat
hi stierde derwaert den rechten pat
die hi conste ende si gewonnen
die havene bi den lichte vander sonnen
men galt den verman den verscat scone
ende gaf hem boven al sinen lone
meer dan hi eisschede ende hebben woude
twintech marc van silvere ende tien van goude
dede hem selve hebben florijs
hem dochte hi hadden gevoert int paradijs
doe hine ant lant hadde geset
dat hi vinden waende hi en worde belet
bi andren ongevalle blancefloere
ende gewinnen ocht hise bevoere
sijn orsse ende sijn someren dede hi ontscepen
sijn scrinen sijn malen te lande slepen
hi verwarf des avonts ende gewan
sijn herberge met enen riken man
die menege wege waren cont
hi hadde in die havene sinen drachmont
ende was gewone dat hine laden dede
ende als hi was geladen dat hire mede
in spaengen ocht in andren lande voer
mettien scepe was blancefloer
van spaengen te blandas over brocht
metten comannen diese hadden gecocht
ten selven huus hadsi gelegen ene nacht
daer floris hadde te herbergen geacht
daer mach hi andre niemare horen
van blancefloere die hi hadde vercoren
tierst dat si ter herbergen quamen
men hiet den cnapen dat si goem namen
ten someren ende ten andren paerden
datsise corenden ende wel bewaerden
si vonden die herberge wel bewest
van dies hem behoefde best
orscoren genoech ende voeder
van so scoenre herberge ende so goeder
vant men quaden coeder daer
so wel waest bewist van spisen alt jaer
si vonder genoech broet ende wijn
ende verken vleesch ende renderijn
gesouten ende ongesouten bede
ende van menegen dinge scone gerede
alse die scilt cnechte ende die garsoene
hadden gedaen dat hem stoet te doene
haers selves gemaecs si doe plagen
want si waren verpijnt in negen dagen
ende binnen negen nachten in die zee
des haeste men teten te mee
daer vonden si oec in enen quaden sede
want dammirael daer nemen dede
harde swaren tol enen sinen seriant
die tgerechte van hem hilt int lant
waest recht waest onrecht si vertolden daer
van haren goede swaren vaer
doe si haren tol hadden af gedaen
deten was gereet ende gingen dwaen
die jonchere was int scoenste geseten
doe dede men vort bringen dat eten
men diende hem rijclic alrerst
want hi van hem allen was geherst
met guldinen ende met silverinen vaten
si dronken alle vrolike ende aten
maer hi selve des lettel achte
emmer hadde hi in sine gedachte
daer hi omme was geporret uut
dit vernam die werd ende sprac over luut
jonchere mi dinct dat gi lettel et
ic wane u harde an u eten let
ende u harde mescomt in uwen moede
dese grote tol van uwen goede
here seit hi dat moechdi weten wel
dat daer omme si ende niewer omme el
dat ic dus peinse ende droeve bem
doe antwerde die werd ende sprac te hem
here seit hi bi dire voeren gedinkes mi nu
ende bi den gelate dat ic verneme an u
hier was een geselscap van comannen tjaren
die ic wane dat van spaengen waren
in dese herberge lagen si enen nacht
van spaengen had icse vor mi bracht
al hier in die port met minen drachmonde
alle waren si blide davontstonde
maer daer was mede ene scone joncfrouwe
die vele peinsde ende hadde rouwe
dat sine mochte drinken no eten
blancefloer seidsi dat si was geheten
ende also noemdense die met haer waren
floris was blide van der niemaren
ay here seit hi moechdi nu vort tellen
van dier joncfrouwen ende van dien gesellen
ocht gi iet vernaemt hoe si hem berieden
waer si souden varen doe si henen scieden
jonchere seit hi si achten te verne her vort
te babylonien in die port
doe dede floris reken van scarlaken roet
enen mantel die hi sinen werd boet
ende enen silverinen nap beide vier nuwe
her werd dese gichten sijn beide uwe
derre seldi blancefloere weten danc
van harre minne hebbic so groet bedwanc
dat ic dor haren wille moet varen dolen
in minen lande wart si mi verstolen
ende nu weet ic waer icse vinden sal
here seit hi god geve hem ongeval
die u beraden heeft dit leet
god moetu u amie wisen gereet
ende moet u noch met haer geven
bliscap spel ende lange leven
doe saten si over etene ende spraken
van desen ende van andren saken
maer floris conde haers niet vergeten
doe si genoech alle hadden geten
ende op waeren gedaen die scoenlakene
floris geboet die bedden te makene
selve ginc hi opt scoenste slapen
doe gingen te bedde heren ende cnapen
daer floris sliep hem droemde sochte
om blancefloere want hem dochte
dat hise met sinen ogen sach
ende hi in haren armen lach
si in den sinen ende hi in den haren
als hi ontspranc wart hi geware
dat het droem was ende logene al
doe vloecte hi sere sijn ongeval
dat die bliscap te niete bleef
die hem dochte dat hi dreef
die nacht leet die hem verwies
smargens alse die wachter blies
ende floris sach dattie dageraet op ginc
doe wecte hi selve sinen camerlinc
doe porden scilt cnechte ende garsoene
ende daden dat hem bestoet te doene
die someren dreef men als men noch pliet
doe en wilde floris langer merren niet
die werd gebrachtene uter stat
te babylonien opten rechten pat
des nachts herbergeden si in een casteel
daer si haers willen oec hadden een deel
si vonden scone herberge ende goeden wert
ende gouden blidelike dat si hadden vertert
ende porden sanders mergens vroe
in ene dorp marct herbergeden si doe
daer men hem seide dat mense hadde sien liden
ende met comannen te babylonien riden
des anders dages porden si metten dage
ende voeren vort optie rechte slage
ende quamen omtrent die vespertijt
tenen watre dat snel was ende wijt
die fire hiet ende was harde diep
een arm vander zee die so sere liep
datter nie brugge over ginc
een horen daer an enen stake hinc
die horen was yvoren cypres die stake
ende was daer gehangen om die sake
die den verman hebben woude
dat hi den horen blasen soude
an dander side stont monflijs
den horen nam in die hant florijs
ende setten te monde ende blieser mede
dat hijt te monflijs horen dede
die scepeliede te hem quamen
tierst dat si den horen vernamen
ende loeden int scip in corter stonden
wat so si te voerne vonden
die meester was selve met enen bote over comen
ende hadde floris met hem int scip genomen
alsi hadden geladen keerden si weder
floris wart pensende ende sloech thoeft neder
als hi gewone was ende dicke plach
doe hi vernam ende den jongelinc sach
van so edelre gedane ende so droeflec gebaren
jonchere seit hi welcsins wildi varen
ende wat saken soecti in dit lant
floris antwerde hem te hant
meester dat moegdi selve sien
dat wi coman sijn ende copingen plien
te babylonien hebwi geacht te verne
maer te nacht souden wi bliven gerne
hets ons te nachtelic te porne vort
hebdi enech huus in dese port
dat gi mi moegt herbergen met minen gesellen
onse someren ende onse paerde stellen
here seit hi ic hebbe herberge goede
dat ic u wane herbergen tuwen gemoede
ende al uwen gesellen doen gemac
dat ic u eer vragede ende an u sprac
dat was bedi mi dochte des
ic weet wel dat cume leden es
dat vierendeel van enen jare
dat ene joncfrouwe van dien gebare
aldus met mi hier over voer
die liede noemdense blancefloer
diese met hem hadden brocht
dat seidsi dat mense hadde vercocht
om enen jonchere die in spaengen bleef
daer si groet seer omme dreef
alse floris van haer spreken horde
so wel behaegden hem die worde
dat hi hem te blideliker geliet
here seit hi waer voerse doe si henen sciet
vrient ic segt u alsict hebbe vernomen
die comanne daer si mede was comen
vercochtense den ammirael om groten scat
ende si bleef te babylonien in die stat
dat weet ic wel sekerlike
daer hilt hem floris vroedelike
die wilde sine sake niet laten verstaen
als hi den andren hadde gedaen
doe si haer goet te lande hadden bracht
si traken ter herbergen ende bleven den nacht
gemackelike metten goeden man
des mergens alst dagen began
quiten si haer wedden ende namen orlof vroe
tien pont gaf floris sinen werd doe
om dat hi hem vriendelike hadde gedient
her werd ic biddu of gi enegen vrient
te babylonien hebt in die stat
die dor u soude doen iet wat
daer ons te herbergen voechde te sine
dat gi hem ombiet met uwen littekine
dat icker hebbe te doene dat hi mi
gehulpech ende geradech si
die werd seide gerne ic seg u wat gi doet
buten babylonien vindi ene vloet
die snel es diep ende breet
die brugge die daer over geet
begoemt een goet man ende sitter besiden
dat daer niemen en mach liden
hi en moet verdingen jegen heme
also alsic den verscat neme
neemt hi den tol van der bruggen daer
wi hebben gesellen gesijn menich jaer
wat so wi verhogen ende winnen
delen wi getrouwelike ende met minnen
te babylonien in die scone strate
heeft hi staende sine gesate
met vasten torren ende met hogen
dit vingerlijn seldi hem togen
te littekene dat hi u dor minen wille
beide openbare ende stille
gehulpech si ocht gijs hebt noet
floris nam dat vingerlijn als hijt hem boet
ende dancte hem harde doe hi van hem sciet
dat hi hem te sinen saken geriet
hi nam orlof ende voer met sinen goede
vor middach quamen si ter selver vloede
daer af getellet te voren was
den portre vonden si sittende op een gras
an deen side onder enen boem
om sinen tol doen nemen goem
daer had hi van allen een denier van goude
waest man of paert datter liden soude
daer moest hi vertollen die over die brugge leet
van so rijcliken clederen was hi gecleet
dat hi sceen die rijclicste vander stat
floris ginc te hem waert daer hi sat
van al den goden quedde hine over luut
daer na seide hi hem groet saluut
van sinen geselle ende togede hem tvingerlijn
siet hier gewarech littekijn
nu hort ic seg u wat u ombiet
ocht so gevallet dat ons noet gesciet
dat ghi ons helpt ende geraet
als ghi hem soud doen ende niet en laet
beide openbare ende stille
ende gi ons herberget dor sinen wille
ende peinst ende acht om onse vrome
den goeden man was hi willecome
tierst dat hi verkinde tvingerlijn
hi naemt ende gaf hem weder dat sijn
ende wijsde hem enen tor in ene strate
vrient seit hi siet ginder mijn gesate
daer vindi mijn wijf ende mijn maisniede
vaert daer ende segt dat ic haer ombiede
dat si u herberge ende wel onthale
u ende u geselscap altemale
ende toget haer oec mijn vingerlijn
ghi selt haer willecome sijn
doe voer floris van hem blidelike
te sire herbergen daer hi hoveschelike
ontfaen was hi entie sine
ende geherberget bi den littekine
nu es floris comen daer hi wesen soude
hem bedarf wel dat hi hem houde
met sinne ende pense weder ende vort
al es hi comen in die port
daer hi blancefloere in weet
nochtan dunct hem harde ongereet
so getrouwe vrient dat hi moge
te sire saken geraden alst hem doge
ende helpen met liste dat hise gewinne
selve wart hi peisende in sinen sinne
dat hi grote sotheit heeft bestaen
floris sprac te hem selven wat heefstu gedaen
waer omme heefstu geruumt dijn rike
du heves gedaen onvroedelike
nu bestu comen daer blancefloer es
wien machtu nu getrouwen des
dune kens hier niemen die di geve raet
lijstuus jegen iemene hets di quaet
ende het den ammirael wert vort geseit
hi soude di doen becopen dine dompheit
hi soude di doen slepen ende vangen
ende daer na verbernen oft hangen
begef diere sotheit die du heefs geacht
kere weder te lande so du ierst macht
dijn vader sal di selc wijf gewinnen
die du wel salt mogen minnen
die scone sal sijn ende van hogen geslachte
here god wanen quam mi dit gedachte
wat heefstu geseit bepeins di bet
en gedinct di niet dattu hads geset
dine griffie te diere herte binnen
ende soutti hebben verslegen dor haer minne
om dattu wanes dat si waer doet
maer dat mijn moeder sach ende mi verboet
ende soutstuse al hier weder soeken
te waren ja du wat darf di dan roeken
dattu best daer duse soeken souts
om also vele silvers ende gouts
alse te babylonien in die stat es binnen
ende dammirael selve soude gewinnen
so weet ic wel dat ic niet en voere
weder te lande sonder blancefloere
behouden minen live ende mire eren
ne magic sonder hare niet weder keren
ic sal bliven noch ende sien
ochtic emmer moge comen an dien
die mi gehelpe dat icse spreke
ter minnen es so menegen treke
si maect saen menegen gesont
dien si te voren heeft gewont
dier lettel op hopet dien geeft si geval
des hopic te bat dat icse gewinnen sal
dat bliven es mi best na dien dat nu staet
si sal selve daer toe soeken raet
mocht sijt gevreischen dat ic waer hier
men seit dat quaet te wachten es dat dier
dat te woude waert lopen wille
dat seit die dorper in sinen bispille
god helpt ter dinc dicke den man
daer hi selve de hant slaet an
in desen twivele stoet hi lange
van minnen stoet hi in groten bedwange
dat hem die sorge verboet te doene
dat hiet hem die minne ende maecten coene
die minne troestene ende seide blijf
die sorge hiet hem behouden dlijf
ende keren te lande ende wesen blide
so lange was hi in desen stride
dat sijn werd ter herbergen quam
tierst dat hine sach ende vernam
peisende staende ende harde verdroevet
alse een die wel raets behoevet
soete vrient seit hi scone jongelinc
mescomt u van derre herbergen enege dinc
dat icker u ane gebetren moge
dat salic u betren sijt wel in hoge
here seit hi god lone uwer scoenre sprake
an dherberge mescomt mi gene sake
maer ic danker u ende bidde te gode
dat hi mi noch tuwen bode
late gescien dat ic u moet
der eren danken die gi mi doet
maer ic sorge ende bens in vare
dat ic cume sal vinden die ware
die ic soeke te desen stonden
ende al gevallet oec dat si worde vonden
dat icse cume gewinnen sal
en doe goet raet ende groet geval
vrient seit hi nu gawi eten
daer na willic u sake weten
na dien dat ic hore dat u staet
salic u geven den besten raet
dien icker can gepeinsen toe
men gaf water ende si dwoegen doe
die werd was vroet ende van gestaden sinne
te hem riep hi die werdinne
vrouwe seit hi pleget des joncheren
ontfaten blidelike ende met eren
ende merct oec wel oft gi iewren bekint
ocht gesaget so scone een kint
doe gingen si sitten alle drie te samen
ic wille u noemen harre drier namen
die werd hiet daries sine werdinne licoris
tusschen hem tween sat floris
men dede voert dat eten bringen
der scinken vele daer omme gingen
tusschen die goudine coppe entie silverine
scincten si den clareit metten wine
moraet ende andren dieren dranc
het soude u allen dinken te lanc
noemdic u die gerechten alle
om dat ic wane dat u bet bevalle
salict u corten daer ic mach
ic weet wel dat uwer geen en sach
no onder heren no onder cnechte
so wel gedient ende so menich gerechte
als men daer ter taflen droech
alle dier waren hadden genoech
tachterst die werd bringen dede
van crude daer si hem mergeden mede
ende corten haren tijt ende gerne aten
si dronken haren wijn ende si saten
blidelike ende met groter mergingen
doe dede floris enen goudinen cop bringen
al vol gescinct met dieren wine
die wel voegde eens coninx te sine
daer blancefloer omme was gegeven
diene doet met groten pinen leven
tierst dat hire an sach gemaelt
hoe helene was in grieken gehaelt
die parijs onscoec die jongelinc
ene grote hitte hem over ginc
ende daer na ene coude so groet
dat hi beefde ende verscoet
ende een suchten van sire herten trac
nu hort wat hi them selven sprac
ay floris seit hi ongevallege florijs
en siestu hoe geluckech was parijs
wat werelden dreef hi ende hoe soete lijf
doe hi den coninc van grieken sijn scone wijf
helenen ontvoerde over zee
here god en sal mi nemmermee
dat mogen gescien dat ic sal voeren
al dus der scoenre blancefloeren
hoe lange mach mi dat eten dinken
dit lange eten dit dicke drinken
ja en hevet hem die werd des vermeten
dat hi di sal als wi hebben geten
geradech ende gehulpech sijn
dor sijns gesellen littekijn
hoe sere vernoeit mi des sittens hier
doe liepen hem die tranen over die lier
so dats die werdinne wart geware
tierst dat sijt sach ontfarmets hare
ende began te merkene sine seden
die gesceppenisse van sinen leden
sine edele gedane sine witte huut
sine scone ogen daer die tranen uut
liepen gedichte over die liere
die vrouwe was hovesch ende goedertiere
ende sprac tharen man ende toget heme
here nu merct wat ic hier verneme
des es leden goet stic dat ict versach
dat dit kint des etens lettel plach
doet wel doet op die tafle dragen
ende weten troesten ende vragen
wat hem mescomt of wat hem dert
dat hi dus droevet doe dede die wert
also als hem die vrouwe riet
men las op damlaken als ment hiet
daer bleven si beide hi entie vrouwe
florise te troesten van sinen rouwe
vrient seit daris en heelt mi niet
so wat vernoye u es gesciet
dies en hebt oec gene scame
gine segt mi al uwe mesquame
ic salre u toe raden so ic best can
doe sprac die vrouwe te haren man
here ic peinse ende merke des
dat blancefloer die hier boven es
die dammirael so heeft gemint
wondert mi daer ic dit kint
die selve gedane die selve gebare
sie ic an hem die ic sach an hare
so harde gelijct hi haer van seden
van hude van hare van allen leden
mi en bedriege sine gedane
bi dien dat icker merke ane
so ben ic seker ende weet
dat hi der joncfrouwen iet besteet
in dit huus was si vijftien dage
in groten rouwen ende in clage
om enen floris die si minde
daer mense alrerst omme versinde
ende vercochte in vremden lande
si sleet haer haer ende wranc haer hande
ende dreef utermaten groten rouwe
doe cochte dammirael die joncfrouwe
die hi so gerne hebben woude
dat hise tien werf woech met goude
den comannen daer hise jegen cochte
dicke sagicse harde onsochte
versuchten ende harde meslaten
ende wenen trane utermaten
om den genen diese hadde gemint
her daris besiet wel dat kint
dat weet ic wel ende geloeve des
dat dese jonchere deen weder es
der joncfrouwen broeder ocht haer lief
met desen woerde floris thoeft op hief
om haren name wart hi so vro
in sire herten dat hem dochte so
ocht hi ware int paradijs
vrouwe seit hi niet broeder maar amijs
doe hem dit woert was ontvlogen
vrouwe seit hi ic heb u gelogen
wi hebben enen vader ende ene moeder
si es mijn suster ende ic haer broeder
dus began hi in sine tale werren
vrient seit daris wat helpt dit erren
gi segt ende weder segt u woert
gaet bi der waerheit rechte voert
maer ic seg u over luut
sidi om hare geporret uut
so sidi dompelike hier comen
ic weet wel hadt dammirael vernomen
dat hi u al te sticken trecken dade
here seit floris dor god genade
ic sal der waerheit lien al gader
die coninc van spaengen es mijn vader
ic hebbe van lande te lande varen dolen
om blancefloere die mi es verstolen
daer ghi af sprect ende oec wel kint
ic hebse van herten gemint
dat ic sonder hare niet mach leven
here moegdire mi raet toe geven
ende ic gewinnen mochte u houde
waert met silvere waert met goude
des soudic u geven also vele
alse gijs woud hebben tuwen dele
dus eest ende hoe so ment gedoet
dat icse in derre maent hebben moet
ocht dor haren wille bliven doet
vrient sprac daris dat waer scade groet
dat u dor minne van enen wive
mesval gesciede van uwen live
maer daer toe ne canic gepensen
no list no raet gevensen
dier goet toe waer ochte mochte gedogen
dat mense soude gewinnen mogen
behouden onsen live ende sonder toren
dat beste dat icker toe weet moegdi horen
maer gi en selet niet dorren bestaen
gi waert saen van den live ondaen
word geseit den ammirale
des ben ic seker ende weet oec wale
dat geen coninc es die draget crone
al minde hi blancefloere die scone
ende wilde hi hem onder winden dies
dies gi u onder wint hi en waer een ries
alle die nu sijn in erterike
ende waren te voren arm ende rike
ende droegens over een al te samen
ic weet wel dat sise niet en namen
den ammirael no ne gewonnen
bi al der bendecheden die si connen
no list no cracht doger toe
no gokelie no gene dinc die men doe
ons ammirael heeft so groet gewout
dat van hondert ende vijftech coninge niemen en es so stout
dat hijt dorre laten of merren iet
hi en come te babylonien als menne ombiet
babylonie die stat es binnen
twintech milen wijt in allen sinnen
die ommeloep es ront of hi waer gepast
die muer es dicke ende so vast
gewracht van selken morter binnen
datten no yser no stael mach gewinnen
seven ende twintech gelachte es hoge die muer
nemmer ne wart wijch no storm so suer
dat men van buten iemene ontsie
dertech staline porten ende drie
sijn bi meestrien in den muer gescicht
also menich tor daer op gericht
alle dage int jaer eser volle feeste
binnen der stat staen torren de meeste
die ie man sach noch seven hondert
mi es leet ende mi wondert
dat gi de sotheit hebt bestaen te doene
dese torre houden seven hondert baroene
van babylonien die hoechste entie beste
die berechten die stat entie veste
van desen baroenen die ic mene
en heeft en geen die gewelt so clene
dat hi den keyser van rome gewike
no coninc ne geen die si so rike
in de middelt staet oec vander stat
een tor die coste groten scat
ende was gemaect bi ouden tide
hondert gelachte hoge ende hondert wide
boven dandre mach menne scouwen
van roden marbre es hi gehouwen
ende ront gemaect al uten gronde
bat dan iemen geseggen conde
dat verwelf es binnen van kerstale
die huve buten es gesmeet van stale
dat mach scouwen so wie so wille
hondert voete es lanc die stille
gewracht van goude van romenie
daer boven moegdi grote meestrie
an den appel sien een diere werc
daer was toe van goude drie hondert merc
bet gemaecten ne sach nieman geen
daer op staet een carbonkel steen
die so bernet bi nachte ende bliket
so claer dat hi der sonne geliket
dese stat maect hi binnen so licht
dat no weder garsoen no cnecht
ne darf dragen in sijn hant
vier in lanterne no brant
diene over twintech milen siet
ende daer af te voren en weet niet
hem dunct dat hire bi
in ene mile gehinde si
vier woningen sijn in desen torre
daer ic u dese tale af porre
die vloere sijn al van marberstene
ende hebben onthoutnesse el ne gene
maer datter een pilaer in die middelt staet
die dor elken vloer in den hogesten gaet
van kerstale es al die pilaer
daer binnen clemt ene fonteine claer
toter hogester woningen ende keert weder
bi enen condute toten andren neder
groten wijsdom die meester conste
die so danech werc ierst begonste
ende dat water bergen ende dalen dede
daer mocht men merken bendechede
in die vierde woninge opten hoechsten vloer
daer woent joncfrouwe blancefloer
daer heeft elke haer camere binnen
van seven werf twintech harre gesellinnen
in den pilaer steken tappe
daer mogen si met bekeren ende met nappen
alsi die tappe willen trecken ute
ontfaen dat water van den condute
die cameren daer si wonen boven
ne mach niemen genoech loven
no tharen rechte prisen nemmer
die doren hebben so gedaen temmer
ende thout es van selker naturen
dat si emmermeer mogen geduren
vrient seit hi nu merct ende nemt goem
ebenus heet die boem
daer die doren af sijn ende es so diere
dat hine mach verbernen van viere
die venstren sijn van selken houte oec
dat nie was roke die so soete roec
dats een boem ochter iemen omme vraget
die myrre heet ende myrre draget
en mach dor die venstre liden
vliege no mosie te genen tiden
no ne gerande worm des gewinnen
vernoy dien joncfrouwen dier wonen binnen
die doren luken daer in den mure
die sijn met goude ende met lasure
gemalen buten ende binnen
het behoeft dat si lettren kinnen
ende wel geleert sijn inder scrifturen
die die jeeste ende daventuren
bekinnen soude ende die beelden
dier an gemaelt sijn van goude heelden
in den tor sijn joncfrouwen gedaen
die vroet ende hovesch sijn ende wel gedaen
seven werf twintech no meer no min
om datter joncfrouwen wonen in
es hi der joncfrouwen tor geheten
dat merkic selve ende wilt weten
die joncfrouwen moeten neder gaen daer
uut haren cameren neven den pilaer
van den torre bi enen grade
tote des ammiraels kemenade
nu pleget dammirael ende dinct hem goet
dat hi hem twee joncfrouwen dienen doet
viertien nacht al omme ende nemmeer
die gaen den graet dien ic seide eer
dene draget water dander de dwale
te diene den here den ammirale
daer moetsi haer gedachte leggen ane
te sinen slapen te sinen opstane
vrient seit hi hets waerheit al
dat ic seggen ende vertellen sal
die portwerdre es so fel ende so geware
dat niemen den mure der genaken dare
dat hi nemmer si so coene
hi en toge wat hire heeft te doene
in elke woningen wonen wachtren viere
fel ende quaet ende putertiere
haerlijc draget altoes onder sinen arme
sijt swaert och knijf och gisarme
bi goeclien sijn si so gemaect
dat hen no dach no nacht en vaect
altoes wachten si ende waken
tierst dat sire iemene sien genaken
hi en moge togen redelike sake
sonder gedreech ende weder sprake
sone mager niemen wesen bi
si en slane te doet wie so hi si
vrient seit hi ic sal u seggen waer
onse ammirael es gewone een jaer
ende niet langer te houdene een wijf
dies heeft hi geplogen al sijn lijf
dat si nemmer sijn so scone
dat loent hi haer met vremden lone
als dat jaer entie termt ute es
des mogedi recht sijn gewes
so ontbiet hi met sinen salute
sine man dat si comen ute
ende bi sinen lettren gemeinlike
oec alle die hogeste van den rike
coninge hertogen graven vele
alsi vergadert sijn in die zele
doet hi die vrouwe bringen geleet
tierst dat hijt heet so es gereet
een ridder die hare thoeft af slaet
des pleget hi dus gedraegt sijn raet
dus moet int inde copen die vrouwe
die ere met groten rouwe
dat doet hi in dien ende omme dat
dat niemen die vrouwe die hi heeft gehad
ende te bedde heeft gegaen met heme
no clerc no riddre meer ne neme
als hi dan kiest een ander wijf weder
alle die joncfrouwen doet hi dan neder
van den torre gaen in enen bogaert
daer gaen si serech ende vervaert
daer ne roect gene te hebbene de ere
om die doet die si vruchten sere
bedi dat si sekerlike weet
die doet tenden jare gereet
so welke so daer toe wert gecoren
van den bogarde moechdi horen
waer omme die joncfrouwen daer inne gaen
die bogaert es al omme bevaen
ende besloten met enen mure
daer met goude ende met lasure
ende met andren varwen gemaect es an
meer dan ic u geseggen can
so es hi besloten in allen sinnen
datter niet mach comen inne
een water daer al dore gaet
die van den torre neder in den bogaert gaet
ene flume es ons uten paradise gesent
die loept den bogaert al omtrent
daer vint men in mengertiere
menege scone stene ende diere
die bogaert staet alt jaer gebloeit
wat waendi vrient hoe suete het doeit
ende hoe bequamelic daer in te sine
daer sitten alt jaer die vogelkine
harentare in den gebloeiden swigen
die altoes singen ende niet swigen
daer singt emmer die nachtegale
die merle entie wedewale
daer mach men die lijstren horen clemmen
ende neder gaen met harre stemmen
ende andre vogle clene ende grote
die daer maken menege soete note
ic weet oec dat geen boem es
no sicmoer no cypres
no vigeboem no olivier
no platanus no castaengier
die so diere es of so ghoet
of die so ghedane vrucht doet
men maghen scone vinden daer
ghebloeyt staen altoes int jaer
van turibim van balsamiere
van acoleien van eglentiere
machmen daer vinden ene grote scole
rosen lelien menighe viole
suker mirre ende wierooc
dat machmen daer binnen vinden ooc
galigaen prumegarnaten
cardemonie note messcaten
ende van menighen andren cruden een deel
daer wast gingebare ende caneel
geroffels nagle seware
soe wie so inden boghaert ware
entie stemmen hoerde clinken
hoghe clemmen ende neder sinken
den soeten sanc metten soeten lude
ende roke die soetheit vanden crude
ende saghe so menich ghebloeyt rijs
hi soude wanen sijn int paradijs
ene fonteyne sprinct daer inde middewaert
indie scoenste stat vanden boghaert
daer boven staet ghewassen een boom
diere so na comet dat hire nemet goom
dats no loghen no fabele gheveinst
dat hi nemmer die varwe ghepeinst
no nemmer die varwe can ghenomen
hi en magher sien also ghedaen blomen
ende alsoo geringhe als een bloem valt oft daer af gepluckt
wort so geringhe isser weder een andere aen gewassen dan
gaet den admirael sitten met sijn heeren neffens den boom
ende dan moeten de joncvrouwen daer passeren elck by
sonder voorby der fonteynen ende als sy daer voorby
passeren die maecht sijn so blijft het water vander fonteynen
schoon ende claer ende die mach met blijschappen keeren
ende comt daer yemant voorby die geen maecht en is
so wert het water vander fonteynen dic ende onclaer ende
die vrouwe wert root als een bloedt ende dan doet den
admirael de joncfrouwen weder comen onder den boom
die daer ghebloeyet staet ende op wien dat de bloeme
valt die neemt hy voor alle dander dat jaer tot eenen wijve
ende doetse met eeren croonen maer ten eynde vanden
jare doet hyse sterven ende isser ooc eenige vande jonck
frouwen die hy meest bemindt daer doet hy met tooverijen
de bloeme op vallen nu schoon jonckheer ick en weet
geenen so wijs die hier toe raet gheven soude dat ghy
blanchefleur mocht ghecrijghen want noch binnen eender
maent sal den admirael sijn heeren ontbieden om de feeste
te houden van sijnder bruyloft ende dan sullen alle de
jonckfrouwen voor hem inden boomgaert comen ende
soo ick gehoort hebbe soo bemint hy blanchefleur soo
seer om haer schoonheyt dat hyse trouwen sal ende
houdense zijn leven lanck voor hem ende den admirael
dunckt den dach te lanck och lieve heere weert seyde
floris gheeft my raet wat ick best mach doen oft ickse
opentlijck wil eysschen maer dan soude my den admirael
verslaen maer wat ick lijde voor haer en sal my niet pijnen
soo verre als zijt vernemen mach want ick weet wel sy
en sal dan cortelijck de doot besueren ende volgen my
nae ende dan sal haer ziele comen by de mijne bloemkens
lesen in daertsche paradijs ende daer sullen wy dan blijven
ende onse bliscap te gader driven
vrient sprac daris dor u groot meslaet
salic u gheven den besten raet
dien ic tuwen saken weet
morghen tilijc so sijt ghereet
ende vaert ten torre ghelijc enen man
die hoghe dinc visieren can
met uwen voeten metet de wide
ende bescout den tor an weder side
die hoechte die dicte merket wel
dien poortwerder seldi vinden so fel
in talen so sal hi u setten surlike
ende antwerd hem gestadelike
dat ghi sijt comen den tor te merken
ende als ghi comt te lande na dien te werken
enen andren ende enen beteren te maken
als hi u hoort spreken van so hogen saken
hi sal hem jegen u becondighen saen
ende noden u oft ghi wilt spelen gaen
dat sal sijn scaecs ende niet el
ic weet wel hi speelt gherne dat spel
als hi vint jeghen wien hi pleges vele
hondert bisanten set tenen spele
om also vele speelt ende niet min
gheeft u god seghe ende ghewin
dat sine seldi hem weder gheven
daer toe dat uwe mindi u leven
sander daghes keert weder ende set te spele
der bisanten twee werf so vele
dat sine ghevet hem weder of ghi wint
ende des uwes hout niet een twint
daer sal u gichte ende u goet
verweken sinen evelen moet
des derden daghes ghi niet en let
nemet uwen cop met u ende set
vier hondert besanten te gader int spel
ende speelt oec niet ghi en kennet wel
datter also vele jegen staen
ende oft gi wint gheeft hem weder saen
tsine metten uwen als ic seide eer
dus ghewindi sine hulde ie lanc so meer
maer ic rade u ende bevele
dat ghi uwen cop niet en set te spele
daer na alst ghenoeghet u beiden
dan sel hi u met hem ter herberghen leiden
ende bidden dat ghi met hem et
an uwen cop sel hi hebben gheset
so herde sinen sin dat hire gherne soude
gheven om dusent maerc van goude
maer ghi en selten hem vercopen niet
als ghine daer ane so hanghen siet
soe bietten hem ende bid heme
dat hine op vrienscapen in gichten neme
dus seldine met uwen gichten drinken
sine sure herte dan sel hi dinken
ende peinsen hoe hi u mach dat grote goet
enter eren ghedanken die ghi hem doet
sijn hande sal hi u bieden te werdene u man
des weest ghereet ende ontfaten dan
sine manscip ende sine sekerheit
dan moeghdi lien die waerheit
boudelike ende weset coene
te telne u sake die ghi hebt te doene
beide u mesquame ende u ongheval
ic weet wel mach hi dat hi dan sal
uwen wille vordren ende daer an berechten
en doet hijs niet het sal hem ontvechten
doe hem die waerd desen raet gaf
hi dankes hem ende verblider af
smorghens vroe sat hi op sijn paert
ende reet rikelic ten torre waert
drie scilt knechte hi met hem nam
als hi ten voeten vanden torre quam
herde condelike leide hire an zijn oghen
hi merkede ende besach die hoghe
die wide mat hi met sinen voeten
doe quam die poortwerder met onsoeten
ende met bittren woerden als hem was gheseit
vrient seit hi ic merke dijn dompheit
die so groot es want du ghebaers
oftu spiere of verrader waers
mi wondert dattu of iement dorre
soe na comen onsen torre
heere seit hi spiere en wasic nie
dat ic den tor dus herde besie
dats bedi oft mochte wesen
alsic com te lande dat ic na desen
enen andren sel stichten ende maken
doe verwonderde hem van so groten saken
den poortwerder ende besach sijn ghedane
ende sijn fierlic ghelaet ende mercter ane
dat hi was van hoghen gheslachte
als hi dat sach ende hem bedachte
dat hi so rijclike tale hoorde
beghaf hi thant sine sure woorde
vrient seit hi ghi sijt ghedaen
soe edelike dat wi wel verstaen
dat ghi spiere niet en sijt
wildi comen corten u tijt
ende spelen scaec ghelievet u iet
heere seit hi mi en lustes niet
te scake nu of tenighen spele
te sitten en si om haven vele
die poortwerder vraeghde hem schiere
hoe hoghe hi spelen wilde ende hoe diere
floris seide hi speelde een spel
om hondert bisanten ende niet el
doe loefden sijt beide ghemene
men brochte hem een scaec van ivorenbene
dat scone was ende rijclijc
hondert bisanten sette haerlijc
si setten haer spel ende begonsten
haer ghelijc spelen als si wel consten
floris const best ende want al
doe dedi als hem sijn waerd beval
ende gaf hem weder dat sine ende al daer met
dat hi selve hadde op gheset
den poortwerder wonderde herde daar ave
ende dancte hem vander groter have
die gichte was hem herde ghename
ende bad hem dat hi weder quame
sanderdaghes te corten hem den dach
smerghens als floris sine tijt sach
twee hondert bisanten voerde hi voer hem doe
jeghen also vele sette hise toe
ten scake ghinghen si sitten neder
hj want echt ende ghaft hem weder
so wat so hi op hem ghewan
ende daer toe tsine doe was die man
so blide dat hi in dire stonde
een woort ghespreken niet en conde
daer na sprac hi over lanc
ende seide hem der gichten danc
die hi hem hadde ghegheven
ende swoer also langhe als hi sal leven
dat hi te sinen dienste soude sijn ghereet
dats florise een scoen beheet
des derden daghes floris met hem nam
sinen ghuldinen cop ende quam
al daer weder ter selver stat
tierst dat hi ten scake sat
ende den scilt knecht dien hijt gheboot
vier hondert bisanten daer op goet
die in spaengen nuwelinge waren gheslaghen
die portwerder setter jeghen also vele haven
elc sette sijn spel na sine sede
ende togheden beide haer behendichede
ende pijnden hem te spelen wel
floris dede voertgaen sijn spel
hi leider an herde sijn ghedochte
ende maecte nauwe drachte ende sochte
binnen der wilen hi een dracht vercoes
daer die portwerder bi verloos
een riddere ende een roc van sinen spele
ende ooc van sinen vinden vele
des saghen floris herde ondaen
met crachte quam hi op hem gheghaen
hi vanten ghesconfiert ende sonder cracht
ende setten binnen der derden dracht
met enen ouden scaec ende maecten mat
ende wanre mede alden scat
des sach hine hebben groten toren
om dat goet dat hi hadde verloren
doen en wilde hijs doen en ghene bide
hi gaeft hem weder ende maecten blide
doe de portwerder hadde weder sijn goet
ende daer toe datter jeghen stoet
doe vraeghde hi den kinde oft woude
den cop setten die van goude
so rijclijc was ende ghemaect so wele
hi souder jeghen setten haven so vele
floris en wouds hem niet onder winden
als hijs an hem niet conde vinden
doen en wilde hijs hem nemmer verghen
ende leidene met hem ter herberghen
ende bat hem dat hi met hem at
hi moodene ende eerden om den scat
die hi hem hadde ghegheven te voren
ende met gherechten spele verloren
doe saten si ende spraken haer ende gheins
die portwerder hadde groot ghepeins
ende was in anxte in sire herten binnen
hoe hi den cop moghe ghewinnen
hi besachen boven ende onder
hi vanter an ghescreven wonder
hi besach den voghel diere boven stoet
ende den kerbonkel hilt onder sinen voet
ende seide dat hi gherne soude
dusent maerc daer om gheven van goude
ende bat dat hine hem vercochte
doet floris sach ende het hem tijt dochte
hi namen inde hant ende helten voor hem
here seit hi om dat ic des seker bem
oft mi noot gheschiede van uwer hulden
ende ic u vrientscap wille versculden
sone willicken niet vercopen u
maer in gichten ghevicken nu
die portwerder ontfinghen blidelike
ende swoer ende seide ghetrouwelike
wat hi hem hiete ende wilde gherenst
hi souder an legghen sinen erenst
met leide hine in sinen boghaert
ende boot hem sine handen ende wart
verholenlike al daer sijn man
des hi berouwenesse daer na ghewan
floris ontfingne ende dede als de vroede
hi hoepte dat hem comen soude te goede
vrient seit hi mijn man sidi nu
nu betrouwe ic ende ghelove u
als enen minen man dat ghi mi
ghehulpich selt sijn waer het si
ic sel mi ghetroosten vanden rade
ende setten mijn lijf in uwe ghenade
het doet mi die noot dat ics u lie
hier boven inden tor es mine amie
daer es die scone blancefloer
die mi sident dat ic van haer voer
in groten seere heeft ghelaten
die mindic so utermaten
dat vernoyde minen vader ende docht hem quaet
ende mire moeder ende daden den raet
dat si mi daer omme wart verstolen
nu hebbic so langhe varen dolen
van spaengen ende daer om gheeisschet
dat icse inden tor hebbe ghevreisschet
in can gheseggen hoe gherne icse saghe
ic sel doot bliven binden vierden daghe
of ic selse hebben hoement ghedoe
soete vrient nu troost ende raet daer toe
doe die portwerder sine reden verstoet
heere seit hi mi hevet verleidet u goet
des ben ic te spade worden gheware
ghi hebt ghedaen als die voghellare
die scone pipet ende blaset
daer hi die voghelkine mede verdwaset
met liste hebdi mi ghevaen
datic met eren u niet mach ontgaen
comet te scaden of te vromen
nadien dat het dus es comen
salic u gheleisten mine trouwe
ic weet wel dat ghi entie joncfrouwe
ende ic daer omme selen sterven
ende emmer willic pensen ende werven
om helpe ende raet te gheven u
ghi selt ter herberghen varen nu
dat wanic dat best si
in derden daghe comt hier weder tot mi
dat sal dierste dach van meie wesen
ic sal mi bewissen ende doen lesen
dierste bloemen die men mach venden
ende salse onsen joncfrouwen senden
dan sel ic soeken selke behendichede
alsic sende blomen dat icker u mede
der joncfrouwen blancefloere senden sal
hier toe behoeft ons goet gheval
doe weende floris ende seide
dat hem de termt entie beide
soude dinken utermaten lanc
maer dander die sonder bedwanc
daer om waent vallen in groter noot
het docht hem cort te sire doot
deen hadde bliscap dander rouwe
te dien dat floris die joncfrouwe
te sinen wille hebbe ghesien
hem en roect wat hem daer na sel ghescien
floris voer te siere herberghen waert
dander bleef in rouwen ende seere vervaert
hi sende boden ende dede soeken
in bogharden in wouden ende in broeken
rosen ende bloemen menigherhande
en bleef nerghen in alden lande
bloeme ne gheen diere toe dochte
hi en bewarf dat mense hem brochte
no acoleie no lelie no rose no viole
corven dedi vollen ene grote scole
ende seide dat hise senden soude
den joncfrouwen te verdienen haer houde
nu es comen die meye dach
daer floris sin al ane lach
dien hi node soude hebben verseten
hi quam ghecleet als hem was gheheten
van enen roden bliaude als hem wel sat
dat was hem gheraden omme dat
dattie bliaut ghelijc was den rosen
entie nature minst soude nosen
die portwerder als hi hadde gheacht
enen corf die scone was ende best ghewracht
dede hi draghen in sine camere binnen
ende seide florise soudi ghewinnen
die joncfrouwe ende bi liste bejaghen
men souden metten corve op draghen
doe gincker floris ligghen inne
dier es vele die ic kinne
die nie so starker minnen plaghen
dat si hem hadden laten draghen
die portwerder sette hem enen hoet
opt hooft van rosen die hem wel stoet
ende decten met rosen daer hi lach
in den corf datten niement en sach
twee cnapen riep hi te hem doe
die duchtich waren ende goet daer toe
nemet seit hi dese rosen ende gaet
ten torre ende clemt den hoechsten graet
tes ghi comt ten hoechsten vloere
ende segt mire joncfrouwen blancefloere
dat icse haer sende si selre uut lesen
selke die haer bequame sal wesen
ende segt haer ghetrouwelike mijn saluut
ende keert te handen weder uut
ende comt haestelike weder te mi
doe hijt hem hiet doe namen si
den corf metten rosen ende beghonsten
te cliven so si ghevoechlicst consten
van grade te grade wel bi stade
so herde waren si gheladen
dat si vloecten diese loet
si seiden ende peinsden in haren moet
dat si bloemen nie en saghen
no droeghen die herder waghen
dat seiden si ende seiden waer
daer clommen si neven den pilaer
tes si quamen opten hoechsten vloer
ende misten der cameren daer blancefloer
in woende ende lietense staen
ter rechter hant ende quamen ghegaen
ter ander camer daer woende inne
ene joncfrouwe met ghestaden sinne
si haesten ende wilden niet beiden
ende spraken ter ghere ende seiden
joncfrouwe blancefloer dit prosent
hevet u onse heere de portwerder ghesent
die joncfrouwe niet en ghewoech
dat sijt waer maer si loech
om dat si blancefloer hoerde noemen
ende ere ander gaven die bloemen
si dankes ende setten neder
den corf metten rosen ende keerden weder
doe ghinc si ten corve ende nam
ene rose die haer best bequam
floris waende dat blancefloer ware
ende spranc uten rosen jeghen hare
die joncfrouwe spranc op ende wart
daer sine sach so seere vervaert
dat si vloe ende van hem liep
ende helpe helpe al vliende riep
wat bloemen sijn dit wat comter uut
si creesch ende maecte een gheluut
dat alle die joncfrouwen worden vervaert
ende quamen ghelopen thaer waert
si vraechden ende vreyscheden om mare
wat haer mesquame ende haer ware
als hi dat hoerde viel hi neder
ende decte hem metten bloemen weder
die joncfrouwe was bepeinst sciere
want si was hovesch ende goedertiere
haer quam ghelopen in haren sinne
van blancefloere haer ghesellinne
dat si haer dicken claechde ende ghewoech
eens joncheeren des minne si droech
ende van spaengen was gheboren
si hadde haer ooc gheseit te voren
dat hi haer herde ghelijc ware
als sine sach so dochts hare
ende pensede dat onder dat prosent
met liste haer waer floris ghesent
si antwerde den joncfrouwen die tot haer quamen
ende dat helpgheroep vernamen
si pensede enen list ende loech
dat ene viveltre uten bloemen vloech
int ansichte met haren monde
dat si haer niet onthouden conde
dat si an haer huut quam ghevaren
si en moeste crijschen ende also ghebaren
doe keerden si weder al te samen
dat si ter cameren niet in quamen
nu moeghdi weten dat herde groot
die anxt was ende die noot
die floris hadde tkint van spaengen
die joncfrouwe was van aelmaengen
eens hertoghen dochter ende hiet clarijs
ende hadde naest blancefloere den meesten prijs
boven alle dander vander zele
si was ooc so wel haer ghespele
dat dene der ander niet en hal
si en seide haer dat si wiste al
si dienden te gader den ammirale
dene droech twater dander de dwale
elcs daechs in zire kemenade
smerghens vroe ende tsavents spade
haer cameren waren niet verre ghesceden
ene dore hadden si onder hem beden
daer dene bi totter ander ghinc
als si hadden te spreken enighe dinc
si ghinc wech ende loec haer dore
bedi of iement lede daer vore
dat hi des joncheeren niet en verneme
een woort en sprac si niet te heme
si gaet te blancefloere daer sise vint
die vele peinst om dien si mint
ende dicke versuchte herde onsochte
met swaren ghepeinse ende ghedochte
met groter claghen ende met droeven sinne
blancefloer seit si soete minne
wilde ghaen met mi ic sel u toghen
selke bloemen dat ghi met uwen oghen
ne saghet bloeme no so rose nie
die ghi eer sout sien dan die
claris seit si soete ghespele
mijns onwillen heb ic so vele
dat mi der bloemen wel staet tomberne
dat ghi te mi comt met uwen scherne
daer seldi mede sonde ghewinnen
die in goeden hopen sijn van minnen
hem staet wel te pleghen der blomekine
om te vergheten der pine
maer mi naect droefheit ende niet el
soete vriendinne nu weti wel
dat ic minen lieve verre bem
hi verre van mi ic verre van hem
nu es hier dammirael die ooc waent
dat hi mi binnen derre maent
sekerlike sal nemen te wive
neen ic beghavic binnen minen live
floris dat waer grote mesdaet
ic selre toe soeken selken raet
dat ic mi cortelinge sel verslaen
en magic hem anders niet ontgaen
wat magic doen ellendich wijf
ic heb liever te verliesen mijn lijf
dan ic floris levende verliesen soude
die minne quam van mi bi mire scoude
blancefloer seit si soete ghesellinne
nu manic u bi florijs minne
ende dor sinen wille dat ghi met mi
die bloeme comt sien hoe scone si si
tierst dat sise bi hem beswoer
stont op die scone blancefloer
ende ginc met haer die bloeme scouwen
floris hevet der joncfrouwe
tale ghehoort ende es seker des
dat blancefloer binnen der cameren es
hi rechte hem op ende spranc uut
dat scoenste haer entie witste huut
so hadde hi dat ie man ghewan
hi hadde enen roden bliaut an
die hoet die hem was gheset
opt hooft hi stont hem vele bet
dan ic u gheseggen mach
blancefloer kenden alsine sach
si kinde hem ende hi kinde hare
beide verloren si haer ghebare
datsi een woort spreken en mochten
daer na als si hem bedochten
al swighende liepen si te samen
daer si hem metten armen onder namen
haer gelijc andren an hem dwanc
dat cussen ende dat helsen was so lanc
datmen mochte in de selve wile
hebben gheghaen ene grote mile
als si hem van den cussen droeghen
al swighende si hem onder loeghen
ende herde minliken si hem onder saghen
doe sprac claris ende begonde haer vraghen
ghestadelike ende wel bi sinne
blancefloer seit si soete ghesellinne
kindi de bloeme daer ic om poghede
u vele eer icse u toghede
mi dinct dat ghise an u draghet
sint ghise alre eerst saghet
so dinct mi dat ghi sijt verhoghet
ic wane dat daer an leghet grote doghet
andie bloeme die ene joncfrouwe
so sciere hevet verlost van haren rouwe
een luttel eer wildise niet sien
nu duncti mi bevaen in dien
dat ghi der ghere sout sijn hout
daer ghise jeghen deilen sout
deilen  seit si en es dit florijs
mijn soete lief mijn soete amijs
als ic u dicken hebbe gheseghet
daer mijn lijf ende mijn doot an leghet
dit es mijn troost mijn toeverlaet
an heme leghet al mijn raet
doe baden si clarise beide
dat si haer minne niet brachte te leide
ende sise decte ende hale
want wort gheseit den ammirale
si wisten wel si souden sterven
entie bliscap van harre minnen derven
nu weest sprac claris al onvervaert
ende hebt ghene hoede te mi waert
in ben niet so dul van seden ende van sinne
dat ic mine gherechte ghesellinne
met enigher valscheit bedrieghen soude
ic sel u doen alsic selve woude
of ics hadde te doen datmen mi dade
beide met hulpen ende met rade
salic u emmer ghehulpich sijn
onser beide eten ende onsen wijn
dat selen wi eten onder ons drien
ghi selt mi ghetrouwe vinden in dien
altoes te vorderne uwen wille
beide openbare ende stille
als dit was gheseit te hant
nam blancefloer floris bider hant
vrolike ende met bliden sinne
ende leidene ter cameren daer si woende inne
een rijclijc culct op haer bedde lach
daer si op te slapen plach
daer op ghingen si sitten beide
ende begonsten te spreken van den leide
ende hoe si hadden ghevaren
sint dat si ierst ghesceiden waren
floris sprac blancefloer nu hebic u vonden
mine bliscap es nu te desen stonden
so groot dat ict gheseggen niet en mach
sint quam die leede dach
datmen maecte tusschen ons een ghesceet
hebbe ic ghedoghet menich leet
nu es mi mine pine wel verghanghen
in groten seere ende in langhen
hebbic gheweest ende in groter noot
dor uwen wille ende wel na doot
floris seit si sidi dan dit
die weder mi spreect ende neven mi sit
ic sie wel ende kinne dat ghijt sijt
die van mi nam u vader dor nijt
ende ter montorien sende ter scole
ic soude u houden herde in dole
ende over herde onvroet
gheloofdi dat iet was in minen moet
dan rouwe ende seer nacht ende dach
sint dat ic u niet en sach
mi wondert herde in minen sinne
bi welker list ghi sijt comen hier inne
ic waent al bi gokelien es
nu vruchtic ende ben in twifele des
dat floris niet es die bi mi sit
wat seg ic ic kenne wel hi es dit
soete vrient keert u hare te mi
so wie sore hadde gheweest bi
ende hadde ghesien de bliscap die de kinder
met cussen ende helsen hadden ghinder
die bliscap ende dat grote spel
hi waer te rechte sculdich wel
te gheloven anden sone veneris
die rechter ende god vander minne is
doe toghede hi haer sijn vingherlijn
die doghet die lach ant steenekijn
hoe nuttelic ende hoe goet het ware
dat seide hi ende vertellet hare
doe beghonste si tellen wat haer was ghesciet
vandien dat hise liet
ende hi haer ter scolen ontvoer
tote dier wilen dat hise bevoer
inde stat te babylonien ende si te samen
boven inden hoechsten tor quamen
claris was wijs ende van sinne
ende decte harre twier minne
ende was emmer begrepen in dien
datsi gherne hadde ghesien
dat verholen ware bleven
die minne die de kinder dreven
alse van haer selven ware
si ghinc dicke te hem ende si te hare
ende aten ende dronken al te samen
dats dander joncfrouwen niet vernamen
ende hadden te gader haer dach cortinge
die twee ghelieven leden onderlinge
die beste werlt ende dat scoenste lijf
dat noit hadde man of wijf
si ne gheerden te hebben niewet el
no meerre bliscap no meerre spel
hadt hem moghen also duren
neent die goddinne vander aventuren
mijn vrouwe fortune benijdse des
ende speelde alsi ghewone es
haer spel alder werelt bekent
haer wiel loopt al ontrent
dat nu es boven es sciere onder
van haer moechdi horen wonder
van harre naturen van haren sede
als si wel gheweest heeft mede
den man ende heeften ghebracht so hoghe
bi haren wille bi haren ghedoghe
dat hi hem niet ontsiet van vallen
eer hijt weet hi es weder met allen
onder die voete gheworpen neder
datsi gheeft den man dat nemt si weder
dat hine weet hoe hijs ghedervet
menighen prince heeft si ontervet
menighen dwaes maect si heere
ende gheeft hem rijcheit ende ere
tellende paerde met dieren ghesmiden
ende cleeten met bonten ende met siden
ende maecten heere ende rechter int lant
enen biscop maect si van enen truwant
enen broot bidder maect si van enen clerc
des pleghet si dus ghedaen es haer werc
haer ghichten sijn herde onghestade
herde onghestade sijn al haer dade
si es wandel ende menichfout
hi blijft gheboont diere hem an hout
nu hadde si dese twee so hoge verheven
datsi vro waren ende hem luste leven
ende also te bliven emmermeer
doe werp sise in rouwen ende in zeer
uter bliscap daer sise brachte toe
het gheviel dat claris eens merghens vroe
ontspranc ende wart gheware
dat hoech dach was ende vervaerde hare
want sijs toren waende gewinnen
te blancefloere riep si haer ghesellinne
ende seide haer dat hoghe waer opten dach
blancefloer herde vacrech lach
ende andwoorde als sise roepen hoorde
ic come seit si metten woorde
bleef si liggende ende sliep
claris haestelic ten condute liep
in haer becken si twater ontfinc
ende vervaerdelic si neder ghinc
voor haren heere den ammirale
daer waende si vinden metter dwale
blancefloere die in haer camere lach
alse dammirael niet en sach
so wonderde hem ende hi vraechde hare
waer blancefloer merde ende bleven ware
si soude te sinen dienste wesen
here sprac claris si heeft ghelesen
al desen nacht haer boekelkijn
om u langhe lijf dat ghi moet sijn
met eren inde werelt vortwaert meer
ende si bleef slapende een lettel eer
eist waer seit hi here seit si jaet
te waren seit hi dats ene edele daet
wel met rechte mach si sijn mijn wijf
die bit om mijn ere ende langhe lijf
dit liet hi also ghewerden doe
het gheviel eens anders merghens vroe
dat claris ontspranc ende sach
dat hoghe was op den dach
ende riep blancefloere ende hietse opstaen
blancefloer hietse om twater ghaen
si soude voren ghaen metter dwale
ende wesen daer eer ende binnen der tale
floris blancefloer te hem dwanc
ende si hem weder daer waest so lanc
dat cussen ende dat helsen ghedreven
dat si beide in slapen bleven
mont an mont kin an kinne
binnen dien was claris haer ghesellinne
verdelike ten pilore gheghaen
ende hadde dat water ontfaen
in enen becken van goude
ende als si weder keren soude
ende liden der doren lude si roep
joncfrouwe haest u blancefloer sliep
so vaste dat sijs niet en hoorde
ende gaf haer weder ghene antwoorde
claris waende dat si voor haer ghinge
ende vruchte haer lange merringhe
ende haeste te meer dat si quam
voerden ammirael ende hi vernam
dat blancefloer niet quam met hare
vraechde hi waer si bleven ware
joncfrouwe claris ontvruchte seere
ghenade seit si soete heere
een lettel eer doe ic was op ghestaen
ende ic om water soude ghaen
riep icse eer ic hare cameren leet
si antwerde ende seide sie waer ghereet
si soude hier eer sijn dan ic
doe bepeinsde hem dammirael een stic
het dochte hem wonderlike dinc
hi riep te hem sinen camerlinc
hi sat verbolghen ende seere vererret
ghanc seit hi sie waer merret
blancefloer ende doetse haestelike comen
die ghene en hadde niet vernomen
dat hi claris voor sinen heere liet staen
in blancefloeren camer quam hi gheghaen
daer vant hi so grote claerheit binnen
van dieren stenen in allen sinnen
een rijclic bedde hi versach
daer blancefloer bi florise op lach
als hi haerre twier wart gheware
te gader ligghen hi waende dat ware
blancefloer ende claris hare ghespele
bedi hi en merkets niet so vele
dat hi des jonghelincs in inne wart
floris en hadde graen no baert
daerne was inden tor ne ghene
so scone als hi was sonder blancefloere allene
doe hise sach slapen so soetelike
ende hebben behelst so vriendelike
jammerde hem dat hise soude wecken
ende beghan te hant achtertrecken
hi keerde weder te sinen heere
die niemare mesquam hem seere
heere seit hi ghi en saghet nie so grote minne
als blancefloer ende haer ghesellinne
claris hevet want si slapen te samen
dat dochte mi heere so wel ghetamen
daer ic voor hem stoet ende sach
hoe haer ghelijc in anders arme lach
die vrientscap ende die grote minne
mont an mont kin an kinne
in dorstse wecken no inne wonde
des ic vruchte dat icse pinen soude
claris bevede daer si hoorde dat
dammirael verstiet hem ende versat
hi wart bleec ende root daer naer
hi ontsach ende hadde groten vaer
dat iement bi blancefloer laghe
ende verholentlike harre minnen plaghe
reect seit hi mijn swaert ic sal gaen scouwen
die sameninge vanden tween joncfrouwen
du heves gheloghen hier staet clarijs
daer du ave seits hoe ghedane wijs
si in blancefloeren armen leghet
noch seit hi wat iement seghet
dat niement so coene si dat hi dorre
enigher joncfrouwen ghenaken inden torre
met hem dede hi ghaen sinen camerlinc
hi clam den graet op ende ghinc
daer hi die kinder slapende vant
dat swaert hilt hi al baer in sijn hant
ende ghinc ten bedde ende bleef staen daer vore
men ontsloot die venstren daer sceen dore
die sonne ende maket so licht daer binnen
doe sach hi die kinder met groter minnen
ligghen ghehelst als hem was geseit
nie en ghesciede hem meere leit
blancefloere kinde hi als hise sach
maer florise die bi haer lach
ne hadde hi nie te voren ghesien
nu moghen wi alle wonder sien
alse dammirael dit scouwede an
here god seit hi eest wijf of man
te hem riep hi sinen camerlinc
ontdect seit hi haer borste die gene ginc
ten bedde ende beghanse ontdecken
liselike dat hise niet soude wecken
doe wart hi gheware dat deen was een man
so groten toren hi des ghewan
dat hi een woort niet mochte spreken
van torne docht hem therte breken
dat swaert verdroech hi ende wilde slaen
mettien ontsprongen si ende saghen staen
voer hem den vruchteliken heere
met enen baren swaerde verbolghen seere
van vruchten waenden si bederven
si en twifelden niet si en souden sterven
doe sach op floris blancefloer
een suchten haer vander herten voer
hi beghonde te wenen ende soe
dammirael stoet erre ende sacht toe
si lagen hem te ghereit te slane beide
hi sette floris in talen ende seide
wie bestu ellendich keytijf
ja en seltu nu verliesen dijn lijf
hoe waerstu ie so dul ende soe coene
dus groten lachter mi te doene
ende te slapen bi minen lieve
du best comen ghelijc enen dieve
dat saltu met dinen live copen seere
bi alden goden die ic eere
ic seldi verslaen ende dine pute
heden sel ghaen u minne ute
die ghi nu hebt ghedreven ende echt
waer dat mijn eere ende mijn recht
dat ic u liete leven neent
sint dat ghi minen tor dus hebt ontreent
so moeti sterven dat weet wale
doe antwoorde floris den ammirale
herde oetmoedelike ende weende seere
ghenaden seit hi soete heere
dit es ene die mi mint
voor alle die ghene die si kint
ende ic hare voor alle die ic kinne
nie wart so ghestadighe minne
no so gherechte no so gheware
als si te mi draghet ende ic te hare
als hi niet langher spreken dorste
bat hi dat hi hem ghave vorste
des si moesten comen voor sine man
ende mense bi vongnessen verdade dan
hi gaf hem vorste ende hietse neder bringen
twee serianten daer hi soude dinghen
maer si moesten hem teersten cleden
ende ten vreseliken ordeele ghereden
nu quam die feeste entie dach
diemen elcs jaers te hebben plach
dat dammirael wijf nemen soude
daer waren vergader tjonghe ende oude
coninghen hertoghen ghemeenlike
ende aldie hoechste vanden rike
herde rijclijc was binnen de zale
die pilare waren alle van kerstale
teben no troien en hadden nie gheen
so rijclijc palas als dat was een
dat was ere milen wijt ende lanc
van goude was al die inganc
daer ane was ghemaect menich wonder
die hemel boven die aerde onder
omtrent der aerden liep de zee
dat clare licht tusschen die twee
inden hemel ghelijc ghemaet ere sterren
also sceent daer van verren
inder erden den man ende menigherhande diere
menighen berch menich dal menighe riviere
menighe bosscaelie met groten bosschen
daer boven die lucht die vogle tusschen
inde zee vissche groot ende clene
nie wart ghesien creature ghene
van allen den ghenen die nu leven
men mochtse daer vinden ghescreven
alse gheseten waren alle die heren
ende dammirael alre hoechst met groter eren
hi stoet ende maecte een ghestille
metter hant ende seide sinen wille
ghi heren verneemt mine woort
ende na der talen die ghi hoort
antwoerd so dat ghijs hebt ere
van u allen en es niement so here
wilde hi breken ende ontkeren trecht
ic seg hem over waer ende over plecht
dat an sijn lijf ende an sijn eere sel gaen
die doe iet waende hebben mesdaen
ende besculdicht was jeghen den ammirale
hi vruchte herde dese tale
nu hoort seit hi ic segghe u voort
van blancefloere hebdi ghehoort
die hier es inden torre boven
van so groten prise ende van loven
des es cume drie maent leden
dat mi so wel bequamen haer seden
ende haer ghelaet ende si mi dachte
van so hoghen ende van so edelen gheslachte
dat icse tienvout met goude dede weghen
den comannen daer icse cochte jeghen
als icse hadde ghecocht dedicse te hant
hier boven inden tor daer si vant
seven werf twintich joncfrouwen in
so wel bequam mi in minen sin
haer ghedene ende haer goede seden
dat icse boven hem allen dede
ic hadde mi ooc vermeten des
om dat si so overscone es
ic soudese hebben ghenomen te wive
ende emmermeer ghehouden te minen live
ic deedse mi dienen te minen opstane
dies ic elcs daghes haer ghedane
die ic hadde vercoren wilde sien
nu gheviel tere stonde binnen dien
datse te minen dienste niet en quam
ene werd ende ander werf wardic gram
ic sendde om haer minen camerlinc
hi ghinc wech ende vant enen jonghelinc
herde soetelike slapende bi hare
hi waende dat claris haer ghesellinne ware
te gader laghen si herde vriendelike
dit seide hi ende swoer sekerlike
ende telde mi die minne die si twee
onderlinge dreven ende mi wart wee
om dat ic clarise voer mi sach
die hi mi seide dat bi blancefloere lach
dat ic een woort niet mochte spreken
ende peinsde hoe ict mochte wreken
mijn swaert namic in mijn hant
ende ghinc daer icse slapende vant
ende metten armen te gader ghedrongen
ic vertoghet swaert ende si ontsprongen
ende spraken te mi ende baden ghenade
doe bepeinsdic mi dat ic mesdade
ende onrecht waer ende quaet
of icse versloeghe sonder uwen raet
ende sonder vongnesse van u allen
ghi heren dus eist mi ghevallen
nu manic u allen ende beswere
dat ghi peinst om mijn eere
hoe ic die mesdaet best ghewreke
dat mi tfolc gheen lachter en spreke
doe spraken si alle ghemeenlike
ammirael heere wreect haestelike
den lachter die di es ghedaen
met groten tormenten doese verslaen
alle die ghene die waren ghinder
wijsden te verdoen die kinder
daer en was niement in haer ghedinge
some riedense dat mense hinge
some dat mense op rade brake
some dat mense met paerden trake
some dat mense berne in enen viere
some dat mense indie riviere
met swaren stenen versinken soude
alle diere bi waren jonghe ende oude
wijsden hem martelien ghenoech
welcsins dat haer raet gedroech
doe stoet op een coninc die alfages hiet
ghi heren seit hi dit en es recht niet
menne ghewinnes nemmer lof
dat vor minen heere ende in sijn hof
dus groet gheroep es te sinen ghedinge
uwerlijc heeft hier sonderlinghe
sijn vongnesse gheseit ende sinen wille
doet wel ende swighet stille
ende latet tenen hoefde comen
wi hebben ghehoert ende vernomen
ons heren lachter ende sine woert
nu sijn wi sculdich te horen voert
der kinder antwoerde ende haer tale
so moghen wi na rechte doemen wale
ende segghen recht van so hogher sake
tusschen onsen heere ende der kinder sprake
in dander side stoet op mijn heere gaifier
een coninc van arabien stout ende fier
heere her coninc wat es so ghedaen sede
in prijs nemmer no love dusdane reden
die ghi ons segt ende doet verstaen
hebben si onsen heere lachter ghedaen
soe es wel recht datmense verdoe
sonder weder tale ic seg u hoe
die enen dief met dieften vinghe
quaet ware quame hi int ghedinge
jeghen iement of te weder talen
onse heere hi doe dese twee halen
ende doese te samen verbernen bede
dese surlike woerde ende wrede
loefden si alle ende sochter toe
om die kinder sende men doe
twee serianten brachtense voert
droef ende serech als ghi hebt ghehoert
om die mertelie die si ontsaghen
datsi hem al ghaende onder saghen
haerlijc ontfarmde anders seere
doe sprac te blancefloere die joncheere
soete minne wi sijn der doot
nu seker ende in groter noot
nu moeten wi sterven weten wi wel
dats mijn scout ende niemens el
bi mi es comen scone joncfrouwe
uwe herte in groten rouwe
hadde ic hier tote u comen niet
so en waer u desen toren niet ghesciet
maer sel dammirael na recht rechten
ghi selt met rechte der doot ontvechten
tonrechte soudi sterven nu
bedi en es niet comen bi u
soete nu nemet dit vingherlijn
also langhe alst over u sel sijn
ne moghedi sterven in ghere wijs
florijs seitsi wel soete amijs
herde onrecht dinct mi u tale
die scout es mijn dat wetic wale
bi mi hebdi dese grote scande
ende quaemt mi soeken uut uwen lande
ende sijt dor mi comen hier inne
bedi weet ic wel ende verkinne
dat ic voor u sterven soude
ofmen na recht rechten woude
doer ne ghene anxt vander doot
no dor ghene martelie so groot
ne willic houden tvingherlijn
bedi die sculden sijn alle mijn
florijs seide hine conde ghedoghen
dat si soude sterven voer sinen oghen
ende hi selve leven soude
hi bat haer dat sijt name ende sine woude
hi warp hare ende sijt hem weder
so langhe dat viel daer neder
onder die voete si ghingen voert
een hertoghe ghegreept diet hadde ghehoort
den prijs die hem floris gaf
sijn herte verblide hem daer af
blancefloer sprac floris het waer onrecht groot
dat ghi voor mi ontfinct de doot
bedi ic weet wel sterfdi voren
dammirael heeft so vercoren
mine scoonheit dat hi mi houden sal
minne seit hi hets mijn scout al
ic wil vor u die doot ontfaen
aldus quamen si int palas ghegaen
voer den ammirael ende sine baroene
diese hadden ghewijst te verdoene
dammirael dede int palas ghebieden
een ghestille maecte hi alle den lieden
dese twee weenden ende suchten
om die martelie die si vruchten
herde onseker waren si haers lives
nie en was vorme mans no wives
so wel ghedaen ende so scone
met scoenheden verwonnen si absolone
floris en hadde maer jare vijftiene
ende was een jonghelinc sterc ende siene
hi was wel ghescepen ende smal
van sinen live was hi over al
die beste ghescepene jonghelinc
die ie van moeder lijf ontfinc
voer den ammirael quam hi gheleet
met enen purpure was hi ghecleet
sine ploeien stoeden hem wale
alle die waren indie zale
en mochten niet ghenoech bescouwen
en hadde hi niet gheweest in rouwen
hi hadde vele scoenre gheweest
menne seit van niemen no en leest
die so scone was als hi
sine soete amie stoet daer bi
die hi met scoenheden niet verwan
si hadde enen pellen an
haer huut was wit als die snee
wat magicker of segghen mee
scone ende wel ghescepen was haer lijf
nie en sach man so sconen wijf
daer ne was niement int perlement
so vroet die hadde bekent
welc die scoenste was van hem tween
daer ne was so fel no so quaet gheen
hi en weende ende ontfarmde
harre martelien ende carmde
om haer doot ende haren torment
haer vongnesse hadden si gherne ghewent
hadden si ghedorren dor haren here
dammirael sat verbolghen sere
dat hem haers ontfarmde niet
hi deedse ontcleeden ende hiet
dat mense bonde met vasten banden
al ghebonden dede hise te handen
in enen pleine buten den palaeis leden
daer hi een vier hadde doen ghereden
ende hietse werpen inden viere
beide goede ende quadertiere
weenden daer sise leiden saghen
ende seiden dorsten sijs ghewaghen
dat sise gherne copen souden
met scatte ende haer lijf behouden
daer was al over al jammer groot
si weenden ende claeghden der noot
ende seiden here god waer om saltu
dus scone kinder verliesen nu
ter quader tijt waren si gheboren
dat si dus selen bliven verloren
doe quam die hertoghe die tvingherlijn vant
dat blancefloer liet vallen uter hant
claeghde ende weende jammerlike
voer sinen here knielde hi oemoedelike
ende telde hem al die selve woort
die hi vanden kindren hadde ghehoort
daer si den graet te dale ghinghen
doe hiet hise hem weder bringhen
bedi dat hi horen woude
wat elc ten andren segghen soude
die knapen diese leeden uter zale
als mense riep het bequam hem wale
ende brachtense weder blidelike
dammirael sprac te florise wredelike
hoe es dijn name ic wilt weten
here seit hi ic ben floris gheheten
ter montorien wasic ghesent ter scolen
binnen dien wart mi mijn lief verstolen
blancefloer die hier bi mi staet
het waer onrecht dade men haer quaet
of enich vernoy hier omme dade
in quam hier niet bi haren rade
dat der ic wel op die heilighen sweren
vor u ende vor al dese heren
nu doet wel ende dor u selves ere
laet blancefloere leven edel here
si es onsculdich die scout es mijn
doet becopen dies de sculde sijn
heere sprac blancefloer an dese woort
en hout u niet die ghi hebt ghehoort
ic ben die sake die scout es mijn
en haddic inden tor niet ghesijn
sone waer mijn lief niet comen daer
ic der wel segghen over waer
dat hi eens conincs sone si
verlore hi sijn lijf dor de minne van mi
dat ware scade ende onrecht groot
soete here laet hem leven ende slaet mi doot
neen sprac floris here laet ghaen
mine amie doet mi verslaen
doe antwoerde dammirael ende seide
sonder twifel seldi sterven beide
ic sel u selve te handen slaen
ende wreken den lachter die mi es ghedaen
een swaert nam hi in sijn hant al bare
blancefloer spranc voert ende verhaeste hare
ende boot haer hoeft af te slane
florise spronghen uten oghen die tranen
ende liep an hare ende tracse achter
soete minne seit hi des soude mi lachter
al tfolc spreken die hier dit siet
om dat ic ben man en seldi niet
hier vor mi die doot ontfaen
doe recte hi sinen hals ende hiet hem slaen
ende bat dat hi haeste hi waer ghereet
blancefloer liep an hem ende greep sijn cleet
ende traken weder ende liep vor hem
here seit si ne siedi dat ic bem
ter dood ghereet mijn es die scult
twi ne sladi of ghi sult
si pijnden hem beide te sine voren
maer haer ne weder conde ghehoren
no ghesien dat jammer no ghedoghen
dat dander soude sterven voer sijn oghen
die hoghe lieden entie baroene
diese hadden ghewijst te verdoene
die daer waren te jeghen woerden
daer si dit saghen ende hoerden
si weenden ende hadden groot seer
om een vongnesse sachmen noit eer
wenen so menighen hoghen here
den ammirael jammerde selve so sere
dor al dat hi was verbolghen so
hi wart so serich ende so onvro
ende weende so dat hi haers rouwen
nemmeer van jammere conste ghescouwen
als hi hoorde dese seerlike woert
ende hi den enen sach comen voert
om dat hi woude sterven voren
ende blancefloere die hi hadde vercoren
sach so tonghereke wesen doe
quam hem so ghedaen jammer toe
dat hijt swaert uter hant liet vallen
doe waser bliscap onder hem allen
si weenden ende si waren blide
alle waren si inder kinder side
die hertoghe die tvingerlijn hadde op gheheven
hi pijnde hem herde om der kinder leven
nu docht hem tijt te spreken goet
want elc es sculdech om sijns heren moet
te wachten ende nemen ware
hi sprac ten baroenen al openbare
ghi heren nu gheraden wi
onsen here dat hi sonder lachter si
ende tperlement met sire eren scede
die kinder waren ghewijst te verdoene bede
nu gheraet ghi heren ghi baroene
onsen here sijn eere hier mede te doene
bi minen sinne bi minen wane
so leghet so lettel sire eren daer ane
al mach hijt doen dat hise verdade
hi heeft haer lijf in sire ghenade
ic neemt bi gode ende mire wet
dat mi dinct sijn ere bet
dan mense verdade al waert recht
want dammirael mach hem wachten echt
jeghen so ghedane list ende bliven voort
jeghen gode sonder sonde ende moort
mi dinct vroetheit dat hijt doe
dits u ere spade ende vroe
here doet wel u ere ende dit doet
dat loven wi alle ende die raet es goet
alse dammirael hoerde dat sine baroene
dit baden hem ende rieden te doene
was hi blider dan hi sinen lieden
te verstane dede diet hem rieden
ende seide hem dat hijt doen soude
te dien dat floris segghen woude
hoe hi so hoghen tor opclam
ende hoe hi in blancefloeren camer quam
bi welker list bi welken sinne
dat niemen int hof wart in inne
here seit floris des en doe ic niet
so wat vernoye so mi ghesciet
ensi dat ghijs haerlijc verghevet
dier mi toe riet ende gheholpen hevet
of ghi over hem hebt ghewelt
el ne werdet van mi ghetelt
doe vernuwede den ammirael sijn seer
ende vermat hem dat hi nemmermeer
dor niemens bede soude vergheven
si en souden beide verliesen haer leven
dat mochten si niet maken onder hem allen
binnen dien so quam ghevallen
een bisscop den ammirael te voeten
met minliken woerden ende met soeten
ammirael here nu eist dus comen
of mense verdoet wat selt u vromen
ghi siet dat si slijfs niet roeken
dat uwe baroene an u soeken
dat dinct mi reden dat ghijt doet
vergheeft hem lieden uwen evelen moet
ende hem allen die hem ghehulpich waren
laet floris segghen hoe hi heeft ghevaren
het soude u becomen vele bat
ende alle uwen mannen te hoerne dat
dan te siene dat mense verdade
an hare doot laghe grote scade
nie makede god so sconen lijf
no an man alsi hadden no an wijf
soe scone ghedane so scone sede
doe riepen die heren alle mede
here nadien dat aldus staet
so vergevet hem beiden die mesdaet
ende verhoort uwer heren bede
want dat ware grote edelhede
dat ghi ghenade hadt te desen
doe en wilde hi jeghen hem allen niet wesen
om dat sijs so oemoedelike baden
den kindren ende diet hem hadden gheraden
vergaf hijt al dies hadde hi lof
van allen den ghenen die waren int hof
doe saghen die kinder haren bliden dach
herde minlic elc op andren sach
het was hem comen na haren wille
doe dede men maken een ghestille
floris beghan sijn ghesciente tellen
voerden ammirael ende sine ghesellen
dat sijt alle wel mochten horen
tierst telde hi hoe si waren gheboren
hoe tilec haerlijc andren minde
hoe menne daer omme ter montorien sinde
dat hi daer soude ghaen ter scolen
ende hoe si hem binnen dien wart verstolen
ende hoese sijn vader dede vercopen
te nicle ter marct ende dede lopen
die niemare dat si ware doot
ende hoene sijn vader doe onboot
ende hoe groten rouwe hi om haer dreef
dat hijs cume te live bleef
ende hijs die waerheit doe ghevreischte
ende hi haer volghde ende om haer eischte
hoe grote pine hi doeghde om hare mee
meneghen anxt opt lant menighen in der see
hoe hi te babylonien quam in die stat
ende sinen waert om raet bat
ende hoe wel hi hem gheriet daer toe
ende hoe hi den portwerder verlistechde doe
met sire haven met sinen scatte
vercreech hi an hem datte
dat menne met rosen inden corf droech
tierst dat hi des ghewoech
datten si twee dus hadden gedregen
doe wonderde hem allen dier waren jegen
ende damirael selve loech
ende hoe men hem te clarise droech
toter wile datse damirael vant
ende tswaert over hem hilt in die hant
als hi gheent hadde sine tale
ghinc hi bet naerre den ammirale
ende viel opt erde hem te voete neder
ende bat dat hi hem ghave weder
daer hi dor doeghde so grote pine
ende seide hi hadde liever te sine
in groten tormente ende te stervene
dan levende blancefloeren te dervene
nu moeghdi horen grote edelhede
die dammirael an florise dede
alle diet saghen warens blide
hi dede sitten neven sire side
blancefloere dede hi comen te hem
ende namse bider hant ende seide vrient nem
hier ghevic di weder dese joncfrouwe
ende beveelse di op dine trouwe
u beiden ghevic lijf ende lede
dor gode ende der heren bede
blijfdi verlost van groten lede
doe vielen si hem te voete bede
hi cussese ende deedse op staen
florise maecte hi ridder saen
als men daer plach int lant
blancefloere dede hi nemen te hant
ende leiden te monstre met groter eren
beide der vrouwen ende der heren
volgheden hem utermaten vele
doe ontboet hi clarise haer ghespele
dat hise te wive nemen woude
ende te haerre beider live houden soude
ende deedse cronen herde eerlike
ende makese vrouwe vanden rike
voer die heren ende sine ghenote
daer maectemen brulochte grote
daer waren speel mannen vergadert vele
met menigher manieren van snaer spele
vedelen gigen herpen roten
met soeten gheclanke ende met soeten noten
beide inden palaise ende daer uut
was groot gheclanc ende gheluut
daer was ghegheven menich rijclic cleet
binnen dien was dat eten ghereet
met dieren gherechten ende dies ghenoech
men eisschede water ende men dwoech
die ammirael ghinc sitten inde scoenste stede
opt rikelicste sitten ende hi dede
neven hem sitten sijn wijf clarise
blancefloere die hovessche entie wise
dede hi sitten bander side
neven haer sat floris vro ende blide
daer was vol hof ende brulocht groot
daer ne hadde niement wenschens noot
die daer ten etene waren gheseten
men brachte hem vort ghedichte eten
inne can ghenomen elc gherecht
al sonder garsoen ende knecht
die daer vele waren utermaten
so dienden daer wel hondert drossaten
hondert spindren hondert bottelgiere
so rijclic eten noch so diere
ne was nie ghereet tenen hove
no so scone ghedient no so wel te love
daer was als ghenoech wilt ende tam
so wat so elken wel bequam
des dede men hem te vollen bringhen
der goudine coppen daer vele gingen
met dieren clareite ende al omme te stride
met morate met wine an elke side
dat wilde god niet dat iement soude
uut nappen drinken hi ne waer van goude
binnen dien dat si dus saten
met groter bliscap ende aten
quamen twee riddren die floris sochten
met seghelen ende met brieven die si brochten
ghestadelike quamen si ende met sinne
den ammirael grueten si ten iersten beghinne
daer na seiden si groot saluut
florise daer si omme quamen uut
ende seiden hem dat beide gader
doot waren moeder ende vader
here seggen si hoort wat u onbieden
u man entie hoechste van uwen lieden
die ons te lanc waren te noemene nu
si bidden herde ende onbieden u
dat ghi te lande comt haestelike
te berechten u lant ende u rike
doe floris vernam sijns vader doot
ende siere moeder doe hadde hi rouwe groot
beide hi ende blancefloer hadden groot seer
elc dier waren droefden te meer
si keerden weder ten ammirale
al wenende met soeter tale
ende baden orlof te lande te verne
dammirael hadse onthouden gherne
ende bat vriendelike dat si bleven
hi soude hem al des si behoefden gheven
florijs seide no scat no have
no goet ne gheen dat men hem gave
en mochten int lant niet behouden
alse dammirael vernam dat sine wouden
te hem niet bliven wi vinden ghescreven
dat hi florise te sire vaert dede gheven
van sinen silvere ende van sinen goude
so vele dat hijs nemmeer en woude
si ghereeden hem ende namen orlof
an alle die ghene die waren int hof
hem allen jammerde die daer waren
daer sise uten palaise saghen varen
ende bevalen gode haer lijf ende haer ere
floris voer wech verdroevet sere
om dat beide gader
doot waren moeder ende vader
ende andersins blide dat blancefloer
met hem weder te lande voer
sonder lachter voerde hise ende scande
te spaengen binnen sinen lande
daer was hi willecome ende wel ontfaen
alt conincrike wart hem onderdaen
doe waest hem comen herde scone
sine man daden hem draghen crone
ende maecten coninc ende conincinne sijn wijf
die hi minde vor al sijn selfs lijf
om dat blancefloer ooc kersten was
gheliefde hem ende luste das
dat hi wart kersten ende hem dopen dede
ende al tvolc van sinen lande mede
sint versterf hem al hongerie
van enen sinen oom ende al bulgerie
dus hoghe quam hi in sinen live
ene dochter haddi bi sinen wive
daer wi een deel of seggen moeten
baerte hietsi metten breden voeten
maer des en sel niet vele zijn
die nam te wive die coninc puppijn
een gheweldich coninc ende wan an hare
een kint daer vele af te segghen ware
dat was die coninc kaerle van vrankerike
die menighen borch wan gheweldelike
hier salic enden dese aventure
blancefloer wart florise sere te sure
hi pijnder hem om god halper hem toe
so moete hi ons spade ende vroe
dat wi alle onse daden te goeden dingen
ten jonxten daghe moeten bringen
