buten haren bedde genoet
die tweedeel soude bliven doet
vanden genen die hier staen
dat wetic wel al sonder waen
alse wel alsijs selve weten
des dar ic mi wel vermeten
dat ics licteken weet openbaer
ende die vrouwen die gi spraket daer
sijn sculdigher dan mijn moeder es
want si gene scout heeft des
ende dat si hieran heft mesdaen
heft hi op hem ontfaen
dese goede man die hier steet
die al haer mesdaet weet
dies mogedi hem wel vragen
als die scepene dat gesagen
riepen si den goeden man daer
ende vrageden hem oft ware waer
die goede man seide iaet
al dat van der moeder mesdaet
hi heft geseit es waerheit al
ende est dat men haer recht doen sal
gesciet alse mi heft doen verstaen
sone heft si niet mesdaen
noch iegen gode noch iegen u
salmen haer recht doen nu
si seide mi in ware dinc
dat si slapende dit kint ontfinc
ende sine wiste niet wiet haer dede
si ginc te biechten onde dede mede
die penitencie die men haar hiet
maer inne horde noit niet
dat dese dinc mochte gevallen
ende in geloves niet al met allen
merlijn seide vor alle die liede
die wile dat haar dit gesciede
hebdi bescreven ende den dach
gi weet wel weltijt si gelach
haer leven es u wel openbaer
die goede man seide du seges waer
in weet wiet di dode verstaen
doe haelde men die ii vrouwen saen
die waren daert kint was geboren
omdat si die waerheit wilden horen
si seiden weltijt dat si genas
ende doen die tijt gerekent was
hoet was geboren ende ontfaen
die scepene antwerden saen
en doncket ons geen recht daer bi
dat dese vrouwe quite si
want wijs niet geloven connen
hine secge ons hoe hi was gewonnen
merlijn hi wart harde gram
doe hi dese dinc vernam
hi seide te waren her baliu
vele bat so kinnic nu
minen vader dan gi doet den uwen
gine dorft mire moeder niet verspuÃ«n
u moeder kint bat uwen vader
dan de mine den minen al gader
hoerden si dit die waren aldaer
die baliu antworde daer naer
sech op mire moeder echt
wetsture iet af ic doe di recht
ja ic antwerde dat kint
ic hebbe van haer bekint
dat si der doet heft bat verdient
dan die mine lieve vrient
laet mire moeder in vreden wesen
sine heft niet mesdaen in desen
ende sine lieget u niet i twint
die baliu balch hem op dat kint
ende sprac doestu mi dit bekinnen scire
du quijts dire moeder vanden vire
bedraechstu oec met mire moeder
so dat ics ben te vroeder
ic sal di doen bernen entie dine
dan sal niet sijn dattie mine
sprac merlijn sal sijn verbrant
also lange als men mi levende cant
selc maect hem vroet ende herde reine
hi ende sijn moeder ghemeine
waren beter vanden live
men nam vorste der dage vive
die rechtere dede sijn moeder halen
end hi geboet in corter talen
lieden dien hi dorste betrouwen
tkint te houden ende sire vrouwen
oec wachte hise selve wale
vore merline was menige tale
van sire moeder daer binnen vertrect
ende oec ander dinc ontect
maer sine mochtene niet doen spreken
in vif dagen met genen treken
vore dat trechters moeder quam
ende alse merlijn dat vernam
dat si was comen dedemen saen
hem ende sire moeder uten prisoene gaen
ende comen doen vore tgerechte
die baliu sprac toten cnechte
wat secgestu dits mijn moeder
merlijn sprac gi waent vroeder
vele wesen dan gi sijt
leidse en wech in corter tijt
daert heimelije es ende uwen raet
ende mire moeder die hier staet
ende haren raet salic daer bringen
dats god die weet van allen dingen
ende daertoe dese goede man
sere hem wonderne began
doe hi dese redene brochte vort
si dorsten cume spreken i wort
die rechter seide wel al daer
dat hem tkint seide waer
merlijn seide magic nu
mire moeder quiten jegen den baliu
darf si ontsien dinc el negene
neen si riepen si al gemene
ontgaet si nu van desen man
haer ne spreket niemen an
dns gingen si in de kemmenade
die rechtere met sinen rade
dats sijn moeder ende si twee
merlijn quam ende nemmee
met hem dan die goede man
ende sijn moeder daert om began
ende doe die baliu was beraden
sprac hi te merline mat staden
sech op mire moeder dattu wout
ende hoe du die dine quiten sont
merlijn seide op die dine
ne segic niet waerbi de mine
quite van di soude gaen
waert dat si iet hadde mesdaen
want iegen recht willic niet spreken
gods recht latic node breken
want weet vor waer dat si der doet
verdient ne heft clein no groet
gi lietse quite daetdi wel
ende vraget vander uwer niet el
neen sprac de baliu sonder waen
aldus ne seldi niet ontgaen
ander saken moeti togen
merlijn sprac vor sinen ogen
gi sult mire moeder laten gehermen
dat seidi mochtise bescermen
ende optie uwe dit proeven nu
dats waer seide die baliu
want wi comen horen ende scouwen
wattu wils secgen op mire vrouwen
merlijn sprac ia en houdi dan
mire moeder omdat si mi wan
in keefsdome ende niet en weet
wie mijn vader was gereet
si sout bat weten wildic dan
wie hi was die mi wan
dan du dinen vader kins
ende dijn moeder die du so mins
soude bat nomen dan de mine
dinen vader al stillekine
die rechtere seide lieve vrouwe
dien man dien gi gavet trouwe
was dat die gene niet die mi wan
lieve sone wie sout wesen dan
dan mijn here dire es doet
merlijn seide vrouwe al bloet
moetti die waerheit doen verstaen
salmen ons quite laten gaen
ic liet aldus wilt u sone gedogen
die rechtere seide gi moet togen
van mire moeder die waerheit
merlijn seide al dit gepleit
dat gire na wint hout al bloet
gi waent dat u vader es doet
hi leeft noch orconde uwer vrouwen
dien andren wonderts die dat scouwen
ende merlijn sprac segt uwen sone
vrouwe wie hi was de gone
si seinde haar als die gram was
wat segdi seget si sathanas
ja en wetict wel  merlijn seide
gi wet wel over waerheide
dattene die man noit ne wan
die vrouwe seide sech wie dan
dat was die pape sonder gile
to licteken datter selver wile
doen hi tirsten met u was
dat gi seit gi vruchtet das
dat gi wanet kint ontfaen
hi seide vrouwe laet dat staen
van mi en wertdi niet beswaert
want hi was altoes vervart
dat u een ander soude beswaren
bedi bescreef hijt twaren
weltijt dat hi met u was
in liege u niet sijt seker das
ende gi waerd qualike met uwen man
doemen desen an u wan
dat gi niet vele bi hem ne laget
ende gi over hem doe claget
ende seit gi droget bi hem kint
dit en es logen niet een twint
ende geloefdijs niet hier mede
ic secges u meer al hier ter stede
o wi hoe gram was de baliu
sine moeder sprac geloefdi nu
lieve sone desen viant
merlijn sprac altehant
en geloefdijs niet bi deser saken
ic saels u harde wel vroet maken
die vrouwe si antwerde saen
ic weet wel wat ic hebbe gedaen
so doe ic oec nu horter naer
doe gi dit kint droecht haddi vaer
ende badt den pape dat hi den vrede
gestadelike wesen dede
tuschen u ende uwen here
om te decken u onnere
ende doe hi den vrede hadde bejaget
dedi dat gi te samen laget
dus dadi uwen man verstaen
dat gi kint van hem hadt ontfaen
dus waendent al die liede sint
ende dese waende wel wesen sijn kint
dit leven heb di lange geleet
ende noch doet hort wat ic weet
dies nachts doe gi hier sout tiden
lach hi doe bi uwer siden
smorgens geleide hi u i stie
ende wat hi seide dat wetic
al lachgende sprac hi lude ende stille
doet al dat mine sone wille
want hi weet wel dat es sijn sone
bi sinen gescrifte doe si tgone
hoerde dat hi seide waer
seech si neder ende hadde vaer
si wiste wel si moste gien
die rechtere heft dit versien
ende seide moeder ic ben u kint
wat vader so gi mi toesint
goet kint blivic u embermere
genade seitsi om onsen here
ic ne mages geloechenen niet
also hijt seget est gesciet
paerdieu seide de baeliu
dit kint seide die waerheit nu
het wiste sinen vader bet
dan ic den minen ens gene wet
dat ic sire moeder wise ten vire
in verberre die mine oec scire
hi seide ten kinde nu bidic di
dattu seges wie dijn vader si
omdat ic di mach daerbi ontsculden
vore die liede om dine hulden
doe ict meer dan dor bedwanc
sprae merlijn al sonder wanc
so was mijn vader i viant
daar hi mire moeder slapende vant
was hi met haer geloeft mi des
ende selke heetmen anguipedes
dese duvle des machmen mi geloven
wonen in de lucht hier boven
ende om dat mi i duvel wan
so gedogede onse here daeran
dat ic hebbe haren sin
ende haer list meer no min
bedi wetic dat leden es
ende van mire moeder sijt seker des
dor die doget die an haer was vonden
ende die berouwenesse van haren sonden
ende om den aflaet die haer dede
dese goede man ende oec mede
om der heiliger kerken gebode
de si hilt ende geloefde an gode
so heft mi god geonnen des
dat ic weet dat te gesciene es
dit machtu proeven nu te tide
hi nam den baliu over i side
ende seide dijn moeder si sal gaen
ende secgen dinen vader saen
algader dat hier es vermont
ende als hi weet dat di es cont
sal hi int herte sijn versaget
ende vlien oft hi waer geiaget
die duvel dien hi heft gedient
salne leiden alse sinen vrient
daer hi hem verdrinken sal
hier bi merct dat ic weet al
die saken die sellen gescien
die baliu antwerde mettien
es dit waar ic sal di bi mire wet
embermeer geloven te bet
quite scout die baliu merlijn
ende daertoe die moeder sijn
die tale was vor tfolc verhaelt
dese seiti heft wel ontaelt
met scoenre redene sire moeder
ende weet oec wel dat geen vroeder
u nembermeer te siene steet
nadat ic de waerheit weet
dat volc riep al met vlite
god hebs danc dat si es quite
die rechter sende sire moeder henen
ende boden mede die alt gene
proefden dat kint dede verstaen
doen si was comen also saen
seide si den pape al dat si horde
hi was versaget van den worde
ende vloe van groter scame
hi pensde als die rechter quame
dat hine soude doen verslaen
als hi was uter port gegaen
quam hi saen op ene riviere
ende seide mi es beter dat ic sciere
verdrinke dan hi mi doden sal
te lachter deser werelt al
dus leitdene de duvel eer iet lanc
daer hi hem selven verdranc
die metter vrouwen waren gesent
stonden ende sagen al tgent
dese boec seit al es een erre
dat hi den lieden niet ontferre
ende alse die boden weder quamen
seiden si dat si vernamen
ende dattie pape verdronken was
den rechtere hadde groet wonder das
ende merlijn loech doe ende seide
merc en seidic di niet waerheide
nn biddic dattut seges dan
blasise den goeden man
blasijs hiet hi die altoes hoeder
hadde gesijn van merlijns moeder
hi teldem hoe dat was gesciet
metten pape ende anders niet
blasijs ginc thuus metter vrouwen
die quite was van groten rouwen
