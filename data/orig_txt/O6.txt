ende an alle die v bestaen
wybert heeft den brief ontfaen
ende gaffen haestelike
in die hant lodewike
die welke seide god hebs deel
salic oec mijn perceel
hebben van deser maren
god later mi wel met varen
ende ons allen geloef mede
amen die menige doe sede
daer waren iiii segel an
die besach die hoge man
ende menich prince met hem
dierste was van beyrem
dander van oestrike
van bundenborch der gelike
entie vierde van andernaken
die op schrifen aldus spraken
sinen bril opter nesen
over luut began hi lesen
anden coninc lodewike
opper voegt van ertriken
dat behoert tonser wet
ende an wyberte met
coninc van andernaken
wi cont ende kinlijc maken
met onsen zegel alle iiii
dat die felle putertiere
van almaengien gwioen
es arger dan i saragoen
want hi geloeft an die afgoden
ende houter af zijn geboden
geselle es de felle van loye
anden here van sauoye
die men heet heet van monresat
diemen beide op i rat
die meeste diere waren binnen
met haerre vrouwe der coninginnen
ende met haren ionchere
ontfermt v der groter dere
enter iammerliker saken
binnen der stat van andernaken
sijn wi iammerlijc belegen
vanden ouer fellen degen
segele alle ziet
om dat wi willen niet
hem tenen keyser kiesen
moeten wi ons lijf verliesen
om dat wi kureuorsten zijn
de bisscop van cuelne opten rijn
van mens de bisscop ende van trieren
metten tyrant al lieren
ende doenre toe haer concent
datti keyser si bekent
ende zine liede mede
ontfermelijc datti sede
ay god die de cruce sware
droeget dits i felle mare
al doch te mi dierste spoet
nv benic al sonder goet
dies ic niet soe groten rouwe
hebbe alse om mijn vrouwe
ende om mijn scoen kindekijn
die in auonturen zijn
herde sere teser tijt
ay fel mordenere gwijt
sprac de goede wibeert
vor gode moetti zijn onteert
nv benic der reden vroeder
dat gijt waert die minen broeder
wachtet buten castelioen
om te morden den baroen
ende uwen geslachte mede
dan noyt geslachte in kerstenhede
gesciede magic vermonen
dat sijn geboren vii zonen
van vii vrouwen op i tijt
vanden i gi vader zijt
ende oem vanden andren al
wat es dat god sal
meer dor v lieden doen
dat geslachte van narboen
waerter sere bi verheuen
want al kerstenheit zal cleuen
om dage op haer lieder macht
op erdsch goet niet en acht
want v en mach niet gebreken
die tulpine horde spreken
mochter wel bi zijn geleert
entie coninc wybeert
moet v zaen hier gewegen
maer wisti vri edel degen
dar si es in sauoye
daer gi om zijt in vernoye
gi zout hier varinc zijn int lant
menich edel wigant
waren daer wenende bi
om die clage die hi
dede de coninc lodewijc
tulpijn seide coninc rijc
wat hebdi te clagen noet
gi doet v selue scande groet
ende uwen liede algader
aldus en plach niet v uader
wanneer iemen hem mesdede
in dat lant van kerstenhede
of onder die saricijn
soe batti den lieden zijn
want si gaen den aelman
alle van sibben an
dan toegden si in alre wijs
ten tornoye te parijs
daer tgeselscap acordeerden
van hem die v gaerne onteerden
om die worde van tulpine
doen antworden iii venine
artoys pontieu henegouwe
her tulpijn bi onser vrouwe
wi weten wel dat gi ons meent
te onrechte gi ons teent
want wine willen nemmermere
steken iegen onsen here
ende wine trecken ons niet an
gwide den aelman
al heeten wi andren staen
hi es gode af gegaen
al nv heeft tenen gader
onder gaen die mijns vader
ende mijns ouder vader was
ende karel marteels zijt seker das
die was mijn ouer ouder vader
ende mijn vader al te gader
letterus met sire sepulture
ende vort al durenture
die staten van ouer rijn
wee mach mi te moede zijn
enten coninc wybeert
dien hi met allen heeft onteert
enten goeden willem
heeft doen dolen dat hem
elkerlijc antrecken moet
ic en hebbe ter werelt goet
dat icker iegen wille sparen
maer dat ic den fellen baren
mach na zire werde lonen
die mi aldus wille onsconen
