van den hout daer aen verstarf
der maeghede zoen om ons bedarf
heb ic ghelesen hoet ghewies
nu bidde wij gode dies
dat hi mi zulke leringhe zeinde
dat ic van beghin ten einde
alle dese pointen moeghe vertrecken
zonder loeghelike vlecken
wat hulpt dat ic vele vertoghe
dit ghedicht in langher prologhe
adaem was die ierste man
die oyt menschen vorme ghewan
ende hoe hi bi zijns wijfs rade
creech swaer vernoy ende groten scade
ende van eenre cleinre spise
ghewijst waert vten paradise
bi wat zaken dat dat ghesciede
weten noch wael vele liede
daer om laet ict achter bliuen
dat ic daer niet af en wil scriuen
het zijn vele liede die hebben ghehoert
van des quaden cayns moert
hi was adaems ierste kijnt
in nide wart hi zo verblijnt
dat hi bi rade des duuels fel
doet sloech zinen broeder abel
doe adaem dese moert vernam
doe wart hi in hem zeluen gram
hi sprac wats mi ghesciet keytiue
bi den ghewerke van minen wiue
is mi dit comen ende menich blame
nu en wil ic met haren lichame
tedoene hebben nemmerme
abels moert doet mi zo we
daerna en was adaem met yeuen nie
vleeschelijc in hondert jaren drie
god gheboet teinden driehondert iare
adaem dat hi met yeuen ware
ende ghemeinscap hadde met hare liue
alse een man met zinen wiue
daer wan hi zonder beiden een kijnt
dat seth hiet ende den vader zijnt
ghehoersam was ende onderdaen
alse ghi hier na wel zoelt verstaen
doe adaem hadde gheleeft ixc iaer
ende dertich wael naer
doe was hi van ouder cranc
ende van aerbeide ghemanc
doe stoent hi metter spade ende wrochte
zo moede dat hi niet meer en mochte
hi loende ouer zinen spade ende ruste
luttel hem zijns leuens luste
cranclijc stoent hi ende stan
seth zinen zoene riep hi an
in deser maniren ende seide
lieue kijnt gaet zonder beide
op gherechte vaderlike minne
toten inghel cherubinne
dien zoeldi vijnden voer tparadijs
bidt hem dat hi v maec wijs
hoe langhe tijt ic zal ghemissen
des olys der ontfarmenissen
die mi god zelue dede belouen
doe ic van danen wart ghescrouen
en weset van den inghel niet ueruaert
al draeght hi een vierich swaert
hi hoedt daer mede die zaeleghe stede
daer rust in is ende ewelijc vrede
seth sprac tot zinen vader
ic ben ghereet tedoen algader
wat v is lief ende ghi ghebiet
mer ic en weet des weghes niet
hi sprac zoene gaet op minen troest
ende uolghet den weghe recht int oest
dat ic v zegghe merket wale
hent dat ghi coemt tot enen dale
dat gheheten is dal van ebroene
daer volghet enen weghe groene
daer die zelue voetstappen staen
die met rouwen quamen ghegaen
ic ende vwe moeder mede
doe ons die inghel ontseide die stede
die wij bi onzer scout verloren
noch staen die zelue voetsporen
verualuwet daer en wies nie vut
no loef no gras no ander cruut
ic zeg v ouer ene waerheit
ghi zelt daer vernemen ene claerheit
comende uter zaeligher stede
met roec ghemanc der zoetichede
alsghi dat ziet veruaerdu niet
seth na desen van dane sciet
hi dede dat hem zijn vader bat
hi streec al den zeluen pat
toten dale van ebroene
hi hadde goeden wille tedoene
dat hem zijn vader hadde beuolen
hi gheraecte zonder dolen
al daer die voetstappen stonden
verdroghet om adaems zonden
zo langhe volghede hi hen naer
dat hem ommoette ene scoenheit claer
die vten paradyse quam
doe seth die claerheit vernam
hi wart veruaert harde sciere
hi waende gheneken enen viere
doe peinsde hi om die claerheit
daer hem zijn vader af hadde gheseit
die hem tieghen comen zoude
doe trat hi daerwaert alse die boude
ende trat ter doere met stouten zinne
ende vant den inghel cherubinne
voer tparadijs met enen swaerde
die inghel vraghede wat hi begaerde
wat hi iaghede of wat hi zochte
of wat boetscape dat hi brochte
seth sprac ic coem van adame
die met groter misquame
zinen licham heeft versleten
hi bidt v dat ghi hem doet weten
ene gherechte zekerhede
des olys der ontfaermichede
die hem god zelue dede belouen
doe hi van henen wart ghescrouen
die inghel sprac wel zoete minne
biedt v hoeft ter doeren inne
ende ziet alomme int paradijs
met recht moeghdi hem gheuen prijs
dat weet ic wel  vor alle die steden
die den hemel zijn beneden
vraghet mi wat ghi daer siet
ic saels v maken een bediet
seth boet zijn hoeft der doeren in
hem verfroyde herte ende zin
hi zach meerre scoenheit daer
dat dar ic zegghen ouerwaer
dan enich menschlijc ghedochte
in hem zeluen begripen mochte
die crude gauen zoete lochte
bome van mengherande urochte
die zach hi daer scone staen
seth liet zine oghen omme gaen
midden in des paradijs pleine
daer zach hi ene scone fonteine
die haer deilt in vier riuiren
alsons die meester noch visiren
die ene was gyon ghenant
ende loept ouer een lant
dat heit auelat
dat maecsi met haren water nat
daer vijntmen dat alre beste gout
dat aertrike binnen houdt
oec vijntmen daer diere stene
dander riuire die ic mene
heit ewon in minen wane
ende loept int lant der moriane
dat wij heiten swarte liede
die dorde riuier in corten bediede
heit tygris alsict versta
ende loept int lant van azia
die vierde riuier  des zijt ghewes
die is gheheten eufrates
ende loept om dese werelt al
haer groette enheuet ghetal
op die fonteine scoen ende claer
die seth verzien heeft aldaer
stoent een boem ghewassen groet
alle zine telghen waren bloet
hi ne droech vrochte noch blade
noch scors dat dochthem wesen scade
dat hi ghewassen stoent zo hoghe
ende verdort was also droghe
seth sloech zine oghen neder ende zach
dat in den boem ghewonden lach
een serpent eyselijc ende groet
die wortele van dien bome bloet
liepen doer die aerde diep in die helle
daer zach hi die ziel van abelle
hi zach daer zonderlinghe wonder
an dien boem bouen ende onder
op thogheste van den bome lach
een kijnt alsic v zegghen mach
nijboren in doeken ghewonden
hi horet wenen ten zeluen stonden
doe seth aldit hadde besien
doe keerde hi weder met dien
daer hi den inghel staende vant
hi begonde teuraghen altehant
wat dat clene kijndekijn meende
dat op den boem lach ende weende
die daer al verdort stont
die inghel sprac ic maect v kont
dat kijnt daer ghi om vraghet
dat zal noch an ene zuuer maghet
ontfanghen menschelike figure
bouen den loep der nature
zo zal god hebben dat kijnt ghemene
met eenre maghet die allene
zal weder vijnden die ghenade
die adaem bi yeuen rade
verloes met onghehoersamheden
daer zi beide aen misdeden
dat zal tkijnt allene becopen
alse die iaren zijn om ghelopen
volcomelike in haren tiden
niet eer en mach adaem verbliden
dolie der ontfermecheden
sal den kinde vut sinen leden
gheperst werden soe vtermaten
dattie vader daer bi sal laten
hem ghenoeghen van alre scout
die hi opten mensche hout
aldus doet uwen uader teweten
dat ghi zaghet een kijnt ghespleten
vter herten der godlichede
dat zoen zal heiten ende vader mede
ende storten zal zijn heilighe bloet
an thout dat noch wassen moet
van drien corlekine tesamen
die vten zeluen appel quamen
ende ghewassen waren van den rise
daer adaem in den paradyse
die vrochte af smaecte ende ghenoet
daer hem god dat eten af verboet
die inghel gaf seth aldaer
die drie greine  dat was waer
ende hieten gaen in gods name
ende zeide alsghi coemt tot adame
zo vertelt hem algader voert
dat ghi hier ghesien hebt ende ghehoert
drie daghe na dien dat ghine ziet
zo zal hi leuen ende langher niet
ghi zelt grauen den lichame
in enen dale scoen ende bequame
dat ebron heit ende ghi wel wet
ende ziet dat ghijs niet verghet
alsghine legt in zijn graf
die drie greine die ic v gaf
die zoeldi legghen ter zeluer stont
onder zijn tonghe in zinen mont
ende graefse met hem onder der aerden
daer af zoelen wassen drie gaerden
ende verbaren hem euen groet
die ene zal wesen cedrus ghenoet
die wasset bouen alle bomen
daerbi machmen den vader gomen
wies moeghentheit gaet bouen al
die was ende is ende wesen zal
die ander gherde  des zijt ghewes
zal zijn ghelijc den cypres
daerbi zo is bediet die zoene
alse die cypres is ghewoene
wanneer datmen houwet ende ondoet
dat hi gheuet roeke goet
noch alsmen den zoene zal blouwen
hande ende voete doerhouwen
ende die zide wordt oploken
daer zoelen vutgaen zo zoete roeken
dat die uader daerbi zal
adaems misdaet vergheten al
die dorde gherde die zal wesen
ghelijc den pijmboem ende bi desen
is ons die heilighe gheest bediet
want men an den pijmboem ziet
dat hi menich blat vut gheuet
ende alse hi alle zine telghen heuet
daermede versiert hi ende bespreet
ende altoes euen gruene steet
des ghelike machmen merken
den heilighen gheest an zinen werken
ende zinen gauen haerentaere
heimelijc ende openbaere
zo menchuoudelike heeft bespreet
dat menre ghetal gheen af en weet
seth en spaerde langher niet
doe hem die inghel hadde bediet
wat an die drie gherden lach
doe ne gheruste hi nach noch dach
eer hi weder quam int lant
daer hi zinen vader uant
hi vertelde hem altemale
van worde te worde in waerre tale
als hem die inghel hadde gheseit
dat die oly der onfarmicheit
van enen kijnde comen zoude
doe verblide hem die oude
ende loegh als enewarf
binnen zinen liue eer hi verstarf
niet langhe enleuede hi na dien
dat hi die drie greine hadde ghesien
daer hi dede zijn einde
waren duuel bi gheheinde
ende namen die ziel in haer ghewelt
seth voerde den licham op tuelt
dat was tot ebron an die heide
daer hine in die aerde leide
hi leghede hem in die zelue stede
daer god vut nam zine lede
hi leide die drie greine tesamen
onder zine tonghe daer af quamen
drie gaerdekine smal ende cranc
elc om die mate eenre ellen lanc
daer stondenze altoes in enen doene
winters somers euen groene
twe ende dertich hondert iaer
moyses die vantze daer
doe hi dat israelsce here
gheleit bracht ouer trode mere
hi leide tuolc doer ene woestine
daert drie daghe doghede pine
want zij en vonden water engheen
nochtan droeghen zij ouer een
dat zij sloeghen pawelioene
in den dale van ebroene
daer adaem begrauen lach
moyses die drie gaerden zach
mer hine wiste nochtan niet
wat zaken daerbi was bediet
aldus liet hise daer staen
hi ne dorster niet wael aneuaen
des anders daghes doet waert lechte
zach moyses die gods knechte
staen dat ene gaerdekine
ten houeden van den bedde zine
dander gaerdekijn dat ic mene
zach hi staen recht ende clene
neuen zijnre rechter ziden
torde zach hi te dien tiden
tot zijnre lochter ziden staen
dat zeghet boec alzonder waen
dat moyses was veruaert
doe hi die ghaerden zach verbaert
hi lietse staen terzeluer stede
nu moeghedi horen wat hi dede
hi voer van daer in eylem
al dat volc dat was met hem
zij vieren daers hem luste
des auontijds te nemen ruste
tseuentich palmen vonden zij daer
ende twentich fonteynen claer
zij sloeghen op dat groene uelt
neuen dwater hare ghetelt
des anders daeghs  des zijt ghewes
vant die drie gaerden moyses
omtrent zine bedde staen
alse hi teuoren hadde ghedaen
doe propheteerde hi daer of
god seide hi hebs ghelof
eset alsic mi beuroede
zo merc ic an dese drie roede
dat hier is betekent mede
die heilighe drieuoudichede
aldus liet hise daer staen
hi ne dorster niet wael ane vaen
hi voer denen metten luden zine
int lant van raphatine
daer zij dwater bitter vonden
dat zij alle te dien stonden
dorst ghedogheden ende onghemac
zoete water hem daer ghebrac
des clagheden zij alle ionghe ende oude
zij gauen moyses die scoude
des was hi bedroeuet zere
gode bat hi onzen here
dat hi moeste zeinden zulke boete
daert water af moest smaken zoete
want tuolc en liet hen niet gheroen
doe ghinc hi in een pawelioen
daer hi nam nachtruste doe
tot des anders daghes vroe
doe hi den dach hadde versien
stont hi op ende na dien
vant hi die drie gaerdekine groene
recht in den zeluen doene
alse hise twewaerf hadde ghesien
doe viel hi op zine knien
hi bat gode oft wesen mochte
dat hi hem teuoeren brochte
wat hi meinde met den gaerden
die hem alse die verbaerden
vele dacht hi haere ende ghens
god zeinde hem een ghepens
dat hi die gaerdekine op trac
ende menze in die fonteine stac
doe verwandelde des waters bitterheide
al in rechter zoeticheide
nu hoert hoet hierna ghesciede
moyses ende zine liede
zij voerden die ghaerdekine met hem
doer tlanscap van raphatem
zij quamen met haren scaren
omtrent enen berch gheuaren
die synai gheheten es
ende die prophete moyses
hi liet die gaerdekine aldaer
men leghese in een water claer
hierna ghinc hi  ghelouets mi
op den berch tot synai
daer was hi xl daghe met gode
hi bracht denen die x ghebode
ghescreuen in twe tafelen zine
die beide waren stenine
doe hi van den berghe quam neder
voerde hi die gaerdekine zeder
te moab in een conincrike
daer zette hise waerdelike
in der aerden alle drie
nadien enzach hise nie
daer stonden zij wel menich iaer
dat zij en wiessen niet een haer
ende bleuen altoes in enen doene
winters somers euen groene
voerwaer zeghede men ons dit
datze die coninc dauid
vant als ic v zegghen mach
in zinen slaep aldaer hi lach
quam hem een inghel teuoren
ende zeide coninc vutuercoren
nu hoer wes ic di vermane
rijd enwech ouer die iordane
daer zaltu vijnden drie gaerdekijn
die van eenre groette zijn
die zaltu zetten in dinen hof
daer zal een boem wassen of
daer die ghene zal aen versteruen
diet al weder zal verweruen
dat bi adaem verloren waert
dauid ontwaecte ende waert veruaert
die nacht leet des morghens vroe
stont hi op ende reide hem toe
met hem nam hi gheselscap
ende woude int rike van moab
dat leeght ouer die iordane
hi was in hope ende in wane
te vijnden die drie roeden daer
die moyses ouer menich iaer
daer in der aerden staende liet
alse hem god beual ende hiet
dauid zach ene scone stede
daer hi zijn bedde op maken dede
omdat hi snachts rusten woude
des anders daghes also houde
doe hi versach des daghes lechte
vant hi die drie gaerdekine rechte
omtrent zinen bedde staende
gode bat hi ende vermaende
dat hi hem moest openbaren
of dat die drie gaerden waren
die hi zochte in dat lant
ene stemme riep altehant
coninc goet dat zijn die roeden
die du zalt hebben in dire hoeden
ende voertse binnen iherusalem
tuolc dat comen was met hem
was blide om den heilighen vont
dauid ginc terzeluerstont
ende toech die roeden vter erden
ende voeredse danen met groter werden
daermense voerde ende droech
ende aen die zieke liede sloech
worden zij gans ende alghesont
dat wart den groten here cont
die bixillus was gheheten
hi ontsoef der beten
die hem van den roeden quam
hi was veriecht ende daer toe lam
ende van crancheide also mat
dat hi met pinen dranc ende at
doe men die roeden an hem stac
verloes hi al zijn onghemac
doe bixillus was ghenesen
voer dauid denen met desen
eer zij quamen ouer die iordane
ghemoeten hem drie moriane
die heiten swarte liede
daer groet wonder aen ghesciede
die roeden stac an hem dauid
zij worden zaen scoen ende wit
beide van hude ende oec van hare
dat zaghen zij al openbare
die daer metten coninc reden
doe zij ene wile waren leden
die iordane met haren scaren
zij quamen bi enen berch gheuaren
daer een lasers man in lach
ende eenpaerlike daer tewonen plach
want bi enen weghe was
ghelike als een ghemein tripas
c iaer ende xxx mede
was die man out ende bi der bede
had hi gheleuet langhe stont
hi voerzeide mi is cont
dat hier een huden comen zal
die mi van ziekheiden al
ghenesen zal met heilicheden
als dauid daer quam ghereden
ende voer den zieken liden zoude
sloech vten roeden also houde
ene vlamme ten berghe waert
die haestelike hadde vertaert
aldie onghesonde vut smans leden
die liede quamen toe ghereden
ende vonden den man al ghenesen
die langhe ziec hadde ghewesen
des zelues daghes voer uespertijt
quam binnen iherusalem dauid
ende brocht die drie roeden daer
het gheuiel int tiende iaer
dat hi coninc was ghecoren
int rike dat saul hier teuoren
met groten eren hadde beseten
nu wil ic v voert doen weten
wat dauid metten roeden dede
doe hise bracht binnen der stede
hi zettese in ene fonteine claer
die bi zinen houe stont aldaer
des anders daeghs waende hise met loue
hebben gheset in zinen houe
dat hem altedoene ontuacht
want zij waren in der zeluer nacht
daer ghewortelt in den gronde
dat menze niet ghetrecken en conde
noch van denen niet ghebrenghen
god en wouds oec niet ghehenghen
dat zij iewer wiessen el
vergadert waren zij wel
datmen niet en conste ghesien
welc een gheweset hadde van drien
zonder an den hoghesten ende
bleuen zij datmen bekende
dat hadden ghesijn drie roedekine
die cedrus die cypres ende die pine
wiessen tesamen al in een
noyt zachmen scoenre boem engheen
noch van hoghen noch van grouen
mer ten hoghen einde bouen
mochtmen openbaer aen zien
dat hi versceden bleef aen drien
die coninc dede ten zeluen tiden
zinen hof leinghen ende widen
datmen den boem daer binnen brochte
ende al met enen tune omwrochte
doe hi een iaer hadde ghestaen
dede dauid daer om slaen
van witten ziluer enen rinc
die hem alomtrent vinc
hi wies al tot xxx iaren
tot elken iaerlike twaren
dede her dauid die coninc
slaen enen zonderlinghen rinc
dat waren xxx ringhe
dat vele liede heiten penninghe
want iudas vercoft daer vm
den gods zoene ihesum
dertich iaer  dats ware dinc
was dauid gheweldich coninc
na dien dat hi bracht met hem
die roeden binnen iherusalem
daer die zaelighe boem wies of
diemen mach gheuen lof
bouen alden houte cleine ende groet
die ie ghewies of vut aerden sproet
die coninc leghede al zinen vlijt
hi reide daer toe menich tijt
hi plach tedoen ter zeluer stede
oetmoedelike zine ghebede
hi hadde versament seluer ende gout
mede te copene steen ende hout
hi woude ter stede een bedehuus maken
mer god verbaerde hem in spraken
hi zeide coninc merket hier an
du bist een oerloeghs man
dune zalt mi gheen huus oprechten
dat heeft ghedaen dijn grote uechten
en onderweints di niet te doene
het zal ghescien bi salomoene
die na di zal berichten trike
langhe tijt vreedzomlike
doe die coninc dauid verstarf
trijc an salomon verwarf
hi wart gheweldich here
doe brachten god in zulken kere
dat hi een bedehuus dede maken
van den alre meesten zaken
die hi daertoe visieren mochte
het was langhe eerment uolbrochte
een scoen werc houdt dat voerwaer
mer een balc ghebrac hem daer
die meesters ghinghen ende zochten
dlant dore ende zine mochten
ghenen boem vijnden zo groet
die hem dochte tot hare noet
dus ghinghen zij bedroeuet zere
tot den coninc ende zeiden here
wine connen ghenen balc vijnden
dien wij mids int werke bijnden
enzi dat ghi laet houwen of
den boem die staet in uwen hof
ghebonden metten xxx ringhen
dat woude die coninc node ghehinghen
wanten daer hadde gheset zijn vader
nochtan en woude hi niet algader
dat scoen werc laten bederuen
hi hiet den boem houwen ende keruen
dien timmermans hoe dat zij wouden
die xxx ringhe hiet hi houden
ende algheheel in den tempel bringhen
daer zi menich iaer in hinghen
tenen ghemenen orbare
als noetlike tedoene ware
zo langhe hinghen zij aldaer
dat verganghen waren die iaer
datze die ioeden iudase brochten
ende onzen heer daer om cochten
nu hoert van den boeme uoert
hi lach ghehouwen ende gheboert
ende al ghemic tote dien werke
die meesters namen hare merke
zij waenden wael legghen int pas
mer als hi op gheheuen was
zo docht hem emmer dat hi sceen
tecort vijf voete al in een
alsmen hen weder leghede neder
zo leinghedi vijf uoete weder
dit hadde den timmermans wonder
zij maten den boem bouen ende onder
het was om niet dat zire aenwrochten
want zine conden noch en mochten
van den hout ghenen balc ghemaken
hi was ghewassen te andren zaken
hi moesten draghen te enen scilde
die ons met zinen bloede wilde
loessen van des duuels ghewelt
die ons in scalkernien helt
doe die coninc hoerde zegghen
datmen niet en conde ghelegghen
tenen balc dat zaelighe hout
hi dede weder gaen int wout
verre ende na in vele hoeken
enen andren bome zoeken
die vonden waert ten iersten daghe
dat zegghic v in waerre zaghe
hi was ghemic no min no meer
ten werke daer ic af sprac eer
als ic heb horen lesen
lach thelighe hout na desen
in dien tempel op die aerde
dats niemen en achte noch en gaerde
daer quam een wijf teenre stont
sibilla hiet zi dats mi cont
zi ginc daer op zitten roekelose
daer begonstesi af tehebben nose
vut dien boem rees een brant
die haer cleder altehant
met eenre vlammen al onstac
hoe lude riepsi ende sprac
o boem helicheiden vol
hoe was ic mijns zins zo dol
dat ic op di zitten zoude
andi zal om onze houde
noch die gods zoene hanghen
die ioeden quamen toe gheganghen
met gheesselen ghinghen zise slaen
zij stietenze uten tempel zaen
ende leghedenze in enen kerker diep
zine wiste niet wat zi riep
van den bome noch meer no min
dan hore god zeinde in den zin
zij deden haer zo grote noet
dat zi bleef in den kerker doet
die ioeden ghinghen hem beraden
wat zij metten bome daden
doe worden zij in dien begrepen
dat zine deden daer slepen
vten tempel  hoerde ic zegghen
ende dedenen ouer ene beke legghen
daer zine langhe lieten ligghen
alse tot eenre ghemeenre brigghen
doe waert ghetreden daer met voeten
die boem daer aen lach vele boeten
hierna quam tot salomoene
ene coninghinne van hoghen doene
om dat haer zo vele was gheseit
van zijnre groter wijsheit
zi quam eerlike tehem
gheuaren binnen iherusalem
doe die vrouwe quam terbeke
daer thout op lach daer ic af spreke
zeinde haer god int ghedochte zaen
dat zire niet ouer en wilde gaen
men zeeght dat zi baereuoet
beneuen ouer dwater woet
zine dorste thout vol heilicheden
met haren voeten niet betreden
dit versach die coninc
het docht hem wonderlike dinc
hi zeide vrouwe bericht mi dat
waer om maecti v zo nat
ende v rikelike ghewade
zi sprac coninc bi welken rade
leeght dit hout te enen vonder
men heit v wijs dat heeft mi wonder
witti niet dat daer aen zal
hanghen die behouder der werelt al
die vrouwe was als ict versta
coninghinne van saba
zi gaf daertoe stene ende gout
daermen mede besloeghe dat hout
salomon die wise here
deedt nemen met groter ere
men droeght in den tempel doe
hi dede met stene legghen toe
alle die doeren grote ende clene
van den tempel zonder ene
hi dede thout daer dwers in voeghen
dat nieman en zoude moeghen
daer in gaen spreken zine ghebede
hine neech den hout terzeluer stede
alle diet teuoren hadden ghetreden
moestent daerna anebeden
salomon starf ende na hem quam
een coninc ende hiet roboam
noch een ander daer na
ende was gheheten abya
hi nam van dien houte rene
tgout ende alle die diere stene
daert mede was beslaghen
hi deedt vter doeren draghen
daert binnen lach bewrocht
die ioeden waren zaen bedocht
zij quamen heimelike bi nachte
ende groeuent meer dan xx ghelachte
onder die aerde daert in lach
cc iaer dat nieman enzach
daer gheuielt alst god woude
datmen enen put niwe deluen zoude
daermen tuleische in zoude dwaen
dat ten tempel worde ontfaen
van den volc van den lande
alst daer quame ter offerande
het was zede in die oude wet
datmen lammer ende caluer vet
te offeren plach ende ander beesten
daermen hoecheit hilt ende feesten
men groef den put terzeluer stede
daer in lach thout onzer zaelichede
het was vergheten langhe stonde
het hief hem zeluen vten gronde
het dreef daer in een water claer
zente jan zeit ouer waer
dat alle daghe voer vespertijt
een inghel quam ende dreef iolijt
ende roerde dwater in die piscine
wie van ziekheiden hadde pine
ende naest den inghel int water quam
van allen pinen hi boete nam
aldus dreeft thout in die piscine
om dat ihesus doer die zine
daer aen naect steruen wonde
nu merct alle ionghe ende oude
hoe vele die godszoene doghede
om den mensche eerhine verhoghede
ende weder bracht ter ghenaden
hi wart valschlike verraden
van judas als ghi moeght horen
hi quam metten ioeden voren
in eenre donker auontstonde
den here cussede hi an zinen monde
die ioeden grepen hen ane
zij leiden onwaerdelike dane
tot des biscops huus binnen
ic en can niet al verzinnen
wat onwaerden ende wat smaden
dat zij hem des nachts daden
bi zinen barde wart hi ghetoghen
dat woude hi al om ons ghedoghen
des anders daghes wart hi brocht
voer pylatus ende wart berocht
dat hi sculdich waer der doet
tuolc riep al clein ende groet
me cruce desen hi heues verboert
hare wille moest daer ganghen uoert
zij sloeghenen an ene columne onzochte
zij gheesseldenen zo dat men mochte
dat rode bloet zien lopen vut
doer zine ghebenedide huut
nochtan en mocht zo niet bliuen
zij woudenen an een cruus ontliuen
des droeghen zij alle enen moet
doe sprac een man die daerbi stoet
ic weet een groet hout ende dic
tot zinen rugghe wael ghemic
al eest out en scaedt hem niet
het drijft in der piscinen vliet
die ioeden liepen daerwaert
ende toghent vut metter uaert
thout dat langhe hier teuoren
ten cruce ons heren was vercoren
het en bleef niet algheheel
men hiewer af een dordendeel
dat was die stake die opwart stoet
van den cruce des kempen goet
die voer ons allen zeghe uacht
hi nam den duuel zine macht
daer op lach ghenaeghelt dwers
een hout van enen cypers
die naghel als ict bescreuen vant
die die twe houte tesamen bant
was van enen olyue ghehouwen
ihesus moest zelue met rouwen
zijn cruus draghen dor die stede
tghemeine volc volghede mede
op den berch te caluaria
met rouwen quam daer maria
ende zente jan haerre zuster zoene
dese twe waren die ghoene
die bi hem onder den cruce bleuen
daer hi naect aen wart verheuen
zij sloeghen den here van menghen lande
twe plompe naghele dor zine hande
ende dor zine voete enen
dat grote carmen ende dat wenen
dat men aen marien zach
dats meerre dan ic v zegghen mach
want die passie niet en houdt
zo en ben ic tezegghen niet zo bout
wat zij daer zeiden min no me
mer hoerre herten was zo we
dat daer doer leet een swaert des rouwen
doe zi haren zoene zach blouwen
ende hanghen in zo groter pinen
dat die zonne liet haer scinen
die aerde beuede die stene scoerden
dat bescrijft met waren woerden
zente jan ewangeliste
die was die die waerheit wiste
die elemente waren in vare
eer ihesus zinen gheest gaf dare
een ridder quam na zire doet
ende stacken daer hi hinc al bloet
in zijnre ghebenedider ziden
daer vut zo ran ten zeluen tiden
die olye der ontfarmicheit
aldaer adaem af was gheseit
dat hi daerbi ghenesen zoude
nu bidde wij den here ionghe ende oude
die ons verloeste met zinen bloede
dat hi ons neme in zine hoede
des on ons god die hemelsce vader
nu zegt amen allegader
