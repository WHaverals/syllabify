ons seget hier die aventure
vanden castele ter selver ure
diemen heet der joncfrouwen casteel
daer ic hier vore of sprac een deel
daer galaat hadde gelegen
ende som die ridders verslegen
ende die quade costumen brac
daer ic hier vore gnoech of sprac
daer hem die vij broders ontreden
die wile dattie andere streden
die walewein gemoette daer naer
ende twee gesellen met hem daer
ende die vij daer sloech doet
doent die joncfrouwe wiste al bloet
dat walewein dit hadde gedaen
ende hare dus was ontgaen
balch si hare sere om dat
want si horde secgen ter stat
dat hi die hoveste riddere was
ende die scoenste sijt seker das
die men in langen hadde gesien
ende si ward heme minnende sere na dien
ende dedene soeken harentare
ende haer casteel ward daernare
geheten vorward galastroet
om dattene galaat wan al bloet
soe was hi geheten na hem om das
die te voren geheten was
der joncfrouwen casteel alsic versta
ende si was oec geheten daerna
die joncfrouwe van galastroet
doe sij vernam dat was doet
galaet ende perchevale mede
ende tgrael gewonnen was gerede
ende bohord oec comen was
te hove alsic hier vore las
sinde si daer haestelike mettien
oft men waleweine iet vonde te dien
die daer op dien poent nine es
verdriet vernoi ende ongetes
hadde die joncfrouwe omden here
ende mindene ilanc soe mere
ende dedere om soeken ende spien
om dat sine gerne hadde gesien
mar daventure en wouts niet
wat si soect of wat si spiet
dat sine igerent hadde vonden
ende venus die minne scoet haer tien stonden
een strael in haer herte soe wel
dat hare nembermer ontvel
want die minne ward in hare
soe starc datmen oppenbare
an haer gewerke wel bekinde
dat sine sere dullike minde
want si hier na om dese dinc
gariette sinen broder vinc
alsic u hierna sal doen verstaen
maer ic moet eer sonder waen
die aventuren u laten horen
die gesciet sijn daer voren
want hierin seldi vinden al
die aventuren groet ende smal
also alsi gescieden gereet
aldus quaemt toe godeweet
dat irste begin in enen dele
alsic u secge vanden castele
dat hi dus geheten was
ende die minne oec na das
om die ridders die walewein scinde
dattene daerombe die joncfrouwe minde
dat seldi gewaerlike groet ende smal
hierna vinden beschreven al
maer dit latic nu aldus wesen
ende sal u vord van artur lesen
daventure seget hier
dat artur die coninc fier
tenen paeschen hof helt
dat meeste daermen nie af telt
ende oec en vintmen in gere stede
lesende noch gescreven mede
dat nie so menich baroen was
in geen hof dat hi hielt vor das
nu plach die coninc te dien stonden
alsi hof hilt metter tavelronden
dat hi niet eten wilde ter uren
hine hadde gehord nieuwe aventuren
dit was daer costume ende sede
ende te kardoel plach hi altoes mede
hof te houdene ende oec dor das
om dat daer op die zee was
dus hilt hi hof te stonden
maer gene aventure en hebben si vonden
des die coninc was herde drove
men leide di taflen na haer behove
ende men ginc in men ginc ut
om iet te vernemene over luut
maer men vernam daer op dien dach
ne gene aventure daer an gelach
die coninc hiet eten heren waleweine
ende die ridders met hem gemeine
maer selve en wildi eten niet
des anders dages so es gesciet
datmen een scip daer heeft vernomen
dat daer te lande nu es comen
dat rikelijcste datmen ie gesach
die coninc ginc derward al dat hi mach
ende alle sine ridders mede
ende alsi quamen daer ter stede
vonden si int scep ter stont
enen doden riddere gewont
met enen harde groten scachte
dor sinen lichame wel een gelachte
die op enen wagen lach
een gordel men an sine side sach
daer een halmelnier ane hinc
daermen ute trac na die dinc
een paar letteren daer men in las
hoe die riddere gedoet was
ende dattene die gene soude wreken
die dat trinsoen ut soude treken
ende oec haddi an sine hant in scine
vif guldene vingerline
die soude een ander ut trecken gerede
die soudene hulpen wreken mede
ende men mochten wreken nembermere
dan oec metten selven spere
doen dit keye hevet gehord
quam hi vorden coninc voerd
ende bat vrindelike om die sake
dat hi hem daer af geve die wrake
ende laet mi ut trecken trinsoen
u bede willic gerne doen
sprac die coninc op desen dach
ende keye ginc daer die riddere lach
opten wagen ende began
te treckene maer hine can
den spere niet getrecken ut
doe trac na hem al over luut
meliandelijs een riddere goet
maer hi trac al in onspoet
doen quam lanceloet van lac
die oec an dat spere trac
maer en can hem niet gescien
si waren tebarenteert van dien
dat hen ontfacht alsict vernam
daerna trac min her tristram
diet oec moeste laten daer
dus trocken si algader daer naer
maer het bleef al ongedaen
doen quam min her walewein gegaen
met enen gestadigen mode godweet
ende trac dat spere ut gereet
dat daer sulc beneet wel sere
doe bat die coninc waleweine den here
nu trect vord an die vingerline
hi trac maer met en gere pine
en const hise daer gebringen ut
doen trocken si alle over luut
maer en bescoet hen niet een stroe
doen dede die coninc gebiden daertoe
datmen den doden riddere leide
vore die zale optie wegesceide
opten wagen op aventure
ofte daer ieman lede tier ure
die daertoe dochte overluut
dat hi die vingerline trocke uut
ende doen dit al was gedaen
ginc die coninc te hovewaerd saen
ende men leide taflen ende ginc eten
alles diesmen conde geweten
brachtmen ten taflen daer dat wet
ende binnen dien datmen dus et
quam een riddere daer gereden
die de vingerline ut trac ter steden
ende voretse wech daer in sine hant
dit sach daer doe een seriant
ende sout den coninc secgen gaen
maer keye heften wederstaen
ende seide dat hi swege daer of
tot datmen geten hadde int hof
ende hierenbinnen es keye gegaen
ende sat op sijn ors saen
ende volgede den here met snelre vaerd
al dat gelopen mochte sijn paert
tot an een bosch daer hi vernam
dat een riddere gereden quam
op een cranc mager rosside
keye vrachdem doe ten tide
warombe hi so sere vliet
die ander seide oft gijt gebiet
een mijn meeste viant
wilt mi doden nu te hant
ende volget mi dat secgic u
keye seide blieft met mi nu
hine werd heden soe coene
dat hi u iet bestaet te doene
here magic dan coenlijc bliven hier
jagi al ware hi noch alse fier
ende binnen deser selver stede
sagen si waer quam gereden
gene riddere ende heeft gesteken
sinen viant ter irster queken
eert hem keye benemen conde
soe dat hi doet viel ter selver stonde
dies balch hem keye herde sere
ende seide gi hebt mi gedaen onnere
want ic hadde desen goden man
in min geleide so wreket dan
sprac die ander maer ic rade bat
dat gijt laet varen nu ter stat
ende vaert daer gi hebt te doene
keye sprac sidi soe coene
soe hoet u jegen mine steken
want ic salne op u wreken
wats gesciet dus scieden si
om te bat te pongieren daer bi
ende keye heeft den genen gesteken
dat sijn spere moeste breken
ende die ander stakene weder
in die scoudere dat hi viel neder
vanden parde sere gewont
die ander litene licgen ter stont
ende keerde saen sijn paerd
ende voer weder te woude waerd
binnen desen hadde di coninc geten
doe quam die knape ende liet hem weten
vanden riddere die hadde genomen
die vingerline ende hoet hem benomen
hadde keye dat hi sweech
want hi naden riddere creech
ende eer volseit waren die word
soe quam een ander knape vord
ende vertelde den coninc al die dinc
hoet met keyen hier vore verginc
ende dat hi sere ware gewont
doe seide die coninc ter selver stont
keye heft mi menegen toren gedaen
hi hitene halen harde saen
ende sine oec lachterlike begaden
dattie knapen gerne daden
si brachtene met scanden vor di heren
doe hitene di coninc met onneren
lecgen in den kerker gevaen
dat daer scire was gedaen
nu selewi swigen van desen
ende vord van waleweine lesen
daventure seit ons sonder waen
alse walewein dit heft verstaen
dattie vingerline sijn genomen
es vor sinen oem comen
ende seide here nu eest tijt
in hebbe nu geen langer respijt
ic moet den riddere wreken varen
maer mi es nu verre ontfaren
die de vingerline heeft genomen
in weet waer ic an hem sal comen
ende in magene wreken niet
sonder heme wats gesciet
dus nam hi haestelike orlof
ende heeft geruemt des conincs hof
soe met haesten dat hi vergat
sijn trinsoen daer ter stat
daer hi den riddere met wreken soude
dus quam hi gereden tenen woude
also alsi den riddere sueken dachte
daer hi tsnachts in vernachte
des morgens vor hi rechte vort
daer heeft hi enen herde verhord
dien hi vragede ofte daer bi
igerent enege herberge si
die herde seide neent twaren
die gi tramer mocht hervaren
dan des swarts ridders hier bi
die oec die quaetste riddere si
die nu levet wats gesciet
daer ne radic u te varne niet
daer ne quam oec nie geen man
hine moeste met scanden sceden van dan
ic was enewerf daer gaen eten
maer dat was mi soe gemeten
met groten slagen dat verstaet
dat is mins levens wiste geen raet
hi hevet mengen riddere doet
ende daer af heeft hi die hoede al bloet
gesteken op staken dat verstaet
op enen muer die daer gaet
al om sine borch ende dit doet hi
dat men sal weten verre ende bi
sine scalcheit ende sine quaethede
doe sprac walewein es dit sijn sede
soe motic ember varen daer
ic bidde u dat gi mi volget naer
hulpe here in sulc verdriet
om al die werelt en volhdic u niet
want gi ende ic waren doet
wiset mi dan den wech al bloet
soe dat icker toe mach comen
here ic sal u den wech wel nomen
ende den casteel u wisen van verren
maer dan willic vlien sonder merren
want mi gruwelt daer of wel sere
doen sprac min her walewein die here
nu leide mi tote daer in gere niet el
die knape leidene derward wel
tote dat walewein den casteel sach
doe kerde die knape al dat hi mach
ende walewein voer met groter cracht
ende vant daer op die borchgracht
die hovede staende optie stake
gelijc hem hadde geseit die knape
hi vant die porte open daer
hi reet daer in al sonder vaer
ende quam ter zalen gereden toe
daer vant hi ene tafle doe
gericht staen met allen dingen
diemen teneger taflen mochte bringen
van spisen ende wine mede
maer hi vant in gere steden
man no vrouwe dat secgic u
dine mochten berechten nu
hi bant sijn pert ende ginc eten
alsoe gewapent suldi weten
op aventure wat hem makende si
leide hi hem helm ende scilt bi
ende sat gegord met sinen sweerde
want hi dat eten sere begeerde
drie knapen quamen daer doe gegaen
die hem tetene brachten saen
ende scieden sonder te sprekene word
ende rechte binnen desen quam vord
die here gereden gewapent wel
ende sprac alse een riddere fel
te waleweine waerd betaelt vasseel
gij moet hier gulden nu een deel
die spise die gi hebt verteert
walewein seide sidi hier weert
segt wat ic verteert hebbe nu
ic wilt hier gerne gelden u
die waerd seide dijn gelach
ic segt di wel dats een slach
die thovet ende lichame sceden doet
dus heeft hier betaelt menech ridder goet
ende al waerdi grave oft coninc
gine betaelt hier met ander dinc
ende dit es trecht vanden castele
walewein sprac here dit ware vele
ja ende oft ic mi mochte verweren
jegen u soude mi dan deren
uwe maisnide oft u vriende
soe stoet mi dan herde onsiende
die swerte seide ontsiet u niet
dat u nembermer verdriet
nieman sal doen die mi angeet
doe bat hem walewein gereet
laet mi nu eten drie morsele
dan nemt dats u werd te dele
van minen hoefde bi gode dat si
ic geefs di orlof et ende haesti
du heves des etens wel te done
ende binnen dien walewein die cone
nam sinen helm ende sijn sward
ende sinen scilt ende metter vard
wapendi hem doe sprac saen
die swerte ic hebbe nu gedaen
ene sotheit dat ic u orlof gaf
tetene gi hebt mi bedrogen
maer uwe ors dat hier staet
seldi darven om dese daet
dat salic u doen ongereet
doen lietdijt in ene camere gereet
ende sloet daerin ende seide
nu weert u riddere sonder beide
of ic dorride u nu ter ure
walewein spranc an enen mure
ende seide dits u scande groet
dat gi mi bestaet te voet
woudi mi geven min gringalet
soe ware de strijt gedeilt bet
nenic vassael maer hoet u
ofte ic doreride u nu
ic hebbe u te lange laten spreken
mettien heeft hij waleweine gesteken
op sinen scilt jegen die want
dat sijn spere brac toter hant
soe dat walewein cleven dochte
an die want ende walewein brochte
enen slach met beiden handen
ende sloech tpart int hovet toten tanden
soe dat ter eerden doet viel neder
doe liep met haesten di swerte weder
in die camere al ongelet
daer hi gedaen hadde tgringalet
ende sater op met snelre vart
ende so weder te waleweine ward
ende seide gi hebt min part doet
daer ic nie af sach genoet
ende nu hebbic hier duwe bescreden
nu kiest hier vollijc ter steden
ic sal u deilen hier een spel
doetdi dit ors ic segt u wel
ende mogedi mi verwinnen ter steden
soe moetti sonder ors henen sceden
ende spaerdi dors ende blive ic doet
so hebdi weder u ors ter noet
walewein peinsde in sinen moet
sijn ors ware hem gewonnen goet
maer min wedersake es so fel
sparic dors ic weet dit wel
dat icker min lijf omme mochte laten
doe sprac walewein bi karitaten
in spare dors niet een ord
ic slaet doet comdi vord
maer wildi ere ende prijs ontfaen
soe beet te voet ende laet ons saen
becorten hier nu desen strijt
verwindi mi des seker sijt
soe mogedi min ors behouden
dan es u dat uwe wel vergouden
want beter ors dan dat es
en sagic nie des sijt gewes
die swerte riddere trac achter ward
ende pensde hets gewonnen selc part
ende beette ende wilde vechten te voet
doe quam walewein in sijn gemoet
ende die swerte quam hem jegen
ende heeft op waleweine geslegen
enen soe vresseliken slach
daer hem walewein ontsien af mach
want hi sloech den scilt al dore
ende maecte hem in sijn lijf ene score
datter ute quam geronnen dbloet
ende walewein die wederstoet
den swerten daer met enen slage
soe dat hi hem ene grote vlage
vanden halsberge sloech vor waer
en haddi hem niet ontsprongen daer
hi ware daer bleven opter stat
daer ward gegeven menech plat
daer geduerde dus die strijt
starkelike toter vespertijt
walewein dochte hem ende was in vare
ende waende dattie duvel ware
want hine quam nie vor das
daer hi soe sere verladen was
alse hi van desen riddere was nu
ende al dat selve dat secgic u
soe dochte den swerten daer oec mede
hi was in anxte nu ter stede
haddi met eren connen ontgaen
hine hadde daer niet langer gestaen
nie sach man so groten wijch
elc vacht daer op sinen crijch
ende in groten moede mede
waleweine geviel daer ter stede
dat hi den swerten gaf enen slach
dat hi ne horde noch en sach
ende stont verduselt al met allen
gelijc als oft hi soude vallen
ende alse walewein dat gesach
ran hi op hem al dat hi mach
met sinen scilde ende stieten neder
ende spranc op sinen lichame weder
ende hiltene onder hem op deerde
ende stitene metten apple vanden sweerde
ende ontbant den helm entie colire
doe riep die swerte riddere scire
genade here ic ben verwonnen nu
ontfarmt mins des biddic u
her walewein seide gi sijt wel sot
dan gi genade bid alsulp mi god
den genen die gi doden wout
nu segt mi wat gi doen sout
bi uwer trouwen oft dus stode mi
ay here ic dochte dat gi
mi te wreder sout nu wesen
seidic u die waerheit van desen
walewein seide ic wilt weten nu
bi gode here soe soudic u
thoeft afslaen hier ter stede
doe seide walewein gi geeft gerede
u vonnesse her riddere dat secgic u
ay here sprac hi gine sult mi nu
niet doden al hebbic dit geseit
ende seidic anders ic loge godweit
walewein sprac bericht mi saen
van desen costumen die hier staen
hoe comt dat gi thovet slaet of
hen allen di comen in u hof
ic segt u here bi mire trouwe
dat heeft mi gedaen ene joncfrouwe
die ic minne soe utermaten
ende si en laet hare niet gesaten
dat si mi weder wilt minnen iet
ic hebbe hare gedaen menech verdriet
ende gewoest ende geberd haer lant
doen dede si crieren te hant
enen tornoy die dien verwinnen
conde soutsi gerne minnen
ten tornoie quamic dor hare
daer menech ridder was vorbare
om te winne die joncfrouwe waerde
margilans vanden boegarde
deet daer harde wel met eren
hi dede die onse al achter keren
ende sloger vele ende vinc
doe quamic op hem om dese dinc
ende stacken achter ende gewan
met mire vromecheit al onse man
doe hilt daer noch een ridder coene
onder den tor met enen ponione
ende dede crieren menechfoude
oft daer ieman josteren woude
derward rindic met snelre vart
ende stac den genen ende sijn part
dat hi so verduesselt was
dat ickene vinc ende leverdene na das
minen knapen dine vorden nu
in min gevancnesse secgic u
doen riep die joncfrouwe lude tot mi
dat ic harre minnen werdech si
op dat ict alsoe vord volinde
mijn herte dise sere minde
was soe blide daer ter stede
dat ic daerna vier joesten dede
jegen starke ridders ende fire
ende stacse daer af oec alle vire
int leste en was daer nieman so cone
die meer dorste bestaen te done
te tornierre jegen mi
ende ic hadde algader dat gecri
vanden tornoie ende binnen desen
quaemt also alst moeste wesen
dat een riddere met scilde met spere
quam ende hadde tornirens gere
ic reet op hem ende stakene so sere
dat in stucken brac min spere
ende hi stac mi soe onsote weder
dor curie dor halsberch dor leder
dat ic ter eerden viel ter stonde
ende maecte mi ene grote wonde
soe dat ic nemmer ne mochte
ende hi quam vord ende gerochte
daer die joncfrouwen lagen gereet
doe warp si neder haer hoeftcleet
ende gaeft den riddere op rechte minne
ende gaf den riddere daer te kinne
dat si sine vriendinne wilde wesen
waleweine hoerdic nomen desen
die mi vanden orsse maecte woeste
ay mi der jamberliker joeste
die mi gesciede daer vor hen allen
daer ic so lachterlike moeste vallen
dus verlosic die welgedane
die scone die gode dier ic in wane
te voren af was dits mi swaer
walewein voer en wech van daer
ende si blevene minnende vord
ende oec hebbic sider verhord
dat sine te voren minde al bloet
om dat hi sloech die ridders doet
die haren casteel hadden ontcracht
daer galaet hier vore ombe vacht
die ridders ontfloen hen som aldaer
ende her walewein gemoetetse daer naer
ende sloechse doet ende daer omme here
werd sine minnende harde sere
maer die minne haddic hare
doen vergeten al oppenbare
te dien tornoie in alre wijs
en hadde gedaen dat lede pongijs
daer ic u hier te voren af seide
here dit sijn alle die waerheide
ende hier omme hebbic den nijt gedragen
ende hen alle thoeft af geslagen
op aventure oft hier iet quame
walewein ende ic hem tsine oec name
ende om hem hebbic al gedaen
ende ic wane oec hi es cume ontgaen
in hebbene doet dat secgic u
ay live here ontfarmt mins nu
ende ontfaet mi ic werde u man
ende wille u dienen min leven vort an
ende over al vord in staden staen
waleweine ontfermets ende heften ontfaen
op ene vorwarde dat hi ter stede
sijn man werde ende vorward mede
nembermer riddere en sla te doet
en dade hem kinlike die noet
oft hine haddere recht toe
dit sekerdi waleweine alsoe
bi trouwen scire in sine hant
dus werd die strijt versoent thant
ende walewein die nam doe orlof
ende wilde rumen saen dat hof
ende die riddere bat hem houde
dat hi met hem bliven soude
maer walewein en wilde bliven niet
die seide die ander wats gesciet
ic sal met u dan udewerd varen
walewein seide ic lovet wel twaren
dus voren si te gadere daer
ende quamen gereden scire daernaer
in een wout daer si vernamen
daer jagers gereden quamen
ende velden enen witten herte
alse dit heeft vernomen die swerte
riddere die met waleweine daer quam
ward hi tornech ende sere gram
ende reet derward met haesten groet
ende wildense hebben geslegen doet
die jagers waren in groten vare
maer walewein bescuddese daer nare
dies si hem dancten herde sere
daer na baden si den here
dat hi haer gast wilde wesen
walewein antwerde hen mettesen
ic vare met u nu blijft gesont
sprac hi ten swerten riddere ter stont
die swerte seide vard met onsen here
hebdi mins te done embermere
latet mi weten ic come tot u
walewein seide danc hebt nu
dus sciden si daer inden pleine
nu salic u secgen van waleweine
ende vander joncfrouwen van galestroet
die om waleweine dogede noet
die aventure sal u tellen
van waleweine ende sinen gesellen
dine genoet hadden daer
si senden enen knape daer naer
die dapperlike vore reet
die der joncfrouwen seide gereet
dattie witte hert es gevaen
al daer toe sach sonder waen
die swerte riddere maer wetet dat
wi waren bleven daer ter stat
en had gedaen een riddere fijn
die u gast sal tavont sijn
die bescudde ons sonder waen
vrouwe dien suldi wel ontfaen
want hi heves wale verdient
dat gi sijt sijn gode vrient
die joncfrouwe was blide daer of
ende dede versiren al haer hof
om waleweine blide te maken
die gereden quam metten knapen
dore die stat die scone was
daer sach hi in sijt seker das
meer sirheiden dan hi sach nie
in negene stede vor die
ende binnen desen heeft hi vernomen
porters jegen hem daer comen
dine vrindelike ontfaen
die joncfrouwe sinde oec saen
ene joncfrouwe jegen hem daer
die si gehouden hadde menech jaer
om dat si was van carmeloet
ende si die ridders kinde al bloet
die tarturs hove behoren nu
ende meest om waleweine dat secgic u
om dat sine soude doen kinnen hare
nu sinde si dese joncfrouwe daer nare
om te sine wie hi was
ende doen si werd geware das
dat was walewein nam sine tien tiden
bider hant ende leitdene besiden
ende sprac here ic segt u bloet
lietdi uwer name gi sijt doet
maer wildi ic sal u raden wale
alse gi comt vord in die zale
vor mire joncfrouwen so salic voren
spreken dat sijt alle horen
her keye de drossate willecome
ende alsic u aldus dan nome
soe antwerd mi saen ten kere
dit mogedi doen met groter ere
ende laet mi vord gewerden dan
walewein seide dus vangict an
die joncfrouwe keerde weder saen
ende dede harre joncfrouwen verstaen
dat keye ware die daer quame
dat es hi seit si in duvels name
dies en canic geloven niet
dat hem dese ere es gesciet
dat hi vanden swerten riddere nu
mine jagers verloeste dat secgic u
ende binnen dat si mede staen
quam walewein daer binnen gegaen
ende alsene die joncfrouwe heeft vernomen
die te voren tot hem was comen
riep si lude ende sere mettesen
her keye willecome moetti wesen
her walewein sprac god lone u joncfrouwe
doen hietene willecome di vrouwe
ende oec alle die andere mede
die vrouwe sprac aldaer ter stede
her keye weltijt sagedi iet
heren waleweine vrowe doe ic sciet
van karlioen do was hi daer
in hogen blide ende sonder vaer
doe deetsi knapen comen saen
die hem sine wapine af hebben gedaen
doe deetsi hem bringen scire
enen mantel harde dire
doe nam sine daer metter hant
ende leidene in ene capelle thant
die bat ende scoenre gescreven was
den enege daer ic nie af las
in midden die capelle hinc een horen
nie werd geen minsce geboren
die beteren horen hadde gesien
ende in dien horen stac mettien
balsemene mirre ende wiroec
ende alrehande cruet dat so wel roec
dat hem dochte dies gelike
dat hi was in een hemelrike
si leitdene allettel vord mettien
ende al dat gi noch hebt gesien
en es niet her riddere twaren
jegen dat ic sal hier oppenbaren
doe toende si hem een graf aldaer
dat si hadde doen maken vorwaer
soe dire ende soe behindelike
dat nie man sach des gelike
daer was ene venstre gemaect an
met sulker liste dat geen man
nembermer geweten ne soude
die dede si op alsi woude
ende wie daer binnen sach al bloet
deetsi die vinstere slaen te doet
want si sneet alse een swaerd
si trac ene clinke daer ter vart
ende die vinstre scoet op wel sciren
dat walewein ne wiste in wat maniren
ende si dede hem doe inward sien
daer sach hi dmeeste wonder mettien
doe sprac die vrowe stille daer nare
owi oft dit walewein nu ware
dien ic minne soe oversere
hine ontginge mi nembermere
doen al dit was gedaen
sijn si in die capelle gestaen
ende spraken van messeliken dingen
die joncfrouwe en conste haer niet bedwingen
sine seide waleweine alle die saken
waeromme si dit hadde doen maken
her keye nu hord al hier ter stede
dit graf ende dese venstre mede
sijn gemaect lude ende stille
om mijns heren waleweins wille
om dat ickene hier met doden soude
alsic dese vinstere nederlaten woude
als hijt daer binnen waende besien
soe soudicse dus nederlaten mettien
sloech si op die clinke weder
ende die vinstere viel daer neder
ende sloet soe vaste dat verstaet
datter niet tuscen en mochte een draet
gebliven hine moeste kerven ontwee
her keye nu hort mi vortwerd mee
ende als hi doet ware dan oec wet
soe soudic mi selven doden met
ende soude ons doen dan ter stont
in dit graf mont ane mont
her keye dat ic u dit make in inne
dat doet mi di starke minne
daer ic om hem af ben gevaen
doen dede si hem vord verstaen
waer af irst die minne quam
om dat hi den ridders haer leven nam
die galate ontreden ter stat
doe hi den toren wan vor dat
daer galate gesciede groet wonder
dien die joncfrouwe nu hadde onder
ende diemen hier vore oec hiet met
der joncfrouwen casteel dat wel wet
ende diemen daerna hiet galastroet
na galate om dat hi uter noet
den casteel halp gerede
si telde oec vord daer ter stede
vanden tornoye die was daer naer
dien si beropen dede oec daer
si seide vanden swerten riddere mede
hoe dat hijt so wel daer dede
dat hi tgeruechte hadde al daer
doen quam min her walewein daer naer
ende stakene daer neder vor ons allen
doe moeste hem di prijs gevallen
want hi den tornoy algader verwan
doe gavic den edelen man
mijn hoeftcleet ende boet hem daer
sijn lief te sine al oppenbaer
maer hine achte noit so vele op das
dat hi noit sint quam daer ic was
walewein seide der joncfrouwen gereet
minnetdi mi dat ware mi leet
alsoe als gi heme nu doet
hi sal u scuwen es hi vroet
maer ic hope hi vinden soude
genade oft hise soeken woude
dies en darf hi hopen niet
dat hi mi mochte ontgaen iet
metten live ic segt al bloet
ic haddene liver bi mi al doet
dan hi mi ontvore weder
want hine soude niet willen neder
lecgen sine aventuren wetic wale
oec hebbic hier nu te desen male
gariette sinen broder gevaen
ende doene geesselen ende slaen
elkes dages dor sinen wille
dit segt hem oec lude ende stille
als gine siet es hi soe vrome
dat hi om sinen broder come
ende bescudde hier oft hi mach
den menegen swaren groten slach
dien hi ontfaet al hier ter stede
ende den menegen honger mede
alse walewein dat verstoet
was hi drove in sinen moet
ende banderside was hi blide ter stonden
dat hi sinen broder hadde vonden
dien hi lange hadde verloren
doe sprac walewein hier machmen horen
joncfrouwe grote wonderlijchede
wiste walewein nu ter stede
dat gi sinen broder doet dit dogen
hine soude u nembermer minnen mogen
maer wildi garitte geven mi nu
en wech te vorne ic swerd u
dat ic waleweine ende heme mede
binnen ere maent bringe gerede
te vechtene jegen hen drien
die beste die gi vint te dien
ende connen si hen bescudden daer
soe bliven quite dan daer naer
ende connen duwe die twee verwinnen
soe comen si gevaen hier binnen
neen men magene mi niet ontalen
walewein en comene selve halen
ende wildi gi seltene margen sien
udewerd leiden ende mettien
quamen twee knapen daer toe saen
vrouwe men mach eten gaen
doe gincmen eten daer ter vart
daer te etene gedient ward
van alre dinc van alre spisen
soe datment niet conste volprisen
die sonderlinge gerechten daer
ende naden etene oppenbaer
quam die joncfrouwe van karmeloet
die waleweine hier vore dor noet
keye hiet hi namse saen
ende es vor ene venstere gegaen
ende bat hare om raet ter stede
sinen broder te verloessen mede
die joncfrouwe sprac hoe soet gaet
ic sal u geven goeden raet
mergen suldi vroech opstaen
ende sult en wech varen saen
tote achter genen boegart
ende ic sal van binnen comen ter vard
ende sal u in laten sonder lette
daer besiden te genen wikette
daer selen uwen broder bringen
drie starke ribaude sonderlinge
dine geesselen selen daernaer
dan suldi vorward comen daer
ende slaet di quadien doet
ende nemt uwen broder dan al bloet
ende vortene met u henen dan
ic sal oec vlien al dat ic can
vaste henen te karmeloet
want blevic hier ic ware doet
walewein dancte der joncfrouwen
ende swoer daer bi sire trouwen
hi sout haer lonen wel daer naer
dus scieden si beide al daer
ende walewein wilde nu slapen gaen
dat daer scire was gedaen
des ander dages daer na doe
stont op walewein harde vroe
ende wapende hem ende danen sciet
aldaer hem die joncfrouwe riet
ende doe ten wikette quam
die dore hi ombesloten vernam
doe voer hi in saen daernaer
ende barch hem doe sach hi daer
scire die ribaude gereet
die sinen broder brachten gecleet
ende gingenne gesselen ende slaen
met starken royen sonder waen
si slogene so vresselike
dat hi riep jamberlike
tenden een menichwerven
hulpe acharme ic moet sterven
ay broder her walewein waer sidi
hoe lettel wetti datmen mi
slaet nu dus jamberlike sere
mettien quam walewein die here
ende sloech den enen des geloeft
dat hine toten tanden cloeft
den anderen sloech hi den arm af
den derden hi enen slach gaf
dat hi nederviel op deerde
die andere vloen doe harre verde
ende lieten gariette daer
ende her walewein namene daer naer
ende leidene op sijn part saen
ay live here laet ons verstaen
wie gi sijt sprac daer een knape
ic beent walewein bi ridderscape
die minen broder met mi vore
doe gingen dese ende maecten in rore
al dat hof ende oec die stat
doen die joncfrouwe wiste dat
dat walewein sinen broder wech vord
ward al dat lant daer omme verrord
si sochte die joncfrouwe van karmeloet
die gevloen was dor die noet
ende doe si des werd geware
dat si gevloen was van dare
doe wist si wel dat si was
bedrogen doen deetsi na das
te storme lude in al haer lant
om waleweine te volgene thant
ridders knapen porters mede
wapenden hen ende volgeden gerede
waleweine die reet ter vard
met sinen broder tswards ridders ward
ende vant di porte open twaren
daer hi binnen es gevaren
ende daerna harde vaste sloet
ende opter stede quam een conroet
van ridders hem gevolget naer
die di porte belagen daer
ende begonden daer an houwen ende steken
doe quam die riddere vord gestreken
van daer binnen om die nimare
ende als hi waleweine ward geware
hiet hine willecome wesen
doe vrachdi waleweine na desen
om tgeruchte van genen lieden
doe ginct hem walewein al bedieden
vander joncfrouwen van galestroet
ende van sinen broder oec die noet
al dat hem gesciet was daer
vertrac hi den swerten ridder vorwaer
doe sprac die swerte riddere saen
live here doet mi verstaen
uwen name des haddic vergeten
dien soudic herde gerne weten
ic ben seit hi walewein genant
minen name kintmen in menech lant
doe sprac die swerte live here
des ben ic blide harde sere
dat mi so goeden man verwan
had geweest een minder man
des haddic mi gescaemt sere
doe sprac walewein hoe heetti here
maurus die swerte heetmen mi
her maurus seit hi nu staet mi bi
getrouwelike des biddic u
mi ende minen broder nu
jegen die joncfrouwe van galestroet
sterven motic quader doet
sprac maurus oftic u af sal gaen
in sal u hier in staden staen
met al minen volke wet dat wel
doe ne dede maurus niet el
dan hi te wapenen saen geboet
al dat daer was clein ende groet
twintich ridders haddi ter steden
die alle dage met hem reden
waer dat maurus hadde te doene
die stout waren ende coene
nu ginc maurus ten mure staen
ende die joncfrouwe ontbodi saen
van galestroet si quam daer
doe vrachde hare maurus daernaer
waerombe hebdi dus mi belegen
her maurus des willic u verplegen
gi hebt min her waleweine daer binnen
woudi mi dien geven met minnen
ic trocke van hier weder nu
en geefdijs mi niet ic segt u
dat ic hier sal so lange bliven
dat ic u allen sal doen ontliven
ende u borch te stucken breken
bi gode joncfrouwe dits een teken
dat ic harde cleine ontsie
min duchten es vele meer bedie
dat gi mi tirst sult ontflien
doe gincmen in beiden siden mettien
werpen ende scieten vaste daer naer
pederiren ende bliden worden daer
gerecht vor dien casteel gereet
ic secge u datmen daer sere street
beide van buten ende van binnen
maer waleweine mochtmen wel kinnen
an sine slage die hi sloech
ic segt u dat hi niemanne verdroech
ende maurus oec sijn geselle
worpen menegen daer ter delle
die opgeclommen waren daer
met allen engienen wet vor waer
die men nu gepensen mach
werd daer gestreden op dien dach
al toter nacht weet dat wel
nu hord wat daer snachs gevel
doen si resten waenden binnen
quamen die van buten in allen sinnen
ende braken des muers een groet deel
eerment wiste inden casteel
ende sijn ten gate binnen comen
dit hevet min her walewein vernomen
ende maurus sijn geselle mede
dese gingen ter selver stede
vor dat gat vanden mure
ende wederstondense daer so sture
die daer binnen waren comen
al sout hen al die werelt vromen
sine mochten niet daer weder uut
daer werd van slagen groet geluut
selc spranc vanden mure neder
die nembermer opstont weder
van groten ancste die daer was
dus worden gescoffirt na das
die van galestroet vor dat gat
ende die van binnen oec na dat
vermaectent harde scire daer
doen dit was gedaen daer naer
sprac maurus min her waleweine an
here wat raetdi hiertoe dan
wine mogen ons verweren niet
oft gi ende gariet henen sciet
margen vroech ende ic mede
ende alle onse lide oec ter stede
daer die van galestroet lecgen nu
eer si opstaen secgic u
selewise scoffiren wetic wale
walewein sprac dit radic wale
nu vaste ridewi derward
doen reden si al ongespard
daerward ongelet na desen
ende gariet was oec wel genesen
soe dat hi mede riden mochte
dese drie maecten dmeeste gerochte
in gene here dat nie man sach
daer was geslegen menech slach
eermen comen conste ter were
maurus die swerte ende sijn here
ende walewein ende gariet
hebben die andere soe ontset
dat sire wel tweehondert doet slogen
eer si ter weringen comen mogen
nu was daer een ende hiet blandoes
een starc riddere die altoes
den swerten riddere haette sere
dese quam ombe tenen kere
ende stac opten swerten daer
dat hi gevallen was wel naer
maer die swerte stakene weder
dat hi viel ter eerden neder
ende tspere in sinen buc woet
meer dan onderhalven voet
dit sach her dromas en ridder valiant
des conincs sone van yrlant
die daer hadde menegen man
den swerten riddere volgedi an
al daer hi tsinen lieden vloe
dit sach walewein ende quamer toe
ende wilde dromase wederstaen
ende dromas quam op hem saen
ende heeft op waleweine gesteken
dat sijn spere moeste breken
maer her walewein stakene weder
dat hi ende sijn pert vielen neder
hi werd gequetst ende sijn part
brac den hals in die vart
in sach noit in genen stride
soe vele lide in corten tide
doet geslegen dat wetic wel
mijnher walewein was hen alte fel
ende die swerte riddere mede
ende gariet dese drie ter stede
daden daer een groet wonder
si daden die andere alle onder
dus vochten si tot in die nacht
rechte bi gerre borchgracht
doe keerden vandien van galistroet
die van binnen ende men sloet
die port doe sire binnen waren
ende walewein bleef daer buten twaren
ende sijn broder gariet
die sere noch vochten ongelet
daerna worden si geware saen
dat hen dandere waren ontgaen
ende die porte gesloten was
doe keerden si ombe saen na das
ende keerden ten bosche waerd tien tiden
daer hen nieman na dorste riden
ende maurus dat suldi verstaen
en hadde gene scade ontfaen
daeraf was hi nu sere blide
nu latic staen van desen stride
ende sal van waleweine tellen sonder lette
ende van sinen broder gariette
daventure doet ons cont
dat walewein ter selver stont
ende sijn broder geriet
reden dor dat bosch met
alden dach dat verstaet
tot smargens in di dageraet
doe resten si en lettelkijn
tote dat sceen dat sonnescijn
doe saten si op ende hebben gehort
ene joncfrouwe daer bat vort
die sere creet ende dreef mesbaer
doe reden si een deel bat naer
ende sagen waer die joncvrouwe voerden
twee ridders dise sere mesvorden
ende slogense in dansichte mengen slach
metter hant di hem sere wach
vanden wapinen di hire an droech
doen walewein sach dit ongevoech
sprac hi her riddere dese smerte
hoe mogedise vinden in u herte
die gi doet deser joncfrouwen
ay edel riddere op gerechte trouwe
sprac die joncfrouwe verledeget mi
oft enege ontfermecheit an u si
soe hulpt mi dor alre vrowen ere
her walewein sprac vrient bi onsen here
gi doet onhovescheit hier an
wat segdi seit hi vule tyran
wat besteets te berechtene
lust u hier nu te vechtene
ic maecs u hier ter stede sat
gi sultse hier laten sprac walewein ter stat
al haddijt oec gesworen met
doen quam daer toe her gariet
ende sprac broder dor wat saken
wildi hier nu werringe maken
laet hem hebben sine amie
al doet hi hare nu dorpernie
wat bestaet u dat te wrekene
die ander begonster to te sprekene
die tgeens ridders geselle was
geselle ic soude u raden das
dat gi die joncfrouwe laet varen nu
metten riddere dat radic u
in does niet bi mire trouwen
geselle dat sal u lichte rouwen
ende in bescudde u heden oec
die ander sprac mine roec
doe sprac oec mede gariet
bi gode ende bi mire wet
broder gi sult vechten sonder mi
walewein sprac bi gode dat si
dus keerden si beide ombe daer
om bat te pongirne daer naer
die riddere quam op waleweine gereden
ende heften gesteken daer ter steden
dor den scilt ene grote scure
dat sijn spere brac tier ure
ende walewein heften weder gesteken
dat sijn halsberch moeste breken
ende hi gequetst werd so sere
dat hi genade bat den here
walewein sprac so scult dan vri
dese joncfrouwe ende geefse mi
ic scelse quite harde gerne
mine stater u niet te werne
maer segt mi hoe u name si
walewein seit hi heetmen mi
des conincs arturs suster sone
ay mi hoe wasic so cone
dat ic dorste joesteren nu
in hadde tirst gevraget u
wie gi waerd te deser stont
sone waric van u niet gewont
waleweine sprac doe hoe heetti
licoridon heetmen mi
walewein sprac nu bevelic u
dat gi vard ter joncfrouwen nu
van galestroet ende segt haer saen
dat icse sal wel scire bestaen
met sconincs arturs macht al
lycoridon seide here ic sal
doe sciet walewein scire van daer
ende die joncfrouwe volhdem naer
ende al ridende so sprac si
here ic ben u eygen vri
want hi hebt mi hier verloest
vander doet ende vertroest
ic geve mi op in u genaden
walewein besachse wel met staden
ende soe hire merren merc an nam
soe si hem daer bat bequam
want si was scone ende so valiant
datmen haers gelijcs nine vant
ende walewein begonsse te minne
ende te pensene in sinen sinne
hoe hi dese gecrigen mach
joncfrouwe seit hi op desen dach
hebdi mi alsoe verwonnen
dat ic u ember goets moet onnen
ende dat ic u minne gerne name
here al dat u es bequame
van mi te hebbene es u gereet
gi hebbets wel verdient godweet
ende gi selt oec tavont met mi varen
ic sal ons harde wel bewaren
ic hebbe ene borch staende hier bi
walewein sorac scone maget vri
uwen name soudic gerne weten
here ic ben ydeine geheten
ende met deser selver tale
quamen si gereden te dale
daer si den casteel sagen staen
daer si doen in voren saen
daer vonden si doe ene scone joncfrouwe
die ydeinen was getrouwe
ende was haer grote gesellinne
dese ontfinc met groter minne
walewein ende gariette
men ginc daer eten sonder lette
daer was ten etene wel gedient
doe sprac ydeine live vrient
tote waleweine wats u raet
ic ben u eygen dat verstaet
ende oec mede dor uwen wille
soe gevic hier lude ende stille
uwen broder mire nichten
doe sprac gariet derre gichten
joncfrouwe moetti hebben danc
doe vrachde walewein eer iet lanc
wies die gode casteel ware
ydeine seide hi was hare
ende es oec lancgarde geheten
ende dlant datter omtrent es geseten
hord hier toe ende es oec mijn
dus spraken si en lettelkijn
van derre saken ende daer binnen
begonsten si te sprekene van minnen
in horde nie van riddere spreken
die soe sere werd ontsteken
alse walewein van harre minnen
hi nam ydeinen bider kinnen
ende cussetse an haer mondekijn
si was die scoenste di mochte sijn
dus saten si een stic al daer
doe gingen si slapen saen daer naer
elc nam metter hant de sine
sine daden daer jegen gene pine
dus sijn dese twee beraden wel
si speilden tsnachts dat soete spel
datmen met vrowen te speelne pliet
des si begeerden gebrac hen niet
nu latic licgen dese vire
ende sal u hier vertellen scire
van licoridone al bloet
ende vander joncfrouwen van galestroet
nu seget vord die aventure
dat licoridon ter selver ure
dat hi van waleweine sciet
dat hi langer en lette niet
hine voer met haesten groet
toter joncfrouwen van galestroet
ende dede hare van waleweine verstaen
dat hi van mauruse ware ontgaen
ende sijn broder gariet
oec nam hi mi al ongelet
daer wi vochten in enen pleine
van lancgarde die scone ydeine
ende voretse tarturs hove ward
oec hordic secgen dat hi ter vard
hier sal comen heeft hi geval
met arturs lieden groet ende smal
mauruse te bescuddene met
doe sinde die joncfrouwe ongelet
om hare hogeste baroene saen
ende dede hen dese dinge verstaen
doe rieden hare alle die heren
datmen te tide bat sette int keren
dan si beiden seit seker des
want artur hare te machtech es
dus keerde dat here metter vard
ende alse maurus dat geware ward
sindi na waleweine saen
enen knape wel gedaen
want hi hadde vernomen das
dat hi te lancgarde was
inden casteel ende ydeine
ganc ende sech mi waleweine
dat ic gere hulpen hebbe noet
want die joncfrouwe van galestroet
es afgekert met haren here
die knape liep wech met groten gere
om te tiden te comene daer
des margens vroech wet vorwaer
was her walewein op gestaen
om te hove te varne saen
ende mauruse in staden te stane
alse hi sine wapine hadde ane
bat hi ydeinen oppenbare
dat si met hem te hove vare
hine weet wat hem es gesciet
sonder hare en mach hi niet
hare minne heftene gewont sere
ydeine sprac doe live here
gi moget mi voren daer gi wilt
walewein nam doe spere ende scilt
ende nam orlof daer ter stede
ende gariet sijn broder mede
nam orlof an sijn lief godweet
ende seide hi bleve haer vrient gereet
dus voren si te cardole ward
ende alsi quamen optie vard
sach walewein over ene side
ende siet waer ten selven tide
een knape comt gelopen sere
doe bleef houdende daer die here
ende vrachde den knape wat hi sochte
die knape seide dat hi brochte
boetscap van minen heren maurus
hi ontbiet u here aldus
dat hi gere hulpen hevet noet
want die joncfrouwe van galestroet
es wech gekeert met haren here
walewein seide doe nu groet mi sere
dinen here ende laet hem verstaen
heeft hijs te doene sonder waen
ic come hem te hulpen eest nacht eest dach
met al dat ic geleisten mach
dus sciet die bode van hem al daer
ende walewein reet daernaer
met ydeinen die was wel fire
hi gemoette enen knape scire
die sere quam gereden dare
walewein vrachde hem om niemare
die knape antwerde hem ter steden
here ic come van hove gereden
daer ic groet wonder sach
daer quam gisteren opten dach
een scone mantel secgic u
daer grote geroechte af es nu
wie dat dien mantel dreecht
ende die dan loser minne pleecht
hi ontcramp hem in allen sinne
ende die getrouwe es an di minne
hi sloide hem toter eerden daer
hi ontcramp genevren vor waer
tote recht in midden bene
daerna was joncvrouwe ne gene
no vrowe diet anders conde gevallen
die mantel en ontcramp hen allen
selken min ende selken mere
nadien dat si minden sere
maer ene joncfrouwe die daer was
hare sloidi op deerde sijt seker das
ende dat was carados vrindinne
nu segt mi knape live minne
wien was hi alre corts aldaer
here keys amien overwaer
ende dies was keye harde gram
mettien die knape orlof nam
ende walewein reet te hove ward saen
ende reet so sere sonder waen
soe dat hi te sinxenen quam
daer hi dit wonder algader vernam
die coninc ende die coninginne
waren blide in haren sinne
alsi hebben di mare vernomen
dat walewein te hove es comen
ende al dat hof oec gemeine
walewein beval die scoene ydeine
den coninc ende der coninginnen
dat sise ontfaen souden met minnen
si es mine amie seidi dare
die wel eren werdech ware
die coninginne sprac walewein here
ic sal hare doen live ende ere
mettien heeft die coninc gesproken
walewein es die riddere gewroken
dien gi tspere ute traect
neen hi here wat hulpt ontsaect
ic hebber menech lant om gereden
maer in quam noisint te gere steden
daer icker iet af conde geweten
oec haddic dat trinsoen vergeten
daer ickene mede wreken soude
des was blide menechfoude
keye doe hi dit verhorde
ende sprac ten coninc dese worde
her coninc gi segt nu ongevoech
walewein heeft nu vechtens gnoech
ane ydeinen sine scone vrindinne
hi sette sijn vechten an hare minne
desen winter si es so fier
alselp mi god ic wilsi hier
eergisteren hadde gesijn
ende si den edelen mantel fijn
hadde gedragen die menech droech
gi had gesien u ongevoech
gi ward daer worden onse broederkijn
die coninc sprac keye laet sijn
u quade tale ende swiget des
dat vanden mantele gesciet hier es
doe sprac min her walewein saen
her keye ic ben blide sonder waen
dat u gesciede ende uwer amien
soe grote ere gi moges wel lien
hoe was hare di mantel gemicke
ende binnen desen selven sticke
soe quam een riddere gereden daer
ende bat ene bede den coninc daer naer
die hem daer gegeven was
doe wilde die gene sijn na das
versekert van hen allen mede
die in die sale waren ter stede
ende van waleweine als te voren
dat sekerent si alle ende sworen
doe seidi here her coninc fijn
soe eischic hier min minnekin
mijn soete lief die scone ydeine
die hier set bi waleweine
hi namse bider hant daer nare
walewein seide doe oppenbare
dit es traisoen op min trouwe
wildi hebben dese scone joncfrouwe
soe leitse en wech sonder scamp
ende wintse op mi in enen camp
dats merre ere dat secgic u
her walewein ic segt hier nu
wildi mi volgen daer ic vare
ic vechte jegen u al oppenbare
maer hier stoet mi onsiende ter tijt
want gi mi hier te machtech sijt
her walewein sprac doe sere verbolgen
nu segt mi waer ic u mach volgen
ic volge u daer op mine trouwe
soe comt tes conincs bandumagowe
daer vechtic jegen u inden pleine
om te winne die scone ydeine
walewein lovede oec dit gelof
ende sprac ins conincs bandemagus hof
willic comen in xl dagen
ende desen camp dus vord dragen
dus werd daer genomen die camp
ende verborget sonder scamp
ende die verwonne daer opt velt
hem bleve ydeine met gewelt
doe vrachde die coninginne na das
hoe dat sijn name was
druidein hetic vorwaer
mettien nam hi orlof daernaer
ende ruemde des conincs arturs hof
ende walewein bleef drove daer of
nu was keye blide sere
ende bespotte waleweine den here
met ydeinen sire vrindinnen
walewein gi mogetse wale minnen
want si es so wale becant
met al den riddere in menech lant
ic hope dat si noch es maget
daer so menech riddere na vraget
walewein sloech dat hovet neder
ende antwerde keyen hier op niet weder
ende die tale bleef aldaer
nu hord van waleweine meer hier naer
want hi begeert te wetene om des
wat dat vrowen gepens nu es
daventure seget na das
doe walewein dus tongemake was
dat hi ter coninginnen quam
ende vragede hare alsict vernam
oft si iet wiste oppenbare
wat gepense in vrouwen ware
si antwerde heme alselpe mi god
her walewein hi ware wel sot
die daerna spiede ofte besochte
want dat nieman weten mochte
soe menechsins es haer gepijs
ic saels nochtan werden wijs
sprac walewein ende soeken varen
achter lande harentaren
tote dat die xl dage comen
dat ic den camp hebbe genomen
ende ydeinen latic hier nu
ende ic beveelse bi trowen u
ende dat gi oec haers nemt ware
des ander dages vroech daer nare
stont hi op ende ginc hem wapen
daertoe holpen hem twee knapen
ende nam an sire vrindinnen orlof
ende an alle di waren int hof
ende sijn trinsoen nam tier uren
ofte hi quame bi aventuren
oft hi den riddere mochte wreken
daert te voren in hadde gesteken
dus reet hi wech an haren danc
ende quam gereden eer iet lanc
in een foreest alsict las
daert utermaten scone in was
ende als hi een stic hadde gereden
hordi daer met vroelijcheden
blasen harde sere ter stonde
ende jagen ende bassen honde
daer een hert hen liep voren
ende daer walewein horde den horen
reet hi daert hem dochte in scine
doe gemoetti witte hondekine
die so cleine scenen na datte
cume so groet als ene ratte
ende si biessen vromelike
ende lipen mede dapperlike
ende her walewein pensde alse houde
dat hire enen vaen woude
om te gevene der coninginne
hi vinc daer een ten beginne
ende staect in sinen bosem daer
doe sach hi comen saen daer naer
een ridderkijn so overclene
het docht hem wel so cleine tgene
alse een kint van vif jaren
het quam so fierlike gevaren
met algader vergulden gesmide
walewein ne sach nie in sinen tide
soe rikeliken dinc ne gene
na dat mannekijn was so clene
dat ridderkijn sprac walewein here
waer ombe ontedeldi u dus sere
dat gi min hondekin hebt genomen
wildic het soude u lettel vromen
ay live here en belget u niet
u hondekijn es hier nu siet
al ongescaed so gevict u
her walewein sprac dat ridderkijn nu
gi sijt oetmodech harde sere
maer wisti nu hoe groten here
dat ic boven u hier ben
u souts wonderen in uwen sen
ic ben een coninc harde rike
ende hebbe onder mi sekerlike
vijf hondert ridders in allen tiden
daer ic wille bi mire siden
ende oec salict u hier laten sien
oftic boven u iet ben mettien
soe blies hi waleweine aldaer
in sijn ansichte ende daer naer
ward walewein also clene
als hi selve was gemene
ende hi ward daerna soe groet
dat hi was eens resen genoet
her walewein sprac hi wat donct u nu
benic nu iet boven u
walewein sweech ende scaemde hem das
dat hi nu soe cleine was
doe sprac die coninc walewein here
gi scaemt u donct mi herde sere
ic sal u weder maken saen
als gi te voren waest gedaen
doe blies hi op waleweine aldaer
ende walewein ward gescepen daer naer
alsi te voren was godweet
doe sprac die coninc te hem gereet
her walewein nu vaert met mi
ende jagewi desen hert hier bi
gine moget mi niet ontgaen
wine seelne tirst hebben gevaen
walewein seide here ic doe
dus voren si den hert toe
ende eert walewein gemerken conde
soe hebben den hert gevelt di honde
ende die knape die daer waren
namen den hert sonder sparen
ende vordene vaste ter kokenen ward
doe sprac die coninc walewein nu vard
met mi herbergen trameer nu
here geerne god lone u
ic vare met al over luut
her walewein wat jaecht u uut
in desen lande dat wistic gerne
bi gode mine staets u niet te werne
ic saelt u secgen bi mire trowen
ic wiste gerne tgepens van vrowen
ende vare soeken iemanne dan
die mi des berechten can
bi gode walewein dits sottelike
gesocht ic wane in eertrike
nieman en es diet dore sochte
die u des berechten mochte
here oec varic mede wreken
enen riddere die quam dorsteken
tote kardole in een scep al doet
siet hier dat trinsoen al bloet
dat hem inden lichame stac
die coninc waleweine toesprac
wetti wine doetde dan
neen ic here bi sente jan
her walewein dit sijn twee saken
daer gi qualike an sult geraken
ende recht binnen derre tale
quamen si gereden vor die zale
daermen waleweine wel ontfinc
doe geboet saen die coninc
datmen eten soude gaen
doe tracmen vord ene tafle saen
van finen yvore ter selver ure
dore een gat van enen mure
dat walsch seget daer ict ut screef
dat si som banderside bleef
ende dat oec gerecht was
van allen gerechten sijt seker das
gelijc dat men daer vore dede
die coninc ende walewein oec mede
sijn geseten ter taflen daer naer
walewein sach ten gatewaerd daer
hem wonderde sere wat mach wesen
die coninc sprac te hem mettesen
walewein vraecht wat gi wilt nu
ic saelt hier al berichten u
here soe soudic gerne weten
wie daer banderside es geseten
walewein ic segt u al sonder blijf
het es min getroude wijf
ende ic sal u secgen waeromme dat si
dat si daer et ende niet met mi
het geviel hier vormaels tenen stonde
dat ic jagen voer met honden
ende also alsic reet ginder ende hier
quamic gereden te minen forestier
die hadde ene dochter so oppenbaer
dat icse moeste minnen daer
ende batse tere amien na das
dies die vader blide was
ende alle sine mage mede
dus haddicse ene lange stede
ende namaels si mi so bequam
dat icse tenen wive nam
want mi dochte dat ic was
machtech gnoech sijt seker das
ende rike oec gnoech elken man
om dese saken troudicse dan
ende niet lange daerna leet
dat icse getrout hadde godweet
sine liet met hare licgen saen
den quaetsten knecht sonder waen
ende den onreinsten sijt seker das
die in al min hof oec was
ende om dese sake dat wet
soe eest dat si daer banderside et
verwacht in ene camere al daer
maer gi siet wel al oppenbaer
dat si te mire taflen nu set
ende alles dies drinct ende et
dies ic ete ende drinke nu
maer nembermeer dat secgic u
en comt si ut derre cameren iet
noch in min bedde en leet si niet
den dach dat ic moet leven
maer ic sal hare alles geven
diesmen drinken mach ende eten
her walewein ic doe u noch meer weten
dat ic hare dede hier vormaels gnoech
van allen dingen int gevoech
want ic mach wesen wel met vrouwen
live her werd bi gerechter trouwen
sprac her walewein saen mettien
so biddic dat gise mi laet sien
ic wilt doen here dor uwe bede
doe leitdine saen tot ere stede
doen si geten hadden daer
daer hise mochte sien al oppenbaer
doe seide walewein dits jamber ende rouwe
dat hare dus die scone vrouwe
gehandelt heeft gelovets mi
doe seide die waerd walewein hier bi
soe mogedi merken ende bekinnen
dat gepens van vrowen minnen
gi sijts hier met gnoech geleert
ic rade u dat gi weder keert
her weert ic hebs mi vermeten
dat ics noch meer moet weten
eer ic meer kere thuus waerd
doe sprac echt te hem sijn waerd
walewein hebdi in uwe baelgie
enege vrindinne enege amie
dier gi getrouwet eneger dinge
jaic here soe sonderlinge
ic hebbe noch ene ic weet dat wel
dat si in ereste noch in spel
ne minde en genen anderen man
om al die werelt te winne daer an
her walewein dit es vele vermeten
ic doe u hier af die waerheit weten
wildi nu doen al minnen raet
walewein seide na dien dat staet
soe magict proven an haer godweet
bat dan igeren daer ict weet
nu suldi met mi te kardol varen
ic sal ons harde wel bewaren
ic sal ons oec na deser saken
alse clene ridderkine maken
ende also behagel menechfout
als gi mi saget in geen wout
ende als wi comen in arturs hof
soe doet ember den raet daer of
dat gi u doet sere tot hare
gi selt wel werden dan geware
wat gi vinden sult daer an
dus voren si te hovewaerd dan
alse twee ridderkine mettien
si waren daer harde sere besien
om dat si waren alsoe clene
ende alsoe behagel oec gemene
si waren daer harde willecomen
genovre ginc die ridders gomen
ende ydeine ginc met hare
doe trac walewein hare bat nare
ende sprac te hare vrindelike
ende si weder dier gelike
doe geviel ten etene daer
dat si vergaderden echt daer naer
soe dat si te gadere aten
dies was si blide utermaten
want hare dat ridderkin wel bequam
naden etene echt si nam
waleweine al daer bider hant
ende vrachde hem daer alte hant
oft hi woude spelen enech spel
walewein seide in gere niet el
dan te speelne jegen u
soe laet ons scaecs spelen nu
wildi om borge ofte om gelt
dies hebbic gnoech in mire gewelt
sprac walewein in wils niet helen
maer laet ons elre ombe nu spelen
ic doe gerne wistic wat
joncfrouwe ic sal u berechten dat
gi selt spelen hier jegen mi
oft gi sijt min eygen vri
oft ic ben uwe altemale
wie dat wint ic segt u wale
hi sal den anderen hebben stille
waer hi wilt te sinen wille
ende wilt hi oec hi sculten vri
spelewi aldus bi gode dat si
dus begonsten si dat spel
ende her waleweine gevielt so wel
dat hi tspel wan sonder pine
joncfrouwe seit hi nu sidi mine
nu willic minen wille van u
tnacht hebben dat secgic u
here dan mach gescien nu niet
joncfrouwe beraet u wel ende besiet
ic wil hier hebben dat ic wan
here sidi soe coenen man
ic licge in die camere mire vrowen
dordi u selven so wel getrowen
dat gi daerin wel dorret gaen
ic late die dore open staen
ende alse min vrowe slapen es
soe comt te mi sijt seker des
sprac walewein ic sal daer comen
dus heeft walewein orlof genomen
ende ginc te sinen geselle ward saen
ende wachte na dat slapen gaen
ende alsi alle slapen waren
ginc hi in die camere daer nare
want hi wiste die pade wel
hi hadder dicke gehad goet spel
nu es hi bi ydeine gelegen
ende ginc van sinen spele plegen
ende speelde daer dat soete spel
eert dagen begonde vier warf wel
si dwanckene an hare ter stont
ende custene doe an sinen mont
joncfrouwe hets tijt dat ic nu scede
woudi mi doen hier ene bede
die ic nu hier an u sochte
ic souts u danken alsic mochte
jaic here soe wat soet es
nu hadde walewein lange vor des
hare gegeven te houdene met
sijn zegevingerlijn dat wel wet
dit hadsi an haer hant daer nu
her walewein sprac so biddic u
dit vingerlijn scone joncfrouwe
neen here bi mire trouwe
dat en magic u geven niet
want mi geboet ende hiet
een min maech ende min vrient
dies dicwile wel heeft verdient
dat ic hem dit vingerlin houden soude
ay joncfrouwe dit es te houde
dat gi mi dit ontsegt dus saen
nu es recht dat si vergaen
onse minne tuscen ons beden
ende dat wi oec hier met sceden
alsi dat horde nam si te hant
dat vingerlijn van haerre hant
ende gaeft hem doe ende seide
in wille niet dat hier omme sceide
onse minne op desen tijt
ic bidde u dat gi hier weder sijt
soe gi irsten moget ten kere
gerne blivet met onsen here
dus es walewein wech gevaren
hi ende sijn geselle twaren
doe vrachdem sijn geselle saen
hoe hem sijn sticken sijn vergaen
ende walewein vertelde hem al
wat hem gesciede groet ende smal
doe seide die coninc sijn geselle
nu hord walewein wat ic u telle
ic salse u noch doen proven bat
gi sult weder varen ter stat
ende gi selt her walewein nu wesen
ende ridet weder binnen desen
toter joncfrouwen ende eyschet hare
u zegevingerlijn oppenbare
want gi nu saen moet vechten
enen camp ende u berechten
dus keerde her walewein ter vart
ende reet so sere daer sijn part
dat sweette toten voten toe
hi quam int zale gegaen alsoe
ende vrachde na ydeinen saen
alsine sach quam si gegaen
ende hitene willecomen wesen
si namene in haer arm mettesen
walewein sprac met haesticheden
ic ben campvast nu ter steden
geeft mi saen min vingerlijn
ay live here dat mach niet sijn
gine sult mi niet sceden nu
walewein seide dat secgic u
ic wille mijn vingerlijn hebben twaren
ay here ic hebbe qualijc gevaren
u vingerlijn dat es verloren
hoe ict verloes dat seldi horen
in dese weke op enen dach
daer te gerre vensteren lach
doe werdic here pinsende om u
dat gi so lange merret nu
dat ic weende ende dreef mesbaer
ende wranc min hande sere daer naer
also alsic min hande wranc
ontscoet mi tvingerlin an minen danc
doe sagic waer een visch quam
ende dat vingerlin stappans nam
ende aldus hebbic gevaren
walewein seide joncfrouwe twaren
ic weet bat dat secgic u
dan gijt mi hier vertrecket nu
ic gemoette in genen woude
twe ridderkine die menecfoude
dreven bliscap ende spel
ende songen doe herde wel
ic quam daer saen in haer gemoten
ende alsicse beide daer soude groten
seide te mi deen ridderkijn
her walewein siet hier u vingerlijn
tenen lictekine van desen
datic te nacht hebbe gewesen
met ydeinen uwer joncfrouwen
vierwerven bi mire trouwen
doen werdic erre om dit verwijt
ende sloechse beide doet ter tijt
ende nam hen daer min vingerlijn
nu siet daer af goet lictekijn
doe toendijt hare opter stat
doe ne wist si secgen wat
daerna keerde min her walewein
ten coninc waerd die op dat plain
sijns ontbeidde ter selver ure
ende vertelde hem al sine aventure
die hem gesciede die seidi hem al
die coninc doe waleweine beval
te gode ende keerde saen van daer
walewein dancte hem sere daernaer
ende reet te hove weder saen
ende ydeine heeft so vele gedaen
an waleweine met vrindelijcheden
daersi waren onder hen beden
dat hi hare scout al quite
ende haer nembermeer quame te verwite
nu salic swigen hier van desen
ende sal vord vanden campe lesen
van druideine des sijt gewes
daer die dach af comen es
nu gewaget die aventure
dat walewein ter selver ure
te campe waerd voer met haestechede
ende ydeine voer oec mede
also alse daer geloeft oec was
des derdes dages quamen si na das
gereden in een dicke wout
daer een ridder al stille hout
wel gewapent al te voet
ende hielt een ors van prise goet
ende als ydeine hem liden soude
sach si op hem menechfoude
met bliden ansichte vrindelike
ende hi weder op hare die gelike
dit mercte min her walewein godweet
geen riddere spranc op sijn ors gereet
ende volgede waleweine saen
ende her riddere nu laet hier gaen
mine amie wies besteet u
hare te vorne achter lande nu
walewein seide doe in gever u niet
gine wintse op mi wats gesciet
die ander seide dan ware niet goet
dat wi vochten mar nu doet
ene dinc die ic sal secgen u
setse te middelcrite hier nu
ende dien si meest mint ga te heme
dit donct mi dbeste alsict vernemene
bi gode dat si sprac walewein
dus leidise daer in dat plein
ende hietse gaen ten liefsten man
ja walewein sprac ydeine dan
settimi nu te dele van desen
ic sie wel gi wilt mins quite wesen
gi sijt mins mode ende sat
gine const mins quite worden niet bat
het scient wel gi mint mi clene
doe ginc ydeine saen na tgene
ten riddere die na hare haect
desen heeft si blide gemaect
hi namse in sinen arme doe
ende cussetse daer walewein sach toe
ende voretse daer sire vaerde
dies walewein sere mesbarde
ay mi sprac hi live god
hoe dul es hi ende wel sot
die wiven geloeft nembermere
ay sprac hi ic vergaf u lange ere
ene valsce daet quade vrouwe
nu salic verlisen mine trouwe
an druideine dat secgic u
want ic geloefde heme nu
u te bringene te campe gereet
dus sal ic breken minen eet
dit es die clage van waleweine
maer die riddere ende ydeine
reden wech met bliden sinne
doe sprac ydeine live minne
wi moten keren weder saen
gene riddere hout min winde gevaen
die ic met mi van huus brachte
doe hi mi voerde met hem met crachte
sine bliven hem heden bi mire trowen
doe sprac die riddere toter joncfrouwen
wat geleget u daer an
laetse hem hebben bi sente jan
in vare heden voet met u
ic en hebbe mine winde nu
dus keerdi ombe in derre maniere
ende eischede waleweine die winde scire
dise hem geven nine wilde
hine winse met spere ende met scilde
in setter nemmeer te middelcrite
dadict nu ic worder quite
ende alse doe dit diegene sach
dat andersins niet wesen mach
reet hi op waleweine ter stede
ende walewein reet op hem daer mede
ende stakene dorden lichame weder
dat hi stappens doet viel neder
dies was ydeinen bliscap groet
ende ane waleweine si daer scoet
ende seide here nu benic seker ende wijs
dat gi met rechte sijt min amijs
dat ic den riddere dede keren met mi
om dese winde dat was bedi
ic wist wel gi souten verwinnen nu
dat daetdi ydeine ic segt hier u
gi hebt alsoe hier u geproeft
dat ghi geen orkenscap behoeft
want u gewerke provet wale
ydeine sprac met sereger tale
ende smeecte ende bat omtrint
maer en besloet haer niet en twint
dus sijn si te campe comen
ende min her walewein heeft vernomen
waer dat die camp soude wesen
ende brachte ydeinen daer mettesen
nu was die coninc bandamagu
ende her druidein dat secgic u
comen gereden opten pleine
daer si wisten waleweine
die ydeinen brachte daer
sonder sorge ende sonder vaer
daer die camp om sal wesen
ende rechte oec mede binnen desen
quamen si te gadere gereden
her druidein stac met hastecheden
op waleweine sijn spere ontwee
ende walewein tsine min no mee
gelijc oft ware een sproc godweet
elc vinc tsinen swaerde gereet
ende gingen daer nemen ende geven
int leste soe es daer onder bleven
ende gaf hem op her druidein
doe seide te hans min her walewein
her druidein so gevic hier u
ydeinen tere amien nu
uwen wille te done in allen tide
men sach nie man so blide
als hi was doe derre saken
bandemagu dede grote feeste maken
des avons met waleweine nu
maer ydeinen dat secgic u
en behagede der feesten niet
dat walewein van hare dus sciet
nu salic u swigen van desen
ende sal van maurus den swerten lesen
ende vander joncfrouwen van galestroet
die om waleweine dreef grote noet
daventure seget al bloet
doe die joncfrouwe van galestroet
van maurus gesceden was
alsic hier te voren las
dat si thuswerd kerde saen
ende maurus reet doe sonder waen
te arturs hove waerd secgic u
om waleweine te biddene nu
dat hi hem hulpe ende in staden wil staen
want die joncfrouwe van galestroet heft gevaen
der joncfrouwen van carmeloet
die waleweine verloeste al bloet
te galestroet als gi hebt vernomen
daer hi om gariette was comen
want doe walewein was hare ontfaren
doen dede si soeken saen daernaren
die joncfrouwe alt lant dure
soe dat si ward vonden tier ure
in een wout daer si waende wesen
tote dat gecist ware van desen
dat geruechte ende die niemare
nu wiltmense bernen oppenbare
an enen stake dat wetet wel
om dese sake ende niwer ombe el
soe voer maurus te karlioen
om dit waleweine te wetene doen
maer hine vint waleweine daer niet
doe seidijt gariette daernaer
hoet metter joncfrouwen vergaen soude
men quame hare te hulpen herde houde
doe ginc gariet ten coninc arture
ende vertelde hem saen die aventure
die hem maurus dede verstaen
daerna bat hi sinen oem saen
dat hi hem hulpe wilde geven
der joncfrouwen te behoudene dleven
die omme minen wille es gevaen
artur seide gereit u saen
ic sal u volx leveren gnoech
dit was wel maurus gevoech
want hi soude gerne steken
of de joncfrouwe ende oec wreken
dat sine ontseide daer te voren
ende oec anders den groten toren
die si hem dicke hevet gedaen
nu heeft gariet dese vard bestaen
met wel twintich dusent man
ende maurus reet vore mede daeran
te sinen castele ende vergaderde wale
tien dusent man te desen male
jegen dat gariet soude comen daer
ende alsi vergadert worden daernaer
reden si met haesten groet
toter stat van galestroet
daer si horden secgen tien stonden
datmen die joncfrouwe hadde gebonden
ende mense bernen soude te hant
maer alsmen die niemare horde int lant
dat min her gariet ende maurus
met groter herecracht quamen dus
worden si versaget en trouwen
ende liten dat bernen vander joncfrouwen
ende gingen bescermen hare stat
ende die van buten gingen na dat
die stat belicgen entien casteel
doe werd die joncfrouwe versaget en deel
van galestroet dat secgic u
ende ontboet haer hoge liede nu
ende vrachde hen wat si mochte doen
doe antwerden hem die hoge baroen
joncfrouwe onse raet es over luut
dat wi margen trecken ut
wi selense te bat scoffiren in scijn
eer si wel gerest hier sijn
ende haer plaetse hebben genomen
so selewi gereden op hen comen
eer sijs iet geweten connen
dus selen si scire sijn verwonnen
dus drogense over een alle daer
dat si des ander dages daer naer
ut selen trecken harde vroe
des anderdages gesciede alsoe
dat si ute trocken tsamen
daer si gariette vernamen
ende sinen geselle maurus
die oec waren beraden dus
dat si haer volc hadden gereet
want si hadden wille godweet
den casteel tasselgierre daer
daer die joncfrouwe in lach vorwaer
mettien hebben si vernomen
waer die vander stat op hen comen
al gebattalijt met sconen here
doen riep maurus herde sere
op sine liede vaste gaet ane
laet ons pinen te verslane
dese rote al ongelet
mettien quam vord gariet
ende sprac tot sinen lieden saen
live liede helpt mi verslaen
dese tyranne die mi hier voren
hebben gedaen menegen toren
hier waest dat ic gevaen lach
daermen mi gaf menegen slach
met groten geesselen in min lijf
mochtic hebben dat quade wijf
die mi gedogen dede die pine
ic soude hare dies gelijcs in scine
doen gedogen dat verstaet
nu vaste toe dats min raet
helpt mi dat icse moge gewinnen
des biddic u in gerechter minnen
al des selfs bat maurus
sinen lieden oec aldus
doe gincmen toe in allen siden
men sach nie in genen tiden
liede so vresselike gebaren
si voren in met harre scaren
ende dorbraken die andere al
toten porten groet ende smal
ende maurus ende gariet
voren vore al ongelet
ende slogen soe vresselike slage
dat daer nieman in dien dage
haer ontbeiden dorste iet
wie dat sach van hen hi vliet
si maecten menegen doden daer
si vingenre oec al oppenbar
lx wel in die battalge
ic secgu dat daer speelde ter falge
die vander stede hebbic vernomen
si costen met pinen weder in comen
die daer levende bleven waren
daer blever doet ende gevaen twaren
wel vierhondert in haer conroet
dies was drove van galestroet
die joncfrouwe dat verstaet
si mach wel soeken anderen raet
want dese es hare qualijc vergaen
nu hord wat si hevet gedaen
si heeft vernomen wat gariet
hem heeft vermeten dat wel wet
mach hise gewinnen dat hi haer sal
sine pine lonen groet ende smal
die si hem dede met groten sere
hier ombe es si in sorgen mere
dan si iemanne dede verstaen
si ontboet haer hoge liede saen
ende vrachde wat si nu mach doen
doen antwerde hare een baroen
joncfrouwe ic segt u wel nu twaren
wine connen ons jegen hen niet verweren
maer wilde gariet vechten enen camp
oft maurus sonder enegen scamp
ic riede wel datmen iemanne sochte
in hebbe niemanne die daertoe dochte
dat hi mochte iet geduren
jegen harre enech nu ter uren
vrouwe gi sult wel in maniren
alsoe alsic u nu sal visiren
gi sult ane hem nu soeken des
ende alse die camp genomen es
dan seldi doen gebiede te hant
over al nu hier in u lant
oft den camp ieman wilt vechten
ende u jegen die gene berechten
men sal hem geven tsinen wille
u lant ende u lude ende stille
sijn gebot mede te doene
gi sult vinden gnoech kimpione
die dit selen dor u ane gaen
al deetsijt node dit werd gedaen
men sinde dus ane gariette
ende an maurus mede sonder lette
oft si wilden ene camp
vechten sonder enegen scamp
verwonne haer kimpe dat dan si
haer souden laten quite ende vri
van algader harre mesdaet
ende es dat haer kimpe ondergaet
soe sal si staen te haren wille
dit loefden si beide lude ende stille
dus werd die camp genomen daer
in vij dagen te vechtene daer naer
ende binnen desen gebieden dede
die joncfrouwe van galistroet in alle stede
ofte daer ieman ware so coene
enen camp dor hare te doene
si soude wesen sijn eygen vri
ende haer lant mede daerbi
dit heeft mi keye scire vernomen
ende es al hemelike daer binnen comen
ende ontlicsent al oppenbare
hi seide dat hi van scollant ware
ende hiet vander roetsen her bayneel
alsi was comen inden casteel
hietmenne daer sere willecomen
men heeft daer sijns wel ware genomen
si leiden an hem daer alle marc
want hi sceen scone ende starc
ende hi vermat hem oec ter stede
dat hi der joncfrouwen besechede
doen soude jegen wien dat ware
die nu in die werelt geseten ware
dies was blide die joncfrouwe
oec docht hare sijn in anescouwe
een starc riddere ende wel ontploken
wat hulpt hier af vele gesproken
si waren allegader blide
dat hi hen comen was dus te tide
ende doen die vij dach es comen
hebben si haren kempe genomen
ende sijn dus comen buten te velde
daer geslegen waren die getelde
met keyen herde blide na dit
sine wapine waren algader wit
met tween roden benden daer
om hem tontekene wet vor waer
soe haddi dese wapine an gedaen
nu waren over een gedregen saen
maurus ende oec gariet
welc harre mochte vechten bet
den camp van hen tween daer nu
gariet seide maurus ic segt u
mi behord te vechtene den camp
dore die quaetheit ende omden ramp
die si mi hier vormaels dede
dit motic wreken hier ter stede
neen sprac maurus live here
laet mi vechten des biddic u sere
want mi vele daer an geleget
dese camp en werd mi niet ontseget
des biddic u op gerechte trouwe
ic hebbe gemint dese joncfrouwe
langen tijt verstaet mi wel
ende nu es hier gedeilt een spel
die den camp verwinnet hier
hi sal hebben die joncfrouwe fier
ende haer lant te sinen wille
ende om dese sake lude ende stille
soe staet mi den camp te vechten nu
doe seide gariet so hebten u
en werd dor dese sake niet
ic souden vechten wats gesciet
ende ic geve u quite hier min deel
eest dat gise wint geheel
dus es maurus te crite comen
ende heeft spere ende scilt genomen
ende keye die hem hiet bayneel
es genaect oec een deel
ende heeft genomen spere ende scilt
ende quam gereden met gewelt
op maurus dat sijn spere brac
ende maurus weder keyen stac
dor scilt dor curie dor leder
dat hi moeste vallen neder
ende hadde oec een wondekin clene
hi spranc scire op sine bene
ende gegreep daer weder sijn part
ende sater op met snelre vard
ende trac sijn swaerd daer uten scoe
ende reet op maurus daer alsoe
ende slogene enen swaren slach
opt hoeft die maurus sere wach
soe datter ute ran dbloet
en had gedaen sijn helm goet
hi had hem toten tanden gecloeft
ende maurus queecte do sijn hoeft
ende scaemde hem herde sere daer
doe hief hi sijn swaerd daer naer
ende sloech keyen opten scilt
dien hi manlike vor hem hilt
dat hine cloefde mids ontwee
dat swerd ginc in vord noch mee
ende geraecte keyen in di knie
een cleine wondekin seitmen mie
dus gingen si houwen ende slaen
doe sprac gariet te mauruse saen
ay mi live her maurus
hoe lange suldi slaen aldus
haddi mi nu laten gebaren
ic wars lange quite twaren
doe scaemde hem maurus sere das
dat hi dus versproken was
ende ginc keyen ane met slagen
soe hine conder niet gedragen
nochtan werde hem keye herde sere
doe quam die swerte met enen kere
ende sloech op keyen enen slach
met beiden handen die sere wach
opten helm daer sonder beide
dat hi rumen moeste tgereide
ende ter eerden quam gevallen
sere gewont daer vore hen allen
dese slach was soe groet
dat keye waende bliven doet
want hi daer in onmacht lach
ende alse die swerte riddere dat sach
ginc hi van sinen perde saen
ende heeft keyen den helm afgedaen
ende soude hem thoeft af hebben geslegen
maer keye hilt den arm daer jegen
ende riep maurus ic geve mi op
ic beent keye doe hilt sijn scop
gariet doe hi dat hoerde
ende antwerde keyen dese worde
her keye gi wout proven u cracht
al hemelike gi waerd bedacht
qualike dat gi hier dus quaemt
ay keye dat gi u nine scaemt
dat gi jegen ons sout comen
aldus verradelike dit es vernomen
harde selden dat nie gesciede
gi moget u scamen vor dese liede
soe moget di oec in arturs hof
ic bids u maurus slaet hem of
dat hoeft ende verlates nu
alder werelt des biddic u
want hets scade dat hi leeft
maurus hier op antwerde geeft
gariette ende seide te desen
her gariet mi donct beter wesen
dat ickene hier te live late
maurus daer nes an gene bate
dat hi te live blivet nu
slaetten doet verlatets u
ende alder werelt als ende als
want hi es quaet loes ende vals
doen keye dit horde vanden here
ward hi hier af versaget sere
ende bat genade op grote trouwe
dore der coninginnen wille sire vrowen
jenoveren die sijn nichte was
dat ic hare doe danken das
ic weet wel ic hebbe sere mesdaen
het dede mi sotheit anegaen
vergeeft mi dit ic gelove hier nu
dat ic nembermer mesdoe jegen u
doe seide maurus harde saen
gariet wat donct u goet gedaen
het ware scande nu ter stonden
want geselle vander tavelronden
slogicken doet ic laten leven
maer hi moet mi tirst opgeven
hem selven ende mede di joncfrowe
van galestroet bi mire trowe
sprac gariet dit werd gedaen
dus gaf hem keye daer op gevaen
ende si brachtene banderside
daer die joncfrouwe stont omblide
van galestroet om dese sake
nu hord hier heren gariets sprake
joncfrouwe u kimpe es verwonnen
ende die camp hi was begonnen
in dier maniren dat secgic u
ware onser enech verwonnen nu
van mi ofte van maurus
soe soudewi henen sceden dus
sonder u te doene scade
ende ware dat sake dat onder dade
ic ofte maurus overwaer
soe soudewi u hebben daernaer
ende u lant lude ende stille
daermede te done onsen wille
nu sidi hier af bleven tachter
gi wet wel dat gi mi groten lachter
hier vormaels daet dat secgic u
dat moetti hier ontgelden nu
want gi daet mi swaer verdriet
ay edel here dat mi es gesciet
hier vormaels des biddic genade
hierenbinnen quamen ten rade
alle die heren van galestroet
doe werd daer vertrocken al bloet
alle die dinge groet ende clene
die daer gescieden int gemene
doe seide daer min her gariet
van allen desen ic wille gijt wet
dat mi die joncfrouwe heeft gedaen
latic an maurus algader staen
ende al dat hi daermede doet
dat houdic algader over goet
maurus seide doe semmin trouwe
soe willic hebben die joncfrouwe
tenen wive dat wel kint
want icse lange hebbe gemint
ende over uwen lachter dan
soe willic werden hier u man
ende si oec mede dat verstaet
dit dochte hen allen een goet raet
ende willen allen datment doe
aldus so quam die brulocht toe
die daer feestelike was gedaen
ende gariet keerde te kardol saen
ende vertelde arture den coninc
hoe die strijt aldaer verginc
ende van sher keys quaethede
verteldi daer den coninc mede
nu salic swigen hier van desen
ende sal van waleweine vord lesen
daer ic vander redenen sciet
te bandemagus daer icken liet
daventure doet nu verstaen
dat walewein nam orlof saen
ane den coninc bandemagu
ende quam gereden dat segic u
in een wout op enen dach
daer hi menege beeste sach
ende alsi lange daer hadde gereden
quam hi op enen berch ter steden
daer hi verre sien mochte
doen sach hi daer dat hem dochte
besiden hem ter rechter hant
die zee groet ende anden cant
sach hi waer een scip stoet
doe reet hi derward metter spoet
ende alsi daer quam mettesen
docht hem dat selve scep wesen
daer die riddere in quam te voren
die sijn lijf hadde verloren
daer dat trinsoen vore in stac
walewein in dat scip doe trac
hi ende sijn ors te hant
daer hi niemane in ne vant
doe hi daer in dus es getogen
soe es dat scip en wech gevlogen
dat hi en weet recht werwart
ende quam in ere corter vart
gereden daerna in scollant
daer bleef tscep staende te hant
ende walewein ginc ute ter vart
ende sat daer saen op sijn part
ende reet en wech al dat hi mochte
hi quam gereden daer hem dochte
dat een scone casteel stoet
daerward reet hi metter spoet
ende alsi doe daer vore quam
sach hi saen ende vernam
waer een naen quam gereden
met herder groter behagelheden
ende hem volgede ene scone joncfrouwe
die ane hadde bi mire trouwe
haer cleder averrecht al daer
mantel sorcoet roc vorwaer
al waest averrecht gedaen
walewein groette die joncfrouwe saen
ende si antwerde hem weder hovescelike
doe bat hi hare vrindelike
dat si hem secge waerombe dat si
alsoe rede here vard met mi
herbergen nu ic saelt u al
daerna secgen groet ende smal
ende min her walewein voer met hare
ende si seide hem doe oppenbare
dat si hadde vor dien dach
den besten amijs die si noit sach
scone edel ende oec goet
die vaste stoet in minen moet
ende hi hiet her ragisel
ende een riddere quaet ende fel
die gygantioen geheten es
slogen doet here om des
soe varic aldus alse gi siet
ende anders en doe ic min cleder niet
ane want ic hebt gespoken
hine sal tirsten sijn gewroken
opten fellen gygantioen
die te derre havenen menegen baroen
ende menegen riddere sonder blijf
genomen hevet oec sijn lijf
ende conden noit man wederstaen
sine wapine sijn also gedaen
men cander niet gehebben an
want ene joncfrouwe die vele can
heeft sine wapine so belesen
dattere nieman en can genesen
ens gene wapine so gedaen
die sinen swerde can ontstaen
dese lose dese quade dese felle
wachte ragiselle minen geselle
in genen woude ende staken doet
met enen scachte herde groet
dien hi ontwee brac ter stede
ende liet hem dat inde steken mede
inden buec doe quam daer saen
ene joncfrouwe wel gedaen
met enen scepe ter havenen nu
ende sprac aldus dat secgic u
laet mi metten doden gewerden
ic salne doen wreken sonder verden
doen nam si den doden man
ende leidene op enen wagen dan
ende vordene in dat scip twaren
daer si mede quam daer gevaren
ende litene daerop licgen alsoe
ende stac hem vif vingerline doe
an sine hant ende daerna scire
stac si in sine halmeniere
een paer letteren ende daer in
stont gescreven meer no min
dan die den riddere trecket ut
den scacht die steect overluut
in sinen buec al sonder pine
ende die ut trect dese vingerline
dese ij selen den riddere saen
wreken dat hem es mesdaen
doe voer tscep enwech al bloet
rechte tot vor karmeloet
ende walewein seitmen over waer
trac dat trinsoen ut al daer
ende die vingerline trac ut ydier
mijn gebuer een ridder fier
die waleweine ontbeidet nu
ende vaerd alle dage dat secgic u
optie zee te wachtene den here
nu hebbic u van minen sere
vertelt die waerheit sonder sage
ende waer omme dat ic drage
mine cledere dus averrecht
dies hebbic u hier al berecht
doe sprac min her walewein saen
nu segt mi joncfrouwe welgedaen
gygantion waer es hi nu
here hi es hier bi secgic u
want hi wacht die martse hier
hi es ondadech ende herde fier
hi heeft oec enen bere godweet
die so fel es ende so wreet
dats elken minsce wonderen mach
die loept met heme alden dach
ende daer jegen vechti gereet
ende houten daer met even wreet
om dat hi wille dat secgic u
quame ieman jegen heme nu
dine wilde met stride bestaen
dan laet hi sinen bere gaen
bi hem rechte te sire siden
ende alsmen op gygantione sal striden
soe waent die bere wel gereet
datmen daer na hem dus sleet
ende werd erre dan laet hine gaen
dan vard hi opten genen saen
walewein sprac doe joncfrouwe fier
dese riddere min her ydier
es hi wonende hier iet bi
hi es u vrient dat donke mi
doe antwerde si al sonder lette
sijn lief die heet belinette
ende es die scoenste diemen weet
in al scollant verre ende breet
sone vontmen gene so scone joncfrouwe
hi minse op gerechte trouwe
ende si mintene weder herde sere
ende gygantion es haer here
ende haer vader dat secgic u
die dus heeft gesworen nu
dat si nembermeer name man
hine soude tirsten doet sijn dan
ende dine oec roefde vanden live
soude sijn dochter hebben te wive
dit heeft hi gesworen met
alse ydier sach dat hier an let
heeft hi na sine doet gestaen
waer dat hi mach sonder waen
alse her walewein dit verstoet
sedi joncfrouwe god geve u goet
gi hebt mi anden genen brocht
dinic lange hebbe gesocht
om sinen wille quamic hare
ende godsat hebbe die langer spare
noch die beide na ydier iet
ay here neen in sulc verdriet
ne suldi niet varen nu
gi bleefter doet dat secgic u
want nieman en mages ontstaen
daer hi op sleet noch ontgaen
noch sijns beren dat verstaet
walewein seide doe hoe soet gaet
des salic proven nu ter tijt
hi nam orlof sonder respijt
ende voer gygantione soeken nadas
al daer hi heme gewiset was
ende binnen dat hi derward reet
was ydier gereden oec gereet
toten oevre vander zee
daer sach hi dat scep min no mee
daer her walewein in quam gereden
hi bekinnet saen ter steden
doe keerdi ombe ende pensde al dare
dat min her walewein comen ware
mettien gespordi inden sant
versce voetslage altehant
die soe volgedi dat hi quam
daer hi die joncfrouwe vernam
die om waleweine bedrovet was
mijn her ydier vrachde hare na das
ofte daer enech riddere ware
si seide jaet here ic ben in vare
om hem ende sere tongemake
doe vertelde si hem die sake
die daer gesciet was altemale
ende hi ridet vore u te dale
ende es gygantione bestriden
doe wisti wel ten selven tiden
dat walewein was vor waer
doe smeet hi omme ende reet hem naer
wat sijn part gelopen conde
ende binnen deser selver stonde
es walewein so verre comen
dat hi gygantione heeft vernomen
daer hi voer nu tere stede
sijn part drinken ende den bere mede
ende alsen min her walewein gesach
riep al dat hi ropen mach
keert u ombe gygantioen
ende laet ons ene joeste doen
bi gode dat si sprac hi daer
gi sijt mi comen nu so naer
gine moget mi niet ontgaen
mettien nam hi sijn spere saen
ende stac waleweine so oversere
dat hem dochte min no mere
oft hem di herte soude breken
walewein heetten weder gesteken
dat sijn spere te stucken brac
maer en dede hem geen ongemac
dat secgic u ene quade note
al waerd oec datmen op hem scote
met enen wint arenborste
hine achtes niet al sonder vorste
soe trac walewein sijn swerd al daer
ende slogene daer met maer een haer
sone deret hem noch dede verdriet
noch en ginc in sine wapine niet
doe nam gygantioen te handen
sijn swaerd daer met beiden handen
ende sloech waleweine opten scilt
dien hi manlike vor hem hilt
dats een groet stic viel op deerde
nochtan ginc doert vanden sweerde
dor helm dor coifie des geloeft
ende maecte hem selke wonde int hoeft
dat sine wapine worden al roet
die selve slach was so groet
waer hi te rechte wel volcomen
hi mochte hem dlijf hebben genomen
ende walewein die riddere coene
gaf doe weder gygantione
altehant daer enen slach
den meesten di noit man gesach
maer en scaet de hem niet en hoy
gygantion makede hem herde boy
ende seide wacht dat gi mi nu
nine quetst des biddic u
siet wat wonden hi mi sleet
walewein werd tornech ende heet
ende scaemde hem sere omt gone
ende nam dinde vanden trinsone
met beiden handen wet vor waer
ende sloec gygantione daernaer
opten scilt enen slach so groet
dat nieman sach dies genoet
die scilt viel ter eerden neder
al te sticken vord ende weder
hi maecte oec ene grote scure
inden halsberch ter selver ure
ende ene wonde oec herde diep
daer dat bloet sere ut liep
nu wiste gygantioen wel
dat dit walewein was ende nieman el
want hi hadder af horen spreken
dat hi raguelle soude wreken
ende dat hine oec hadde gesocht
nu hord wies hi werd bedocht
hi nam met beiden handen sijn sward
ende stac doet tseren waleweins part
doe moeste walewein die riddere goet
beten daer saen te voet
want sijn ors viel daer doet
doe sprac gygantioen al bloet
her walewein noch en es niet wel
van u gewroken her ragisel
dien ic selve doet sloech
noch moet bliven in sijn gevoech
ende in sine ere gygantioen
walewein gine wetter wat toe doen
dus voer hi henen saen van daer
ende her walewein die volhdem naer
al te voet ende alse dat sach
gygantion hord wies hi plach
hi reet al scone om dat hi woude
dat hem her walewein volgen soude
dor enen marasch es hi gereden
ende walewein volgede hem daer ter steden
ende doe walewein dor dwater woet
om hem te volgene metter spoet
maecte gygantion sijn sceren
om dat hi waleweine wilde verseren
ende binnen desen selven stonden
es ydier comen ende heeft vonden
waleweine dus staen te voet
alse een die altemale es verwoet
quam hi gereden al dat hi mach
ende alse gygantion dit sach
ward versaget nu vele mee
want hi wist wel dat an dese twee
sine doet gelach dat secgic u
ydier es op hem comen nu
ende gaf hem enen slach te handen
hi hadden gecloeft toten tanden
en had gedaen die wapene twaren
die alsoe betovert waren
doch was di slach so groet aldaer
dat hi ter eerden viel daer naer
al verduesselt ende in ommacht
doe quam die bere met groter cracht
op ydire vresselike gescoten
ende slogen daer met sire poten
in die side ter selver tijt
ende maecte hem daer ene score wijt
in sine wapine al ongemict
en ware hem ydier niet ontnict
hi hadden vanden parde getogen
mettien heeft ydier vertogen
sijn swaerd want die bere quam
op hem gapende harde gram
ende waenden hebben verslonden daer
doe stac ydier den bere daer naer
sijn swaerd in die kele saen
soe dipe dat quam ute gegaen
ten lanke doe viel di bere doet
nu was vercomen van sire noet
gygantion ende es op gestaen
ende walewein quamer oec toe gegaen
met sinen trinsone ter selver stat
doe sprac gygantion na dat
sladi mi nu doet gi twee
gine gewinnes ere nembermee
walewein sprac ic gelove hier u
doet af die betoverde wapen nu
ende doet andere wapene an
ic vechte jegen u allene dan
bi gode dat si sprac hi na tgone
doe sendemen ydire daer te done
die boetscap soemen irsten mochte
ende dat hi gygantione wapen brochte
ende dat hijt oec mede dade verstaen
sinen lieden dat si quamen saen
daer har here vechten soude
dat werd gedaen harde houde
ydier heeft di boetscap gedaen
ende keerde weder harde saen
ende brachte gygantione twaren
wapine die harde goet waren
die andere wapene hi ute dede
ende wapende hem daer met ter stede
ende sat daer op sijn ors godweet
ende walewein was oec al gereet
want hem was gesint metter spoet
orsse ende oec wapene goet
vander joncfrouwen wegen geacht
daer walewein den camp vore vacht
ende ydier gaf hem sijn gode swaerd
dat menger marct was ward
daers een man hadde doene
dus sijn comen dese twee barone
elc op anderen ende si staken
dat haer speren te sticken braken
ende si ontmoetten oec daernaer
metten scouderen elc anderen daer
met crachte ende met so groter porsse
dat si vielen vanden orsse
dus sijn beide te voet gestaen
ende elc ginc daer op anderen slaen
vresselike ende grote slage
ene lange wile vanden dage
dat men niet en conde gesien
wie tachter was ende om dien
ward walewein so erre tier stede
doe nam hi tswaerd daer gerede
met beiden handen daer al bloet
ende maecte ene wonde so groet
gyngantione dat hi met allen
averrecht moeste nedervallen
ende walewein scoet te hem al daer
ende trac hem den helm af daernaer
her walewein sprac eer ic u meer scade
soe bid an die joncfrouwe genade
van haren amijs di gi sloget doet
staet min leven an hare al bloet
soe slaet mi doet des biddic u
want gi slaet mi liver doet hier nu
dan ics haer bade wats gesciet
ende oec en benic verwonnen niet
want in lies dor gene sake
soe salics hier dan nemen wrake
sprac walewein ende sloech hem af
thoeft dat hi der joncfrouwen gaf
dies blide was dat wetic wel
nu es gewroken her ragisel
sint dat doet es gygantioen
magic min cledere recht an doen
ende recht in dese selve tale
sagen si nederward te dale
waermen brachte sonder lette
gygantioens dochter belinette
die niet scoenre mochte wesen
ende men gafse waleweine na desen
ende seiden dit kint es uwe met rechte
si es vanden hogesten geslechte
dat enech binnen scollant levet
sijn vader die hier sijn lijf hevet
verloren dede ons allen sweren
dat wijs niet achter souden keren
wine souden hem sine dochter geven
die hem genomen hadde dleven
walewein ontfinc die joncfrouwe
ende sprac gi heren bi mire trouwe
ic sal hare doen alle hoveschede
her ydier daer stont ter stede
ende sach toe al dese dinc
dat walewein daer sijn lief ontfinc
te wesene sine vrindinne ter stede
ende te wive te nemene mede
es dat sake dat hi wille
hi bepensdem lude ende stille
wat hi doen mach daer ombe
her walewein en es niet so domme
hine salse tsire vrindinne houden
nochtan salic mi verbouden
god moet mi wel laten vergaen
ende mettese es hi gestaen
vor waleweine ende sprac here
dorstict doen ende gi niet sere
u ne bolget oftic der waerheit lie
belonette es mine amie
ic hebse menegen dach gemint
wildi mi geven dit scone kint
des biddic u op hoveschede
oftic u noit dienst hier dede
soe loent mi here daer met
her walewein sprac bi mire wet
her ydier dits ene grote bede
die nine mach wesen nu ter stede
het soude mi noch comen te verwite
dadic mi hare dus scire quite
maer ware dat sake dat wilde si
ende haer mage oec riden mi
ic souts dan hebben goden raet
belinette daer vorwaerd gaet
ende seide geeften mi dan
ic minnen boven alle man
die op ertrike nu leven
joncfrouwe so salic u hem dan geven
dus gaf hi ydire van scollant
belinetten metter hant
voer haer vriende ten selven tide
dies allegadere waren blide
men dede gygantione den here
ter eerden bringen met groter ere
gelijc datmen sculdech was
doe quam die joncfrouwe saen na das
dier nu haer leet es gewroken
daer hier vore af es gesproken
ende noetde waleweine daer met hare
ende alle die andere oec daer nare
die met hare voren allegader
ende waleweine der aventuren vader
was daer grote ere gedaen
men conste u niet doen verstaen
vanden gerechten diemer droech
daer was gedient wel int gevoech
ende na den etene gingen slapen
beide heren ende oec knapen
ende slipen tot sanderdages daer
men stont op ende ginc daernaer
daer men ene messe hen dede
doe nam ydier daer ter stede
sire vrindinnen belinetten
ende na der messen was geen letten
men ginc daer drinken ende eten
doe die ridders waren geseten
brachtemen die gerechten wel
men sach nie soe groet spel
noch so grote joie driven
beide van mannen ende van wiven
alse daer doe gedreven was
na al dit spel sijt seker das
so nam walewein saen orlof
ende wilde rumen daer dat hof
daer hi ydire lede ane dede
soe dedi oec der vrouwen mede
die raguels vrindinne was
die hem sere bat na das
dat hi bleven ware ter steden
tot dat die feeste ware leden
dan souden si met hem varen
ende den coninc oppenbaren
die aventuren groet ende smal
also alsi gesciet sijn al
walewein seide wats gesciet
in mach hier bliven langer niet
ic moet nu te kardol varen
god die mote u bewaren
spraken si beide wi volgen u
alse die brullocht es leden nu
dus es walewein gesceden van daer
ende quam te kardol saen daernaer
daer hi blidelike es ontfaen
ende die coninc vrachde hem saen
ofte die riddere gewroken es
walewein seide here des sijt gewes
gi sult di waerheit wel ondervinden
eer u hof hier sal inden
dat gi houden selt al hier
hier sal comen min her ydier
die de vingerline ut nam
den doden riddere die daer quam
ende die vrowe dies vrient hi was
sal hier comen sijt seker das
ende selen u die waerheit laten weten
des tsinxendages alse es geseten
die coninc ende die coninginne
sachmen comen ten beginne
mijn her ydiere van scollant
ende die vrouwe mede te hant
die walewein daer willecome hiet
doe seidi her coninc nu besiet
dit sijn degene die u al
berechten selen groet ende smal
vander wraken hoe si gesciede
doe tellet ydier vor al die liede
hoe die wrake es comen vord
ende liets achter niet een word
oec teldi van keyen mede
hoe dat hine tumelen dede
daer bi hem na gereden quam
doe ic den riddere di vingerline nam
doe quam vord her gariet
ende vertelde al ongelet
keyes ongeluc ende sijn ongeval
dat hem gescide groet ende smal
metter joncfrouwen van galestroet
daerne maurus wel na doet
hadde geslegen vor die stat
ende hoe hi hem genade bat
doe werd ginder bliscap ende spel
daer werd groet sceren wettet wel
met keyen nu te desen male
in dat hof ende in die zale
nu latic hier bliven van desen
ende sal u vord van ydire lesen
daventure vertelt nu hier
doe dus te hove quam ydier
dat hi wel was ontfaen
ende daerna ward hi sonder waen
geselle vander tavelronden
dies heren waleweins daer tien stonden
dat hi int geselscap quam
saen daerna hi orlof nam
ende soude varen te scollant ward
hi ende die vrowe met snelre vard
sijn daer nu te scepe comen
si hebben daer den wint vernomen
jegen hen dat si tier uren
wachten moesten der aventuren
tote dat die wint bat omme geet
dus moesten si bliven daer godweet
tote sanderdages harde vroe
ende rechte des margens quam alsoe
mijn her lanceloet daer gereden
ende wilde weten daer ter steden
wanen dat hier ydier quam
want lanceloet was utermaten gram
vanden mantele hier te voren
die te hove dede menegen toren
den vrowen ende den joncfrouwen met
hem was geseit oec dat wet
dat hi der coninginnen ontcramp sere
ende dat sijs scande hadde mere
dan ieman sonder keys vrindinne
dit deerden soe in sinen sinne
dat hi nigerent sint ne quam
daer hi mantele dragende vernam
hine wilder om vechten secgic u
ende om dat dese vrowe nu
enen mantel droech oec mede
soe wildi nu alhier ter stede
jegen ydire vechten ter vard
ende nu had oec sere onward
ydire dat hine berechten soude
soe met haesten ende met gewoude
ende sprac wat eest wildi mi dwingen
te berechtene van enegen dingen
dies ic u niet berechten wille
ic soude eer vechten lude ende stille
eer ic u berechte een word
met bedwange doe trac vord
mijn her lanceloet spere ende scilt
nu weert u oft gi vechten wilt
doen nam ydier scilt ende spere
ende sette hem saen daer ter were
ende elc herhaelde sinen loep
ende quamen gereden over hoep
soe vresselijc ende so met crachte
dat si braken beide haer scachte
in clenen sticken toter hant
elc daer doe sijn swaerd geprant
ende gingen houwen ende slaen
vanden scilden menech spaen
ydier was sire slagen milde
want hi was goet riddere ten scilde
hi dede lancelote perssen gnoech
ende lanceloet ydiere weder sloech
grote slage ende sware
die hem ydier gout daer nare
si vochten daer so lange wile
datmen gegaen hadde ene mile
soe dat si beide begonden tragen
an haer steken an haer slagen
ende lancelote dies sere verdochte
dattie gene geduren mochte
vor hem so lange haddem wonder
ende min her ydire oec besonder
hadde wonder groet om di dinge
dat hi gestaen mochte sonderlinge
vor sine slage die hi sloech
dit dochte hen beiden ongevoech
om dese sake om dese dinc
elc daer anderen van irst ane ginc
alse oft si versc hadden gewesen
ende recht nu binnen desen
quamer bohord toe gereden
die lancelote sochte nu ter steden
die hem daer ontekent was
want hine kinnes niet sijt seker das
om dat hi was bebloet alsoe
ende sine wapene waren oec daertoe
sere dorhouwen ende ontwee
ende ydiers wapine min no mee
waren oec tsticken gehouwen
doe quam bohort toter vrowen
ende vrachde wie die ridders waren
si antwerde ende seide twaren
dit es ydier daermen af sprac
die met waleweine den doden wrac
daer dat trinsoen in was comen
ende die de vingerline hadde genomen
vanden doden ut sire hant
ende comt nu gereden thant
van des conincs arturs hove
ende es daer worden met groten love
geselle vander tavelronde
doe vrachde bohort ter selver stonde
wie die andere riddere es
here ic ne weet niet des
maer ic bidde u harde sere
op u ridderscap live here
dat gise sceed nu ter stont
want si sijn beide sere gewont
vrouwe antwerde doe bohort
ic saels mi pinen do reet vort
bohort ende seide bi gode gi heren
dit vechten soudic anders keren
woudijs beide gaen ane mi
gelijc twee ridders goet ende vri
het ware scade bleefdi doet
wies onderwindi u sprac lanceloet
ons gevechts ter stede nu
bi gode her riddere ic segt u
dese riddere die vecht nu hier
es van scollant her ydier
ende es worden nu ten stonden
geselle vander tavelronden
en wildi u vechten laten niet
ic sal hem hulpen wats gesciet
hi es min geselle ende ic de sine
gi moget hier vallen in grote pine
en wildi niet doen minen raet
want jegen ons beiden haddijt quaet
lanceloet sprac nu segt mi dan
hoe gi heet bi sente jan
sprac bohord dat doe ic gerne
mijns namen plegic niet verwerne
alsmen mi goetlijc daer omme vraget
ende in werd oec noit also versaget
dat icken wilde secgen iet
met bedwange wats gesciet
bohort es die name mijn
doe sweech lanceloet al lettelkijn
want hi hem scaemde dat secgic u
dat hi hadde gevochten nu
jegen sinen geselle aldaer
hi riep bohorde saen daernaer
ende voer besiden dat verstaet
bohort neve nu gevet mi raet
ic ben lanceloet live here
ende ic scame mi nu so sere
dat ic gevochten hebbe nu
jegen minen geselle dat secgic u
gaet ende segt den riddere melde
dat icken gerne quite scelde
ende dat ic mi verwonnen geve
ende bid hem oec live neve
dat hi hem ne belge niet
dat mi dese dinc es gesciet
ende nemt die sake op u daer nu
ende ember en liet niet des biddic u
wie ic ben oft hoe ic hete
dus versoende bohort die vete
tuscen hen beden daer ter stat
ende ydier entie vrowe nadat
sceepten ende voren te lande saen
daer si wel waren ontfaen
nu salic swigen hier van desen
ende sal van lancelote vord lesen
ende van bohorde mede twaren
die nu te gadere en wech varen
daventure seget ons vord
dat nu lanceloet ende bohord
reden en wech daer ter stede
al sprekende onder hen beden
lanceloet vragede ten beginne
wat nu dede die coninginne
ende hoe si metten coninc es
bohort neve berecht mi des
waerdi daer te hove niet
doen daer geviel dat sware verdriet
vanden mantele jaic here
daer hadde menege vrowe onnere
soe deet oec menege joncfrouwe
ay bohort op uwe trouwe
berech mi na uwen waen
hoe mochs die coninginne ontstaen
here hi cramp hare dat wel sceen
rechte tote in midden tbeen
ay wat seide die coninc dies
here dat geruechte so wies
met keyes amie dat men ter stat
alles sanders daer vergat
ende oec soe quam walewein daer met
ende brachte sinen broder gariet
die lange hadde geweest gevaen
ende om dese twee soe werd daer saen
grote bliscap in die zale
ende vanden mantele bleef di tale
dats mi lief sprac lanceloet
ic hadde sorge harde groet
dat min vrouwe die coninginne aldare
iet mochte hebben jegen hare
neensi niet het bleef vor waer
ende thof sciet met bliscepen al daer
dies si god gebenedijt
si reden enen langer tijt
met derre dinc onledech doe
dat si quamen gereden toe
tenen foreeste dat scone was
si reden daer in saen na das
ende alsi onlange waren gereden
sagen si comen met haestecheden
enen riddere sere ontaen
ende sere dorhouwen sonder waen
hi bloetde te vij steden daer
doe si hem bat quamen naer
vrachden si hem om sinen name
ende wie hi ware ende wanen hi quame
hi seide hi ware dodineel
ende ben ontreden nu een deel
van daer ic was wel sere bestaen
van enen riddere sonder waen
maer int leste slogickene doet
doe moestic vlien dor di noet
want vier ridders quamen doe
ende wilden mi algader toe
doe noeptic min ors daer ter steden
ende ben hen aldus ontreden
dat wet ic wel dat sijs sijn erre
lanceloet sprac doe eest iet verre
jaet here al sonder gile
het es meer dan ene mile
daer icse liet nu ter ure
vor enen casteel met enen mure
die so vast es ende soe goet
dat al ware jegen spoet
die opten muer iet wilde braken
nu segt mi vrient bi wat saken
quaemdi daer te vechten nu
bi gode here ic segt u
ic quam daer in een dal geslegen
dat biden castele es gelegen
daer vandic ene scone linde
ende daer sat op in groet ellinde
die scoenste joncfrouwe recht daer boven
mi en souts nieman geloven
seidic haer scoenheit oppenbare
ende si was gevlochten metten hare
an die telege daer ter stede
ende haer hande gebonden mede
anden boem met enen baste
ende daerbi es gehangen vaste
ene grote belle sonder wanc
die daer maket een geclanc
alse een opten boem sal gaen
ic waende die joncfrouwen verloesten saen
ende alsic opwaerd waende springen
soe begonste di belle clingen
ende die joncfrouwe hiet mi vlien
ende eer ic mi wel conde omsien
soe quam een riddere daer gereden
met wel groter haestecheden
ende riep sere gi laetse hier
her vasseel gi sijt te fier
doe sprangic af ende nam gereet
mijn ors ende sater op godweet
ende hi quam op mi gereden daer
dus wordewi vechtende beide daernaer
ende slogen doet sonder beide
alsoe alsic u hier vore seide
doe seide lanceloet bi mire trouwen
gi moet ons leiden toter joncfrouwen
her dodineel des biddic u
here ic ben danen gesceden nu
ende ben gewont alse gi wel siet
in kere weder daerward niet
gi moget coenlijc met ons varen
wi selen u harde wel bewaren
wie sidi dan dat laet mi weten
vrient ic ben lanceloet geheten
ende min geselle heet bohort
her dodineel gi sijt mesvort
dat salic wreken eer ic kere
ay mi lanceloet live here
sidi dit des benic blide
ic vare met u nu ter tide
eer dan met enegen man
nu ridewi vaste derward dan
dus keerde met hen dodineel
ende leidese recht tot onder den casteel
aldaer die linde stont beneden
recht bi ere wegesceden
daer die joncfrouwe doe op sat
die sere riep ende bat
ofse ieman verloessen soude
si weende ende karmde menechfoude
ay mi seitsi arme keytive
dat ic nie van moder live
ward geboren ende ic hier nu
dese scande moet vor u
liden ende vor menegen man
sonder mine verdiente nochtan
doe si dreef dit grote seer
sprac lanceloet joncfrouwe vorwerd meer
biddic u dat gi u vertroest
gi werd noch heden hier verloest
oftic blive alhier verslegen
ay here in ne gere wegen
sone mogedi mi verloesten niet
ic bids u here dat gi vliet
mi hoetden acht ridders dat secgic u
ende een esser verslagen nu
die een riddere nu sloech doet
in weet hoe hi van hier ontscoet
want hier quamen vier doe ut
die hem volgeden over luut
ende drie blever sonder waen
inden casteel dien gi siet staen
banderside genen dale
joncfrouwe ic versta u wale
maer berecht mi nu ter stede
hoemen u mach gewinnen mede
here gine moget te mi niet comen
het soude u scire worden benomen
wie sout mi benemen dan
enech riddere enech tyran
ute genen castele soude comen saen
ende soude u niet opwaerd laten gaen
dus waerd pine al verloren
doe leide lanceloet daer te voren
dodinele dat hi nu soude
opten boem gaen wel houde
ende die joncfrouwe saen ontbinde
ende wi selen wachten nu di linde
onder mi ende bohorde twaren
comt ieman uten castele gevaren
wi selense also hier bestaen
datter ons geen ne sal ontgaen
dus clam donineel opten boem
ende dander twee die namen goem
ende selen hoeden daer die linde
die wile dat hi daer ontbinde
die joncfrouwe ende alsoe saen
luedde di belle sonder waen
dit hebben die vier ridders vernomen
die om dodinele ut waren comen
si quamen gereden derward
wat gelopen mochte haer part
ende ripen van verren gi sijt doet
noch niet seit hi lanceloet
wi leven noch dat verstaet
dat doedi seit hi vule quaet
maer dat en sal niet lange wesen
hi stac op lancelote binnen desen
dat sijn spere brac ontwee
maer en dede lancelote niet wee
die den genen heeft gesteken
datter nembermer an es queken
want hi staken dor den scilt
ende dor den halsberch met gewilt
dat spere dorden lichame woet
die gene viel vanden perde doet
ende bohort stac oec den sinen
dat hem saen daer moeste scinen
want hi brac den hals ter stat
lanceloet die nam saen na dat
dodineels spere ende reet aldaer
opten derden riddere daernaer
ende stakene soe te poente wel
dat hi vanden parde vel
ende den arm heeft gebroken
ay mi here nu es gewroken
dese joncfrouwe alte sere
alse dit horde die vierde here
ginc hi vlien al dat hi mach
ende alse bohort dat gesach
wildi hem volgen met haesten groet
doe ripene saen daer lanceloet
ende laet ons hulpen nu
der joncfrouwen des biddic u
hoe dat si af moge comen
ende hierenbinnen heeft genomen
dodineel der joncfrouwen haer
ende hevet hare ontvlochten daer
uten telegen daer in was
ende haer hande oec na das
heeft hi hare nu ontbonden
doe sprac lanceloet daer ten stonden
joncfrouwe nu comt saen hier neder
hier nes nieman die u daer weder
op sal doen bi mire trouwe
aldus quam neder die joncfrouwe
die blide was van derre dinc
die lanceloet in sinen armen ontfinc
ende doe si beide af waren comen
soe heeft lanceloet die corde genomen
ende luetde so sere ende so haerde
dattie belle viel ter aerde
si maecte harde groet geluut
maer daer ne quam nieman ut
dire om vechten wilden mere
doe seide die joncfrouwe live here
vord mi met u her riddere vri
lanceloet seide bi gode dat si
dus voren si henen alle vire
al ridende vrachde lanceloet scire
wat die saken hadden gewesen
dat si opten boem sat vor desen
si seide here ic segt u saen
daer was een riddere vormaels gevaen
ende was geleit in dien casteel
ende was geheten lyoneel
ende was oec vander tavelronden
dien gavic tetene ter meneger stonden
want mi ontfermde sijns sere
ende ontginc met liste die here
dit tegen si mi ane al over luut
dat icken halp ten stene uut
ende hier ombe dadense mi di scinde
dat si mi bonden optie linde
ende sworen si achte met enen rade
datmen mi nembermer af ne dade
die riddere selve en verloeste mi
die hen ontgaen es daer bi
soe soudic te kardole hebben gesint
om lyonele oft daer omtrint
dat hi mi verloessen quame
van mire groter swaerre blame
daer ic in lach al ongetroest
god danc nu hebdi mi verloest
dus voren si te karmeloet
daer si vonden bliscap groet
vander meisniden optie ure
doemen vernam die aventure
hoet daer lancelote was vergaen
die coninginne quam vorwerd saen
ende ontfinc lancelote met bliden sinne
want die overstarke minne
deetse spreken buten monde
dus latic di tale hier ter stonde
van lanceloete ende van sinen geselle
tote dat icker meer af telle
nu selewi swigen van desen
ende van enen jongelinc vord lesen
die te hove nu sal comen
eest alsict hebbe vernomen
soe salmen noch van hem sien
groet wonder hier na gescien
