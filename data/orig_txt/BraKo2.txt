dit was van landen kaerleman
die deerste heerschappije ghewan
van brabant ende oock die eere
ende wasser aff prince ende heere
ende oock mede van haspengouwe
puppijn ende sinteamelberch die vrouwe
waeren beijde die kinderen sijne
doen hij sterff bleef brabant puppijne
die eerste hertoge was van landen puppijn
raet van vranckerijcke moeste hij zijn
sinte begge ende sintegeertruijt waeren
beijde sijne kinderen hoordick verclaeren
puppijn schiet van desen levene
alsmen screeff vic xl ende sevene
te nijvele leet hij dat es claer
ende hij regneerde xxx jaer
begge die wert hertoginne
van brabant als ick versinne
hertoge wert haer man angijs
raet van vranckerijck dat ben ick wijs
sinteaernouts sone als ick las
wiens overoudevader was
die groote lottaris sekerlijcke
die ix coninck van vranckerijcke
vuijt troijen geboren wij lesen dus
daer dierste coninck aff hiet priamus
dese angijs dese heere groot
bleeff in eenen strijde doot
alsmen screeff ons heeren jaer
vic lxxxv dat es waer
xxxviii jaer met groote eeren
regneerde hij in brabant als een heere
puppijn van haerstalle sone angijs
wert hertoge van brabant des sijt wijs
raet ende sweertdragere soo was hij
in vranckerijcke dese heere vrij
hij maecte kersten die vriesen
den doot moeste hij kiesen
alsmen screeff viic xiiii ick lese
xxix jaer regneerde deze
kaerle marteel puppijns sone
wert hertoge dat hem was schoone
bescherme van vranckerijck datmen hem coes
die noijt seghe en verloes
int jaer ons heeren es hij doot bleven
alsmen viic ende xl vant bescreven
te sintedenijs dat hij leghet
xxvi jaer regneerde hij alsmen seget
hertoge wert de cleijne puppijn
naer kaerel marteel den vader zijn
als coninck in vranckerijck dat es waer
doen hij hertoge hadde geweest x jaer
int jaer ons heeren hij doot bleeff
alsmen viic lxix screeff
ende leet begraven te sintedenijs
xxix jaer regneerde hij des sijt wijs
kaerel die groote wert hertoge
coninck ende keijser hooghe
swavien reij hem ende almaignien
dwanck hij ende wan ii werff spaegnien
hij sterff in dat jaer ons heeren
viiic xv met grooter eeren
taken hij begraven was
hij regneerde xlvii jaer als ick las
lodewijck die goedertierne wert coninck
keijser ende hertoghe dats waere dinck
de kercken was hij onderdaen
sijn kinderen wouden hem vaen
int jaer ons heeren sterff hij
viiic ende xlii daer bij
te ments men tsijnen grave werde
xxvi jaer hij regneerde
caerel die calue coninck wert
ende hertoghe hij was wel hert
sinen brueders dat es waer
vore sijn doot was hij kersten ii jaer
int jaer ons heeren sterff hij te nantes
viiic lxxii gelooft mij des
xxx jaer regneerde hij sij u bekant
hij maeckte den iersten grave in hollant
hertoge wert die simpele lodewijck
als coninck in vranckerijck
dat in zijnen tijde daelde zeere
nae de croniken leere
int jaer ons heeren dat hij sterff
viiic lxxiiii hij de doot verwerff
hij regneerde maer twee jaer
zijn vrouwe ginck met kinde swaer
kaerel die simpele wert coninck hier naer
ende hertoghe doen hij out was xii jaer
robrecht grave van parijs
sloech hij doot dat ben ick wijs
daeromme wert hij valschelijck gevaen
te pironne heeft hij de doot ontfaen
alsmen screeff ixc ende xvn
xxix jare regeerde hij wij siene
lodewijck die simpele hij soo lach
in die wieghe sijn moeder haer ontsach
ende voerden over in ingelant
te sijnen xiii jaeren wert hij in brabant
hertoge ende coninck van vranckerijke
int jaer ons heeren quam hij te lijcke
ixc lii te riemen dat hij leijt
xxvii jaer regneerde hij te waerheijt
coninck ende hertoghe wert lottarijs
doen hij hadde xiii jaer des sijt wijs
van vranckerijck geweest behoeder
gaff hij kaerelen sijnen broeder
brabant ende schiet van desen lijve
alsmen screeff ixc lxxxi ende vive
ende hij geregneert hadde dats waer
omtrent xxxi jaer
lodewijck de jonge wert coninck
ende hertoghe bij hem verghinck
vander croonen haerlieder gheslachte
dat geregneert hadde met machte
cc xxxii jaer gewaerlijck
maer een jaer en leeffde lodewijck
want hij gheen kint en gewan
kaerel sijn oom track hem die croone an
kaerel hertoghe van lothrijcke
ende gerechtich coninck in vranckerijcke
doen hij vernam sijns neven doot
tooch hij derwaerts met volcke groot
hughe capet heefften wederstaen
ende snachts op sijn bedde gevaen
alsmen screeff ixc lxxx ende achte
xxix jaer hiel hij brabant met machte
kaerel eenen sone nae hem liet
die hertoghe wert ende otto hiet
van lothrijcke ende brabant
xiiii jaer regneerde hij in dlant
hij sterff alsmen screeff min no nee
ons heeren jaer m ende twee
gheen kint en hadde hij verstaet den sijn
anders dan geerberghe die suster sijn
geerberghe die caerels dochter was
gravinne van loven als ick las
ende van bruessel dats waerhede
doen otte sijn inde dede
haer broeder gaff den keijser lothrijcke
godevaert van ardennen sekerlijcke
dus verloos geerberge onschoone
vaderlant ende daertoe die croone
haer man was lambrecht metten baerde
die dlant meijnde winnen metten swaerde
op godevaert ter selver tijt
hoe dat sij vochten eenen strijt
dat lambrecht verslegen bleeff
alsmen djaer ons heeren screeff
m xv dats selve waer
grave was hij xxvi jaer
lambrechts sone henrick doude
als sijn vader was bracht te moude
soo wert hij te loven grave
ende van bruessele ende schiet ave
den lijve alsmen gescreven vant
m ende xlviii sijn u becant
alse hij dede sijn endt
xxxiii jaer duerde sijn regiment
sijn sone was lambrecht stammelaert
grave van loven dat hij waert
hij stichte die canoninxdie te waerhede
te sintepieters te loven ende te sintegoedelen beede
ende sintegoricx stichte hij mede
in eenen strijt hij sijn eijnde dede
alsmen screeff m lxiii dats waer
hij was grave xv jaer
henrick van lovene sone lambrechts
wert grave ende heere slechts
van loven ende brueselen saen
hij hadde eenen edelen man gevaen
daer henrik aff was vermoort
doemen screeff ons heeren geboert
m clxiiii onthout wel dat
xi jaer hij als grave sat
henrick sijn sone die wert heere
als grave van loven seijt die leere
in sijn hertte soo hadde hij toren
dat hij sijnen vader hadde verloren
ende dlant ende die croone was hem genomen
sijn voerders daer hij aff was comen
hij sterff alsmen screeff xi hondert
xxvi jaer was hij grave wien dat wondert
godevaert metten baerde ontfinck
tgraefschap doen hij was jongelinck
verdiende hij aen keijser henrike
dat hijne hertoghe van lothrike
maeckte int jaer ons heeren dat hij sterff
xic xl om sijnne sielen bederff
soo groeffmen hem in affelghem
xl jaer was brabant geregeert van hem
godevaert sijn sone wert hertoge
van lotrijcke groote oorloghe
hiel hij jegen die grimbersche heeren
dat hij niet en conste gekeeren
hij en moeste eerst die doot ontfaen
alsmen xic xliiii sach gescreven staen
vier jaer was hij heere als ic mercke
te loven leet hij in sintepieters kercke
hertoge wert die derde godevaert
die metten wiegen gehangen waert
daermen die van grimbergen tonder street
int xlst jaer hij over zee reet
ende sterff in dat jaer ons heeren
xic lxxxvi jaer gode te eeren
te loven leet hi alsmen ons leest
als hij xlii jaer hadde heere geweest
henrick wert hertoge hier naer
als sijn vader doot was dats waer
hij was capiteyn over zee gecoren
menich oorloge quam hem te voren
voir colen sciet hij van lijve
alsmen screef xiic xxx ende vive
te sentepieters te loven wert hij bracht
xlix jaer hiel hij brahant in sijnne macht
henrick die grootmoedige naden vadere
wert hertoge van lothrijck algadere
die ketters van stedinghen hij verwan
colenne belach hij als een man
int jaer ons heeren sterff hij
xiic ende xlvii daer bij
hij leget begraven te villeer
vi jaer was hij hertoge niet meer
henrick die saechtmoedighe van brabant
hertoge van lothrijcke sij u becant
die edelste was hij van geslachte
scamel van seden ende sachte
jonck sterff hij in ons heeren jaer
xiic ende lx dat es waer
hij leget te loven ten predicaeren
ende regneerde xiiii de jaeren
henricks sone wert hertoghe jan
die den strijt te woeringhen wan
sinen tijtel screeff hij hoochelijcke
brabant lijmborch ende lotterijcke
teender tafelronde sterff hij ten baeren
alsmen screeff xiic xciiii de jaeren
hij leget in bruessel te minnebroedere
xxxiiii jaer was hij brabants behoedere
jan sijn sone was brabants hertoghe
van limborch lotterijcke prince hoghe
in sijnen tijt geschiedde groot wondere
die gemeijnte was bij hem op ende ondere
hij sterff in gods carnacioen
xiiic ende xii jaer screeffmen doen
te sintegoedelen soo leet hij
xviii jare was hij hertoge vrij
die derde jan nam sijn besorch
brabant lotrijck lijmborch
het ontseijden hem xvii lantsheeren
die hij wederstont met grooter eeren
hi sterff op sinteclaes avont
alsmen screeff xiiic lv sij u cont
te villeer was hij begraven hoghe
xliii jaer was hij hertoghe
hertoginne bleeff vrouwe joanne
die hertoge wenceline hadde te manne
van bemen des conincx sone
sijn broeder droech de keijsercroone
doen moestte brabant regeren
godt gesparen tot sijnner eeren
ende tot hare salichede
alsoo moethij ons allen mede
hertoghe soo was wencelijn
van lutcenborch limborch verstaet den sijn
van brabant ende van limborch mede
opden avent dat hij sijn inde dede
dat ontfangen was die maget marie
alsmen screeff xiiic lxxx jaer ende drie
toruva leijt hij int clooster
xxvii jaer was hij brabants trooster
hertoginne bleeff vrouwe joanne
die hertoge wencelijn hadde te manne
sij was vrouwe li jaer
in decembre dat es waer
alsmen screeff gods geboernesse
xiiiic ende daer toe sesse
tonservrouwenbroeders dat sij leijt
te bruessel voer waer geseijt
wert doen hertoge van brabant
ontrent ix jaer regneerde hij in dlant
in eenen strijt hij doot bleeff
alsmen xiiiic ende xv screeff
opden xxvstn dach in octobris
ter vueren leet hij begraven sijt wijs
jan hertoghe anthonis sone
geboren vuijte fransche croone
wert hertoge daernaer dats waerhede
van brabant ende van limborch mede
van henegouwe hollant ende zeelant
xii jaer regneerde hij sij u bekant
doen men screef xiiiic xxvii inde hijt leven
ter vueren leet hij sonder sneven
nae jan anthonis sone hertoghe
wert philips sijn broeder prince hooghe
van brabant limborch ende lothrijcke
oick grave van simpol sekerlijcke
omtrent iiii jaer regneerde hij dats waer
hij sterff doe men screeff de geboorten jaer
ons heeren xiiiic xxxi ende leghet
ter vueren begraven alsmen seghet
