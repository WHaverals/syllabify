dese ystorie dit heileghe werc
dichte wilen een clerc
ende bid den lesere dat hijt noeme
in dietsche der ystorien bloeme
des der ic mi wel vermeten
dat wel met rechte also mach heten
want die rechte ystorie es
hoe die heiligen des sijt gewes
vor ons leefden in erdrike
ende lieten exemple waerlike
ons dat wi hem volghen na
alsoe alsic die waerheit versta
wil wi daer op merken ende besien
datter ons goet af mach gescien
ende onse herte sere verwecken
ende in devocien opwert trecken
alse wi anesien twaren
dat si oec menschen waren
alse wi sijn tallen stonden
moghen wi ons scamen onser sonden
ende moghen peinsen sijts ghewes
dat god willech ende machtech es
ons te ghevene dat selve goet
keren wi ane hem onsen moet
ende leven na den wille sijn
hi gheeft ons sine glorie fijn
ghelijc dat hi hem heeft gedaen
daer ic nu af wille bestaen
te dichtene in dietsche cortelike
want ick weet wel sekerlike
dat corte warachteghe tale
prisen vroede liede wale
daerom willic dichten an
met corten woerden so ic best can
der heilege leven in dietsche woert
ic bidde waer dat mense hoert
dat elc hem pine dat hi doe
hier in sinen orbore spade ende vroe
ende merke hoe si voreghinghen
ende volghen hem na in alle dingen
ende of siere mede doen in eneghe stede
doghet laten mi deilen mede
nu biddic gode van hemelrike
ende siere moeder al die gelike
der edelre conincginne marien
dat si mijn herte van sonden moet vrien
ende minen sin soe verlichten
dat ic die waerheit moete dichten
soe dat sijs ghebetert wesen
alle diet selen horen lesen
nu seldi merken ene maniere
dat derre boeke es viere
daer dit werc in es bescreven
dierste es der apostele leven
omdat si int beghin waren vercoren
setticse int beghin hier voren
dandre sijn die martelaren
terde der confessore scaren
tvierde van magheden ende van vrouwen
die gode navolchden in trouwen
ic beghinne in hare alre name
dese ystorie si gode bequame
dat seggen ons die sijn gheleert
dat kerstenheit es ghefondeert
op xii pilaren int beghin
nu willic daer toe minen sin
kere dat icse alle te voren
sal noemen die god hadde vercoren
die heilege apostelen die ic meene
sijn xii preciose steene
die na dopvaert ons heren
tgeloeve stichten met eren
dierste was peter dander jan
jacop jans broeder die heilege man
peters broeder andreas
bertelmeeus philips ende thomas
dachtende pilaer volgt hier naer
dat was matheus vorwaer
daer waren alpheus kinder drie
die willic u noemen hoert na mie
jacop die men heet die minder
dierste was hi van alpheus kinder
dander symon terde iudas
als ict in die scrifture las
die twelfste die oec was vercoren
hevet scandelec verloren
dat was iudas scarioth
die gode verriet doen viel tlot
opten heileghen matthijs
dies werd was in alre wijs
sente peter was vercoren
paus daerom setticken voren
hier want hem betame
ic beghinne in haerre alre name
doen herodes hadde doet
den meerren jacoppe doe geboet
hi dat men sonder beide
petre in den kerker leiden
hi woudene den joden leveren saen
alse die feeste ware ghedaen
want tien tiden paesschen was
na die wet als ict las
des nachts als menne soude
den joden leveren alst god woude
doen quam een engel toten saen
ende deden uten kerker gaen
des loefde peter gode sere
van daer ghinc die heilege here
daer hi vant j gokelare
die seide dat hi god ware
daer dit was des sijt wijs
was in cesaria stratenijs
die stat hiet aldus
die gokelare hiet symon magnus
hi sprac tote petre dese tale
peter ghi moegt mi vercopen wale
van uwen mieraclen sekerlike
want ic ben van haven rike
doen antwerde peter met desen
dine have moet metti wesen
euwelec in die helsche pine
dattu mi bids coeman te sine
vander gracien die mi god heeft gegeven
te dien tide es die tale daer bleven
hieraf dat horic lyen
comt noch heden symonien
van symone die met goude
dat geestelec goet copen woude
dat st peter hadde van gode
dat seide mi j gewarech bode
daer na quam die gokelare
ende woude dispiteren openbare
jeghen petre om tgeloeve dan
peter deedt gerne die heilege man
doen quam daer iacheus
j goet man wi lesent dus
ende seide peter het es tijt
dat ghi tuwer dispitacien sijt
alt volc es daer ic hebt vernomen
symon es met vele hulperen comen
doen sprac peter ic en ghere ghene
hulpe dan van gode allene
met deser tale ghinc peter voert
alse ghi hier vore hebt gehoert
ende seide pays si met u
die int geloeve wilt staen nu
doen ghinc hi hem die waerheit leren
ende symon magnus ginct al verkeren
ende seide peter u tale es sod
ic wille u tonen dat ic ben god
ende sal leven euwelike
oec vlieghic gheweldelike
in die lucht met miere cracht
noch doe ic vele meerre macht
ic ga int vier in berne mi niet
lange tale maect verdriet
ic doe dode opstaen wale
wandelen ende hebben tale
ic doe oec die berghe gaen
wale op andre steden staen
ic wille u seggen cortelinge
mijn wille gesciet in alle dinge
doen sprac peter sonder sparen
daerom bestu j gokelare twaren
des moetstu lien vor alle tale
of ic saelt op di proeven wale
want ic wille te dinen huse gaen
metten lieden die hier staen
ende vinden daer des moetstu lien
die boeke van gokelien
doen dat die liede hoerden
worpen sine metten selven woerden
uter plaetsen met groter onwerde
symon magnus liep sier verde
hem en volchde maer j moederbaren
van al den lieden die daer waren
peter keerde met haesten mede
om der zielen salichede
sanders daghes alsict vernam
als sente peter predecte doen quam
symons iongre die was gegaen
met hem ende dede den volcke verstaen
dat symon van groten vare
dat tvolc soude sijn comen dare
dedi worpen sine boeke in die zee
daer mense en vant nemmermee
van anxste dat men vinden mochte
dat hi met gokelien wrochte
doe en dorste hi daer niet bliven
van anxste dat men soude ontliven
van daer ghinc hi te roeme waert
alse sijn iongre dese vaert
hadde vertelt uten gronde
bat hi petre ter selver stonde
dat hi sijn iongre moeste wesen
ic waenne peter ontfinc met desen
doen ghinc peter ute samaria
ende sine iongren volchden hem na
tote triple binnen der stede
daer hi vele mieraclen dede
van daer ghinc hi tantiochen waert
daer ghenas hi ter selver vaert
st clements moeder dats waer
daer ic af seggen sal hiernaer
alsic tote daer ben comen
van daer ghinc hi hebbic vernomen
in ene stat daer hi ghenas
ene ioncfrouwe die beseten was
van daer ghinc hi te roeme waert
daer bekeerdi ter selver vaert
srechters amien van der stede
ende vele ander liede mede
agrippa ende eufemia
dionei ende eucaria
dese iiij waren amien
srechters agrippus horic lien
si gheloefden daer ter stede
te houdene ewelec suverhede
doen dat agrippus hadde vernomen
dat si te hem niene wouden comen
dreechdi petrem doet te slane
ende hem te berne na minen wane
van dier ure hi voert sochte
hoe hi petre doden mochte
st peter hadde wel verstaen
van gode dat hi moeste saen
wisselen om erdrike
die glorie van hemelrike
ende sette paus in sine stede
st clemente dats waerhede
te dien tide quam oec mede
st pauwels binnen der stede
doen waren si te roeme beide
peter ende pauwels daer ic af seide
ende stichten tgeloeve daer
met mieraclen openbaer
doen was symon magnus
te roeme comen als ghi hoert dus
ende was alte male raet
skeysers nero dat verstaet
ende si kenden sekerlike twaren
dat dapostelen machtich waren
ende hadden van hem vaer groet
te dien tide was daer doet
skeysers neve doen dedi gebieden
die keyser van der stat den lieden
dat si quamen ende souden sien
hoe die mieraclen souden gescien
symon hadde doen verstaen
dat hine soude doen verrisen saen
op dattie keyser woude verslaen
st petre alst ware ghedaen
die keyser geloevet hem doen dare
doen ghinc symon staen bider bare
ende ghereense so heimelike
dat scheen in dier ghelike
of hi levende hadde gewesen
doen sprac st peter met desen
doet van daer den gokelare
soe moechdi sien openbare
weder hi levet ofte en doet
dit dochte hem allen goet
doen dede men gaen van daer
doen en roerde hi niet j haer
die lach op die bare
peter die stont verre van dare
ende seide met ere luder kele
daert hoerden liede vele
stant op iongelinc in gods name
doen sonder mesquame
stont hi op ende was ghesont
doen woudense ter selver stont
symon magnus hebben doet
maer dat sente peter verboet
ende bat hem dat sine lieten leven
hi ware genoech te sceerne gedreven
dat hi van siere meesterien
verwonnen was dat hijs moeste lien
hi ware daer mede genoech confuus
sanderdaghes quam symon magnus
ende woude wreken sinen toren
dat hi verwonnen was te voren
ende seide dat hi woude vlieghen
te hemele sonder lieghen
ende geboet den duvelen dat si quamen
ende sinen lichame namen
ende voerdene in die lucht mettien
dat menne cume conste gesien
doen geboet peter sonder sparen
den duvelen die met symone waren
dat sine neder lieten vallen
doen quamen si neder met allen
daer es hi doet bleven
dus verloes symon sijn leven
doen baden petrem sijn iongren dat
dat hi ghinge uter stat
want si wisten wel vore ende na
dat die rechtre agrippa
stonde altoes na sijn lijf
om dat hi bekeert hadde sijn wijf
doen ghinc hi wech als ict vernam
als hi buten roeme quam
quam hem ihesus te ghemoete
doen vraechden st peter soete
here waer gadi nu
peter te roeme seggic u
om anderwerf te crucene saen
doen hadde peter saen verstaen
dat hi ghecruust moeste wesen
doen keerdi weder met desen
doen hi weder te roeme quam
was nero op hem worden gram
om dat hi symone hadde verloren
ende woude wreken sinen toren
ende deden gheven agrippa
om dat hine soude doden na
doen ghinc agrippa sonder beiden
ende deden uter poerten leiden
ende deden crucen verkeert
alse ons die ystorie leert
ende deden nederwaert hangen thoeft
dat hi niet en hinc des gheloeft
ane den cruce als christus hinc
dus hinc hi dats seker dinc
doen saghen die kerstine sonder waen
dat dingele quamen om hem staen
met rosen met lelien ende met bloemen
oec wart daer gesien van hen somen
dat hem christus met siere hant
enen boec gaf daer hi te hant
ute predecte tien selven tide
doen waren die kerstine blide
ende loefden ter selver vaert
gode als peter begraven waert
dat hem god hadde laten sien
dancte hijs gode wettien
doen voer sijn geest in die glorie fijn
daer hi sonder ende sal sijn
doen quam st marcellus
i sijn iongre hiet aldus
snachts ende deden afslaen
ende groefne met eren sonder waen
hier latic van st petre dwoert
en seggu van st pauwelse voert
het was in jherusalem hier te voren
j man van beniamin geboren
die was geheeten saulus
sente lucas scrivet dus
dat hi na dopvaert ons heren
sere tgeloeve halp destruweren
dat hi die kerstine te menegen stonden
te jherusalem brachte gebonden
waer dat hise vinden mochte
een werf quam hi daer hise sochte
die kerstine ende droech met hem
der papen brieve van jherusalem
ane den coninc van damas
ende alse hi daerbi comen was
doen quam hem j licht omtrent
doen viel hi neder dats bekent
in onmacht van sinen perde neder
eer hi hem oprechte weder
hoerdi j stemme sonder waen
uten lichte roepen saen
saulus waeromme bestu mi
soe fel nochtan seggic di
datti es al te haert
te stridene iegen den gaert
doen saulus hoerde dese waert
vraechdi onsen here ter vaert
here wie bestu
onse here antwoerde ic segt di nu
dat ic ben ihesus
dien du wilt verdriven dus
sine vrient uter iudia
doen antwoerde onse here saluse daerna
stant op ganc in die stat
du sout daer vinden ic segdi dat
enen die di in corter stont
sal die waerheit maken cont
doen stont saulus op met desen
als wi in actus apostolorum lesen
ende was al staer blint
doen leedden sine dats bekint
tote in die stat van damas
te dien tide daer binnen was
een iongre hiet ananias
daer god toe quam alsict las
ende hiet hem in waren saken
dat hi sauluse siende soude maken
doen hi op hem leide sine hant
wart hi siende al te hant
doen vielen hem van den oegen scellen
daer doeptene die heilege gesellen
ende hieten pauwels daer ter stede
ende daden daer eten mede
want hi ghevast hadde iiij daghe
die heilegen seggen ons sonder saghe
dat hi daer binnen leerde al
die wijsheit die hi hadde niet smal
ende oec was hi ghevoert scone
boven in den derden trone
alse hi van hem selven mede
bescrijft in j epystele tere stede
dat hi niene wiste des haddi wonder
metten lichame so daer sonder
maer hi bevaelt gode sonder waen
doen hi hadde sine spise ontfaen
ende hi bat was becomen
van vastene heeft hi genomen
den wech ter synagogen waert
dier ghinc hi predeken ter vaert
den ioden tkersten geloeve bloet
doe hadten ioden wonder groet
ende wouden emmer hebben verslagen
doen dat ons heren iongren sagen
ananias ende barnabas
ende andre die binnen damas
waren dat men die poerten dede sluten
om hem te vane worpen sine buten
over den muer met ere manden
ende barnabas na te handen
doen leeddine in iherusalem
ten iongren ende ghinc met hem
doen sine saghen comen daer
die iongren hadden sijns groten vaer
ende waenden dat verranesse ware
want sine kenden openbare
over enen verradre fel
doen seide barnabas dat hi wel
gheloefde ende dat hi bekeert ware
dus dedijt hem openbare
cont doen was daer paulus
someghe daghe binnen aldus
van daer ghinc hi alsic vernam
tote dat hi te listris quam
daer heeft hi j man genesen
die lange siec hadde gewesen
van daer ghinc hi in asia
daer hi ij iaer was daerna
daer bekeerdi tsire hant
heidene ende ioden die hi daer vant
doen sciet hi uten lande daer
ende sat in i scip dats waer
ende voer in mileto
in een lant dat heet also
daer herberchdene i man sciere
savonde sat hi bi den viere
daer quam j adre tier stonden
ende es pauwelse om den arm gewonden
doen waenden si openbare
dat hi emmer doet ware
doen trac hise af ter selver stont
doen was sijn arm al ghesont
doen waenden si al sonder spod
dat hi ware gewarech god
doen loechende hijs openbare
dat hi god niet en ware
maer dat hi ware die bode sijn
daer ghenas hi dats waerheit fijn
publuse sijns werds vader
ende daertoe die sieke al gader
die hi binnen den eilande vant
aldus bekeerdi al dlant
al gheseegt cortelike
hi dorliep al erdrike
ende bekeerde meer liede allene
dan half dandre daden ghemene
al quam hi spade hi haesten sere
te lest quam die heilege here
te roeme in die stat daer hi vant
lucasse ende tytuse te hant
doen was paulus herde blide
doen ghinc hi ten selven tide
in ene scure buten rome
ende met hem andre kerstine some
spreken van ons heren rike
van daer ghinc hi sekerlike
predeken tgeloeve in alt lant
soe dat hi sciere wert becant
in alt lant sijt seker das
so datter vele metten keyser was
die gerne hoerden sine tale
doen was daer doet ten selven male
i jongelinc die pratrochis hiet
maer die waerheit en weetic niet
oft die was daer wi af horen
van st petre hier te voren
dese iongelinc daer wi af lesen nu
hoe hi starf dat seggic u
hi was op j venstre gheseten
om te hoerne dat seldi weten
st pauwelse doe wart hi in slape
mettien selven viel doet die knape
doen die jongelinc daer was doet
dreef nero rouwe groet
doen quam st pauwels daer
ende deden opstaen dats waer
doen was die keyser harde blide
doen vraechdi hem tien tide
wie datten verrisen dede
here om st pauwels bede
god onse here van hemelrike
sprac die iongelinc sekerlike
doen dat die keyser hoerde
sloechine mettien woerde
dat hi soude kersten wesen
daer stonden riddren bi met desen
die riddren hieten aldus
barnabas justus ende amon capadocius
entie vierde hiet galata
dese antwoerden den keyser na
keyser waer omme sladi den jongelinc
die seit ghewaerlike dinc
want ihesus gods sone van hemelrike
deden op staen gewaerlike
doen hi hoerde die niemare twaren
dat die riddren kersten waren
gheboet nero die quade tyran
dat men alle die kersten man
waer mense vonde sonder getal
dat mense soude ontliven al
doen senddi te selven male
om pauwelse ende woude sijn tale
horen ende sprac hem an aldus
segt mi seegt hi paulus
waer omme verkeertstu die riddren mijn
die in minen hove sijn
met dinen woerden heimelike
du doetse geloeven cortelike
an dinen here dinen god
ende maken met onsen goden spod
doen st pauwels hoerde dese tale
here keyser ic segt u wale
dat ict heimelike niet en doe
maer openbare ic seggu hoe
ic predeke in plaetsen openbare
den lieden die waerheit al clare
entie met u bliven sijn verkeert
die gode volghen sijn wel geleert
want die hem volghen sonder waen
selen dewelec bliscap ontfaen
als god comt ute hemelrike
om te doemene erdrike
ende te berne metten viere
selense met hem varen sciere
in dewelec bliscap sonder ende
alse nero dit bekende
dat erdrike soude enden metten viere
gheboet hi te berne sciere
die riddren diere an geloefden
st pauwelse hiet hi onthoefden
om dat hi poertre te roeme was
dede hine onthoefden sijt seker das
om dese redene die ghi hoert
wasser vele binnen der poert
riker poerters dlijf ghenomen
hier om sijn vor den keyser comen
die van roeme ghemeenlike
ende spraken te hem dese ghelike
her keyser wine willen niet gedogen
dat ghi onse mage vor onsen oghen
in deser maniere dus verderft
ende ghi die stat van rome onterft
om dat ghi aldus wilt ontliven
dedelen poertren sonder bliven
ghine comes af tesen male
u magher quaet af comen wale
doen was die keyser in groten vare
ende dede gebieden openbare
dat men den kerstinen niet en dade
en ware bi der poertren rade
ende dat hem allen ware lief
doen vernam nero die quade dief
dat st pauwels niene was doet
ende geboet met haesten groet
dat men ontlive den gokelare
doen was hi ghelevert dare
longino meiusto ende casto
dese lieden hieten also
dat si hem thoeft af souden slaen
doen leidden sine buter stat saen
doen si opten wech quamen
baden si st pauwelse te samen
dat hi hem leerde hoe si hier
mochten scuwen dewelec vier
doen sprac st pauwels dese tale
kindre ic sal u raden wale
daer ghi mi selt afslaen thoeft
comt daer weder des geloeft
daer seldi marghen sonder waen
lucasse ende tytuse vinden staen
die u selen leren wale
die waerheit ende ten selven male
waest den keyser doen verstaen
doen senddi daer saen
andre diene onthoefden souden
want dierste niet doen en wouden
dese leidden st pauwelse voert
doen hi quam buten der poert
quam daer iegen hem gegaen
ene heilege vrouwe sonder waen
die was geheeten pancilla
ende plach den apostelen te volghen na
ende diende hem waer dat si mach
tierst dat se pauwelse sach
sprac hi dus ghef mi
pancilla j cleet des biddic di
daer ic verbinde met mine oegen
alse christus dede doen hi woude doegen
alsic vare te gode waert
salict u bringhen sijt onvervaert
ende het sal u gedenkenesse gheven
van mi doen ghinc si wech met desen
ende haelde een hoeftcleet dan
ende gaeft pauwelse den heilegen man
die quadien bespottense sere
doen ghinc die heilege here
daer men hem thoeft af souden slaen
doen nam hi orlof an sijn brodren saen
orlof ende torienten waert
heeft hi hem gekeert ter vaert
ende ghinc liggen op sijn knien
doen recti sinen hals mettien
alse hi sine oegen hadde verbonden
men sloech hem thoeft af tien stonden
doent afvloech ten selven male
lovet gode in ebreuscher tale
dat ghebenedide hoeft
daer liep ute des gheloeft
melc daerna dats bekent
bloet daerna quam daer omtrent
licht so groet van boven dats waer
dattie ghene die waren daer
den lichame cume consten gesien
oec quam daeromtrent mettien
roke soe utermaten goet
dat ic peinse in minen moet
al woudic die soetheit scriven
dat ics moeste achterbliven
want die daer waren seiden dat
dat si noit in ghene stat
ne roken nie des ghelike
noch hoerden seggen sekerlike
doen af was geslegen thoeft
woudense hem nemen des geloeft
den doec die hi hadde gebonden
vor sine oegen te dien stonden
maer si moesten laten daer
van daer ghingen si dats waer
ende quamen vor pancillen dore
pancilla stonter vore
doen sise saghen vraechden si hare
pancilla waer es die gokelare
brachte hi uwen hoeftdoec iet
pancilla seide quadien siet
hier den doec bebloet al
dien hi mi gaf groet ongeval
moetti hebben dat ghi hebt doet
den heilegen apostel met onscoude groet
doen die quadien dese tale
hoerden liepen si in die zale
ende seiden den keyser dese woert
die ghi hier nu hebt ghehoert
van den roke ende van den lichte
ende van pancillen also gedichte
doen die keyser hoerde dese waert
was hi in anxte ende vervaert
dat st pauwels noch leven mochte
doen riep hi te gadre ende sochte
raet ane die wise liede
wat men hem best gheriede
doen si al dus te samen waren
om raet te nemene sonder sparen
quam st pauwels die coene
tote hem omtrent noene
beslotenre dore ende seide aldus
keyser ic ben paulus
ende leve noch ende sal altoes leven
du moets diere groetheit begeven
ende geloeven an den warachtegen god
ofte ic segdi sonder spod
datti staet ewelec te sine
metten duvelen in die helsche pine
om dat ghi hebt sonder sparen
donnosel bloet der martelaren
ghestort sonder ghenade
daer omme dewelike scade
seldi hebben twaren
mettien es hi hem ontfaren
die keyser dede sonder sparen
alle die kerstine die waren
in den kerker ute laten
ende gaen haerre straten
van groten anxste sonder beide
die iij daer ic te voren af seide
dien ierst ghelevert wert paulus
longius meiustus ende cestus
quamen weder alsict las
daer st pauwels onthoeft was
tytus ende lucas dien si daer vonden
wouden vlien ten selven stonden
doen sise saghen met desen
waenden si verraden wesen
dandre riepen mettien
wi sijn vrient ghine dorft niet vlien
sente pauwels hiet ons nu
hier comen tote u
ghi sout ons den wech leren
doen spraken die heilege heren
dat sijt gerne daden
ende leerden hem tgeloeve met staden
st denijs sachse na haer doet
comen met bliscapen groot
petre ende pauwelse hant an hant
te roemen binnen dats becant
sderds daghes na haer passie dats waer
ende spraken ieghen haer iongren daer
hier endt van st paulus dwoert
ende beghint van st janne voert
die es geheeten ewangeliste
die gods verholenheit wiste
want hi was siere moyen sone
alre doegt was hi gewone
die dichten wille ende dan beghint
dinc daer hi niet ane en wint
danc no loen van sinen here
hi dunct mi sijn al uten kere
want wine hebben ander toeverlaet
dan hem hi es daert al ane staet
daer omme biddic vore alle tale
gode dat hi mi dit wale
helpe volbringen want hi es begin
van alre dinc daer doegt es in
nu willic te miere materie keren
die es van j groten here
st janne ewangeliste
die gods heimelecheit wiste
hets recht en witten donres daghe
sliep hi daer sijt alle toe saghen
optie borst des warechs propheten
des derric mi wel vermeten
dat hi daer dranc j drancskijn
dat vele beter es dan wijn
want alse j vloet uten paradise
ran ute jans monde wise
woerde van groten louen
want hi vloech hem allen bouen
den ewangelisten daer
rechte alse doet die aer
boven andere vogele
om meer heb wine te lovene
want daer god ane den cruce hinc
seidi wijf dit es dijn kint
doen sprac hi toten neve sijn
neve dit es die moeder dijn
daer maecti st janne behoeder
dier houescher vrouwen ende der goeder
want hi was harre suster kint
marien die te gode ghinc
ende bat hem herte vriendelike
vor janne ende iacoppe die gelike
dat die j mochte ter rechter hant
sitten ende dander ter slincker want
marien in haren moet
alsoe dochte wesen goet
doen antwoerde ihesus dit
wijf ghine weet niet wat gi bid
tsitten van hemelrike al gader
es mine niet het es mijns vader
dat meendi als te gheven
om maechscap sinen neven
maer diet verdienen sonder waen
selent met bliscepen ontfaen
moghen si van den kelke al
drinken daer ic af drinken sal
soe seggic u sonder sparen
dat si met mi selen varen
hine meende ne ghenen wijn
hi meende sijn heilege passie sijn
nu willic mine materie scriven
in wille gene lange tale driven
jhesus marien sone
ghinc alse hi was gewone
neven die zee daer opt lant
daer hi sente janne vant
ende zebedeus sinen vader
ende daertoe sijn ghetouwe al gader
daer hi mede visschen soude
altoes alse hi visschen woude
ende jacoppe sinen broeder
beide met scepe ende met roeder
doen seide ihesus volcht mi
si seiden beide here dat si
daer lieten si moeder ende vader
ende datsi in ertrike al gader
hadden ende volchden ihesus naer
doen riep hi mede dat was waer
petre ende andriese die hi vant
visschende daer hi ghinc opt sant
dit waren die iiij die hi vercoren
hadde boven dandre te voren
die hi riep teenen male
want haer geselscap bequam hem wale
doen god te hemele was gevaren
entie apostelen sonder sparen
predecten tgeloeve in menich lant
jan ghinc in effesien daer hi vant
enen rechtre dien hi dede
te roeme varen om felheden
doen hi te roeme comen was
alsict in die scrifture las
doen seide die keyser dat hi woude
dat hi gods loechenen soude
ende swighen van sier predekinghen
st jan seide mine sal niemen dwinghen
daer af in sal predeken ende leren
den lieden dwoert ons heren
want hets beter gehoersam sijn
gode dan di keyserkijn
doen dat die keyser hoerde
hiet hine metten selven woerde
haestelec uter poerten leiden
ende dede halen sonder beiden
ene cupe daer men in goet
wallende olie ende al bloet
janne in setten maer daer af
ne hadde hi pinen niet j caf
want het was alst god woude
te pointe of hire in baden soude
doen gheboet die quade tyran
dat men dade den goeden man
voeren te padinos l padmos int eylant
daer hi screef met siere hant
appocalipsim dat visioen
dat god woude openbaren doen
janne sinen lieven vrient
binnen desen heeft verdient
die keyser iegen die senature
dat hi woude breken haer cure
die hadde gestaen menegen dach
doen dit die ghemeente sach
te roeme van den wisen lieden
ghingense te rade ende berieden
hem ende vonden in haren raet
dat si met ghemeenre daet
ghingen daer si domiciane vonden
ende sloeghen doet te dier stonden
doen domicianus was doet
die keyser die na hem quam geboet
bi rade van den senaturen
dat men alle sine curen
soude breken ende nuwe maken
ende bi dus ghedanen saken
woudi hem allen weder gheven
dlant die hi hadde verdreven
dit dunct mi wel redene togen
dat god woude dit gedogen
om jans wille sijns neven
die hi niene woude begheven
want hi doen van effesien quam
met andre lieden doen dit vernam
alt volc doen waest harde blide
het liep ute in elke side
ende toefden janne utermaten
doen quam daer uut ere straten
liede die dreven rouwe groot
om drucianen die si doet
droeghen toten grave waert
doen riepen si alle tere vaert
here nu es si doet
druciane u vriendinne groot
here si hadde groet doeghen
dat si u niene sach met haren oegen
dies dreef si rouwe groet
ende mettien bleef si doet
doen st jan weenen sach
hare vriende op dien dach
sprac hi met ere bidderstemme
staet op druciane vriendinne
in den name gods ons heren
gaet vollec thuus waert met eren
ende maket mi tetene metter vaert
doen stont si op ende ghinc thuus waert
doen riepen si alle sonder sparen
die ghene die daer waren
nu kennen wi alle openbare wale
dat waer es jans tale
die hi predecte van dien prophete
die ihesus christus was geheten
doent quam op ten andren dach
alsic u wel seggen mach
hadde die philosophe grandoen
alt volc gebieden doen
want hi wilde j disputacie houden
wien men anebeden soude
ghimmen die men daer liggende vant
nam grandoen in sine hant
mettien vielt alst god woude
dat st jan daer liden soude
doen sprac hi met ere luder kele
daert volcs hoerde vele
tvolc es verdoert dat desen man
prijst die en geen goet en can
sines niet gewarech die medicine
daer mede niet en vergaet die pine
van den onghemake daer
dat derric seggen over waer
mijn meester leerde mi dat ic soude
op dat ic volmaect wesen woude
dat ic soude al vercopen saen
ende ghevent den armen sonder waen
doen antwoerde grandoen
wildi dese ghimmen doen
gheheel alsi te voren waren
ic worde kersten sonder sparen
st jan sprac dat willic doen
op dat ghi wilt grandoen
gheloeven ane onsen god
grandoen sprac so waric sod
en gheloefdic niet te hant
st jan hief op sine hant
ende maecter over j cruce doe
daer sijt alle saghen toe
daer menich omme stont
worden die ghimmen al ghesont
doen dat sach die grote clerc
liet hi al sijn oude werc
ende quam tote st janne gegaen
ende woude kersten sijn ghedaen
ende gaf den armen sijn goet saen
st jan deden kersten sonder waen
ende hi ghinc predeken dwoert ons heren
ende den volke leren
doen waren daer ij heren
in die stat van groter eren
doen si dat versaghen
begonstense over een draghen
dat si met st janne gaen
wouden sonder eneghen waen
ende gaven den armen alte male
have ende lant huus en sale
ende volchden st janne naer
waer dat hi ghinc dats waer
ende daden also groet virtuut
datsi al dreven uut
alre hande mesquame
uten erdschen lichame
daer quamen si weder saen
teffesien in die stat gegaen
met haren meester st janne
doen saghen si haer manne
ende haer knechte geweldelike
riden dor effesien rike
doen peinsden si in haren moede
waren wi weder in onsen goede
sine quamen meer in dat verdriet
doen en woude st jan niet
dat si hem beclaechden van enegen dingen
ende dede hem roeden bringhen
ende clene steene die men daer vant
ligghende bi der zee opt sant
doen maecti j cruce tier uren
doen verwandelden haer naturen
daer sijt toe saghen wert dat hout
dat alre fijnste gout
dat noit goudsmit hadde gesien
ende verwandelden haer naturen
die steene ende worden ghimmen fijn
dat ghene betre en mochten sijn
doen sprac st jan te hant
kindre staet op nemt in u hant
ende gaet ten wisen lieden
die u wilen eer gherieden
ende segt dat si u gheraden nu
doet dit des biddic u
ende vraegt hem openbare des
of dit fijn gout es
ende van den steenen des gelike
doen seiden si alle sekerlike
dat si noit binnen haren tide
ne saghen so goet ghesmide
doen sprac st jan die goede
met enen ghestaden moede
gaet coept dat ghi hadt te voren
hemelrike hebdi verloren
doen begonste hi j sermoen
van enen riken man doen
die in die helle es begraven
doen sachi vore hem draghen
ij dode die te graven waren
doen dede hise opstaen sonder sparen
doen sprac st jan dese waert
mijn meester hi wille ter vaert
openbare vor die oeghen
den lieden met miraclen toeghen
wat maghicker u af maken tale
ghi wet openbare wale
dat ghi in sinen name
ghenaest alre hande mesquame
ende nu so hebdijt verloren
tgoet dat ghi hadt te voren
ende sijt arme keytive bleven
want ghi gode hebt begheven
binnen deser tale quam daer gegaen
ene wedewe sonder waen
die rouwe dreef utermaten groet
om haren sone dien si doet
draghen dede ten grave waert
doen si st janne ter vaert
sach riep si hem ane
here want ghi drusiane
op daedt staen vander doet
so mindert minen rouwe groet
gheeft weder minen kinde sijn lijf
want hi maer xxx daghe sijn wijf
en hadde gehadt dat es waer
doen sprac st jan sonder vaer
jongelinc ic ghebieddi dat
dattu opstaes ende segt hem wat
dese ij hebben verloren
doen sprac die ghene wildijt horen
die daer op die bare lach
die duvele dreven groet ghescach
om mileto ende eugenio
die ij sijn geheeten also
ende dingele gods ons heren
saghic droeflec wederkeren
want ghi nu hebt verloren
tgoet dat ghi hadt te voren
entie ewelec bliscap groet
want diere bliscap ghenoet
ende mach tonge ghene vertellen
vor die bliscap hebdi die helle
dat es dulheit groet
bidt st janne om uwe noet
ghelijc dat hi mi nu dede
opstaen om sine oemoedechede
dat hi u doe verrisen uter noet
ende van derre bittere doet
daer ghi nu in sijt ghevallen
doen vielen si vor hem allen
vor st janne op sine knien
ende baden hem mettien
dat hi vor hem gode bade
dat hi hem hore mesdade
vergave daer naer
doen antwoerde dapostel daer
dat si moesten over waer
al waert hem te doene swaer
vasten emmer xxx daghe
eer hi hem antwoerde gave
doen si dit hadden ghedaen
quamen si vor st janne ghegaen
ende baden hem oemoedelike
om gode van hemelrike
dat hise absolveren soude
van haren sonden of hi woude
doen sprac st jan die wise
god van den paradise
dat seggic openbare
es blider van j sondare
die hem bekeert des sijt gewes
dan hi van xcix es
gherechter menschen dats waer
doen dedi hi hem aflaet daer
ende deden op die stat halen
roeden ende steene tenen male
ende geboet hem in den name ons heren
dat si weder souden keren
in hare nature daer si in waren
si dadent oec sonder sparen
doen ghingen si gansen sonder waen
die met siecheden waren bevaen
doen gaf hem god dat si hadden te voren
doen si sine gracie hadden vercoren
effesien die goede stat
geloefde ane st janne bat
dan si ane dafgode daden
doen ghingen die papen te rade
ende vonden onderlinghe
dat si st janne souden dwinghen
dat hi haer afgode anebeden soude
weder hi woude of en woude
doen quamen si te hem saen
ende spraken ghi moet met ons gaen
ten temple ende anebeden onsen god
anebeeddicken so waric sod
sprac st jan dadic dat
ic sal u raden vele bat
gaet henen met mi tonser kerke
ic wille breken al uwe gewerke
temple ende afgode alte hant
willic doen vallen in dat sant
eer hi die redene brochte uut
wert daer in soe groet gheluut
dattie tempel te kraken began
doen riep lude st jan
ic bidde u allen vriendelike
dat ghi gaet ute haestelike
doen si alle ute waren
sprac st jan sonder sparen
ic ghebieddi dattu coms in gods namen
mettien selven woerde quamen
tempel ende afgode beide
dat si laghen op die heide
op dien dach bekeerden daer
xijc menschen dats waer
doen was daer astodimus
die bisscop was geheeten dus
hi sprac an uwen god en geloevic niet
ghine drinct daer ment toe siet
vore alle dit volc venijn
dat niet sterker en mochte sijn
doen sprac st jan gerne twaren
doet mi halen sonder sparen
doen sprac die bisscop eer seldi sien
sonder waen drinken hem drien
doen dedi halen iij mordenaren
men gaeft hem drinken sonder sparen
doen si ghedronken hadden dat
bleven si doet optie stat
doen gaf men st janne dat saen
drinken sonder eneghen waen
en scaedde hem niet hi bleef gesont
doen sprac die bisscop tier stont
eer wi in u geloeve gaen
moetti tiersten op doen staen
dese dode die hier liggen neder
ende doetse alle iij leven weder
doen sprac st jan die vrie
dat ic dit doe sonder gokelie
willic u wel doen verstaen
neemt minen roc gaet te hem saen
ende segt staet op in gods name
sonder eneghe mesquame
doen stonden si op ten selven tide
doen was astodimus blide
ende woude sonder eneghe beide
ontfaen sijn kerstenheide
daer doeptene st jan
hem ende sine maghe ende sine man
enten rechtre van der stat mede
aldus hi bekeren dede
effesien sonder eneghen waen
ende bleef int geloeve staen
doen ghinghen van effesien die heren
ende daden stichten met groter eren
ene kerke in st jans name
daer sint sijn lichame
te hemele ghevoert was
als ict in die scrifture las
hier na binnen corten tide
quam st jan die wide
predecte dat woert ons heren
daer hem woude bekeren
over mids der predekinghe
die ute st jans monde ghinghe
i jongelinc ende volchde st janne naer
tote dat hi quam dats waer
teens bisscops daer hi soude
bliven wonen of hi woude
tote dies maels dat st janne dochte
dat hi pine doeghen mochte
st janne te volghene naer
doen hi daer was dierste jaer
dede hem die bisscop al sijn gevoech
dander jaer liet hijt liden genoech
terde jaer ghinc hi sonder sparen
metten quadien daer si waren
ten vierden iare quam st jan gegaen
daer weder ende alsoe saen
vraechdi hem om sinen sone
die bisscop en was niet gewone
van hem te wetene al bedalle
die bisscop sprac met ongevalle
es hi in quaet geselscap comen
here gaet te scaden ofte te vromen
hine wille hem bekeren niet
heer bisscop ic wane ghine selden siet
sprac st jan haelt mi j paert
ic wille riden der waert
die bisscop seide gi selets ontbaren
want here ghi hadt al twaren
verloren wat ghi hadt an
want sine sparen ghenen man
st jan sprac sijts ghewes
here bisscop dat om des costs wille es
dat ghi dit kint hebt laten dolen
dat ic u wilen hadde bevolen
gaet haest u haelt mi j paert
ic wille riden der waert
die bisscop seide ic saelt dan doen
doen dede hi loepen j gersoen
ten stalle ende dede halen tpaert
st jan sat op ter vaert
hi was so cranc hine conste gegaen
te woude waert ende alsoe saen
alse hi daer quam alst god woude
een davonture wesen soude
quam hem die jongelinc int ghemoet
wildi horen wat hi doet
tierst dat hi st janne sach
ne weet hi weder hi mach
bliven staende so loepen gaen
mettien heeft hi sonder waen
sere te loepene begonnen
st jan es hem na gheronnen
wat dat paert gheloepen mach
tierst dat dat die jongelinc sach
viel hi neder op die erde
ende riep wat sal mijns gewerden
st jan sprac en vervaerdi niet
al es di dulheit ghesciet
du seles af comen wale
ende binnen derre tale
es hi comen daar hi sach
den iongelinc daer hi lach
hi sprac staet op lieve sone
wattan al hebdi die crone
van der suverheit verloren
ghi moegt nochtan sijn vercoren
in hemelrike te groten lone
metten selven stont op sijn sone
ende volchde st janne naer
tote in die stat dat es waer
daar hi hem doen aflaet dede
ic segge u over waerhede
dat hi doen ghinc met st janne
ende wart j der bester manne
die met st janne ghinc
namaels wert die jongelinc
bisscop in die stede
dit es rechte waerhede
hier na alst gode tijt dochte
ende si sijns ontbaren mochten
die liede die in erdrike waren
wouden god halen sonder sparen
want die heilege kerke was
worden groet alsict las
entie scrifture dat was waer
want hi was out xc jaer
dat was enen langhen tijt
hi hadde gheweest sonder delijt
in erdrike over een
want hine begherde el negheen
dan van gode sekerlike
die here es van hemelrike
hier omme wouden god dan
troesten boven alle man
die doen waren in erdrike
daerom quam god gheweldelike
hier neder metten jongren sijn
ende seide lieve neve mijn
hets tijt dat gi selt ter bliscap comen
met minen broedren tuwen vromen
dat was op j sonnen dach
dat st jan dese bliscap sach
op ten vijften dach na desen
seldi ghereet wesen
doen god onse here dit hadde geseit
voer hi sonder aerbeit
te hemele daer hi ute was comen
ende st jan heeft ghenomen
sine hande ende heefse wide ontploken
metten selven heeft hi ghesproken
here geloeft so moetti wesen
dat ghi mi hale wilt ute desen
erterike daer ic in
jammerlike ghekerkert bin
here ende dat ghi mi
wilt halen ter bliscap daer ghi
mi selve hebt ghenoedt
ende here ghi wet wel dat ic oyt
hebbe beghert sekerlike
met u te sine in hemelrike
here laet mi met minen broedren varen
die met u hier neder waren
doen ghi mi noedet here met him
doet op die dore laet mi in
ende neemt mi metter selver vaert
ende leidt mi tuwer geselscape waert
christus gods sone van hemelrike
want ghi quaemt in erdrike
om te verlossene die waren verloren
daerom woudi sijn gheboren
daeromme moet hi ewelike
gheloeft wesen sekerlike
ic ben wel seker dies
dat hi sijns tijts niene verwies
die doen quam alst god woude
dat hi verlost wesen soude
van erdrike sonder waen
es hi doen op ghestaen
in der ierster haencraet
die crayt vor die dagheraet
ende begonste dwoert ons heren
den volke predeken ende leren
doen woude hi sonder waen
ene misse singhen gaen
na die misse dede hi graven
j graf ende uter kerken draghen
die erde al te male
dat graf stont te pointe wale
bi den outare te desen tide
nam hi orlof ant volc ende blide
ghinc hi ten grave waert
hine wiste waeromme sijn vervaert
ende ghincker in al ghecleedt
eer ene corte wile leed
quam daer j licht so groet van boven
dat daer niemen in sine oeghen
ghedoeghen en conste dats waer
dat duerde ene ure daer
doen dat licht was vergaen
doen ghingen si ten grave saen
daer si anders niet en vonden
dan manna ten selven stonden
manna dats broet van hemelrike
ende oec vonden si sekerlike
sine cleedre dats waer
maer sijn lichame en was niet daer
men mach daer noch daghelike
manna sien wassen sekerlike
doen die vader metten sone
entie heilege geest die sijn gewone
daer toe te doene groet wonder
daer ne was dat graf noit sonder
nu sit hi gheweldelike
met onsen here in hemelrike
daer met versuumthede
sijn moeder dede ene bede
daer hi ons allen cortelike
moete bringhen euwelike
want hem god niet en ontseegt
wat dat hi te biddene pleegt
nu wetti alle waerlike
i deel sijns levens maer cortelike
seit ons j heilech man
van den ewangeliste st jan
dat hi met privilegien es gegaen
boven alle dandren sonder waen
een deel siere privilegien nu
hebbic wille te seggene u
en dochte u niet mine tale te lanc
deene was sonder wanc
dat hi op ten witten donres dach
optie borst ons heren lach
daer hi van der wijsheit nam
dat beghin daer namaels ute quam
harde grote wijshede
dat dochte mi grote werdechede
ic der mi wel vermeten das
dattie andre privilegie was
datten god hevet vercoren
der vrouwen daer hi af wert geboren
dat hi woude dat waer die ghene
diese hoeden soude ende niet allene
gaf dat hi ware haer broeder
haers vader kint ende haerre moeder
ende hi was haer kint
hier bi dunct hi mi sere ghemint
hi beval deene den andren gelike
die hi meest minde in erdrike
sire moeder die was die hoechste
gaf hi sinen neve tenen troeste
hine conste niet geliker vinden twaren
dan deene maegt soude dander achterwaren
ende der gods verholenheden
wiste hi meer dan dandren deden
ic wane maria sekerlike
hadde menege collacie waerlike
met janne daer si onder hen beiden
spraken van der heimelecheiden
gods daer si af wisten over een
meer dan der andre gheen
hi hadde te goeder ure geboren
gheweest die hadde mogen horen
die collacie sekerlike
die si hadden vriendelike
ic peinse wel in minen moet
dat lucas hadde harde goet
want hi hoerde menich soete woert
dat hi sint vertelde voert
want hi haerre beider capelaen was
alsict in die scrifture las
nu willic voert gaen
op die redene sonder waen
daer van hemelrike die coninc
sprac hier omme desen rinc
staet selc die niet en sal smaken de doet
hien sal eer sien die bliscap groet
in hemelrike dats waer
ende hi volchde gode naer
daer hi st petre riep
ende metten selven soe siet
st peter sekerlike
janne naloepen haestelike
here sonder ghescilt
sprak peter of ghi wilt
segt van janne uwen neve uwen wille
peter seegt hi swijgt al stille
laet mi metten neve mijn
ghewerden ic wils geweldech sijn
volcht mi na ende swijgt al stille
ic wilre met doen al minen wille
dat was daer hise visschende vant
ende daer hi bi hem stont opt sant
ende daer si niet en consten gedaen
ende hi totem quam gegaen
eer hi te hemele varen soude
waest dat hi hem dit seggen woude
dat vierde privilegie was daer
dat der ic seggen over waer
daer god hem openbaren woude
appocalipsim dat hi soude
scriven entie heilege kerken
daer mede chieren ende gesterken
ende daer hi screef al ende niet som
in principio erat verbum
dat vijfte volgt hier naer
ne twivelt niet ic seggu waer
dat was dat hem god so vele eren dede
dat hine tsiere werscap heeft gebeden
ghelijc als ghi hebt gehoert
van hem willic u seggen voert
hi wart met gode vonden
want hi die scrifture heeft ontbonden
ende gods verholenheit voert bracht
datten andren al ontvacht
ende besloten bleef dats waer
die hi heeft bracht openbaer
want god sprac dat wi geloeven souden
wat dat hi seggen woude
van der scrifturen sinen orconden
dats altoes waer vonden
selke prisen st janne baptisten
boven st janne ewangelisten
ende hebben daer omme onderlinghe
utermaten groet gedinghe
hadden si alle therte mijn
des moechdi seker sijn
si lieten tghedinghe varen
dat sire omme hebben twaren
want sine hebben onderlinghe
parlement no gedinghe
maer si hebben bliscap fijn
daer si ewelec in sijn
ic wille u seggen wat gesciede
te parijs ij wisen lieden
ij groten clerken ende ij wisen
mallijc woude den sinen prisen
si daden ghebieden ende seggen
dat si sander daghes souden hebben
ene dispitacie want te voren
hadde deen den andren menegen toren
ghedaen om welc die meeste wesen soude
hier omme elc woude
ene disputacie openbare
hebben welc die beste ware
des nachts dat soude wesen
die disputacie quam met desen
elc jan te sinen vrient
ende seide wacht u dat ghi niet verdient
eneghen evelen moet van ons beiden
wine willen niet sijn bescheiden
welc onser dattie meeste es
wine pleghender omme sijts gewes
te hebbene onleede no gedinge
no perlement onderlinge
marghen alse ghi op staet
ende ghi tuwer dispitacien gaet
dit sprac st jan baptiste
soe prijst janne ewangeliste
dit sprac jan ewangeliste sonder waen
van baptisten harde saen
nu hebdi ghebod al
waer omme dat ment laten sal
den strijt sonder wanc
want sine wetens niemen danc
maer elc mach den sinen minnen
dien hi verkiest in sinen sinne
ic segt u allen wel te voren
ic hebbe ewangelisten vercoren
dat ic bi redenen al
alsic openbare toeghen sal
alsic anesie die vriendelichede
die hem god menich werven dede
ende dat hi hem boven al
marien siere moeder beval
dat dwincter mi toe sekerlike
dat icken minnen moet getrouwelike
also radic u allen dat ghi doet
want diet doen si sijn vroet
nu hoert wat ic gescreven vant
van enen coninc van ingelant
eemont hiet hi des sijt gewes
dat no truffe no saghe en es
hi hadde st janne vercoren
boven dandre heilegen te voren
die waren in hemelrike
hi hadde gehouden sekerlike
ene costume menegen dach
dat hi niet tontseggene en plach
wat dat men hem bat in sinen name
dat was hem alsoe bequame
doen vielt ene werf dat hi soude
horen misse alst god woude
doen quam daer st jan gegaen
alse j peelgrijm sonder waen
tierst dat hi den coninc vant
sprac hi coninc van ingelant
ic bidde dor gods wille u
dat ghi mi versiet nu
van uwer aelmoesene ic hebs te doene
die coninc sprac comt weder alst es noene
in mach hier niet bliven stille
soe geeft mi iet dor marien wille
die coninc sprac gaet in die sale
ghi selt den camerlinc vinden wale
die peelgrijm antwoerde met ghenende
dat hi den camerlinc niene kende
echt sprac die goede peelgrijm
here coninc en maegt niet beters sijn
soe geeft mi iet van uwen goede
dat ghi in st jans hoede
moet bliven euwelike
die coninc sprac sekerlike
vrient gerne nemt te hant
dit vingerlijn van miere hant
dat was tvingerlijn waerlike
dat behoert ten coninc rike
doen hi dat hadde ghedaen
dede die coninc roepen saen
sinen camerlinc ter vaert
vrient gaet ter vaert ter stat waert
ende soect den armen peelgrijm
dien gavic mijn vingerlijn
ende draegt met u gelds genoech
ende geeft hem al sijn gevoech
die camerlinc ghinc in die stat
maer luttel goet waes hem te bat
tier wile van sinen ghesoeke
hi liep al omme van hoeke te hoeke
beide op ende neder
doen keerdi weder
ende seide den coninc dat hi niene can
vinden den armen man
dien hi tvingherlijnc heeft gegheven
het mochte u liever sijn bleven
die coninc antwoerde wattan
ic hebt dor den goeden man
st janne ghedaen
hi saelt mi ghelden sonder waen
hier na vielt alst god woude
dat iij riddren varen souden
ute inghelant ten heilegen grave
si voeren wech ende quamens ave
alsi haer bedevaert hadden gedaen
keerden si weder ende also saen
alsi binnen akers quamen
opt sant daer si gerne vernamen
van der scepinghe die niemare
doen quam daer in haer scare
die scoenste jongelinc die si ie saghen
binnen al haren daghen
hi vraechde den ridderen sonder sparen
wanen si gheboren waren
si antwoerden ute ingelant
hi sprac sidi iet becant
met uwen here den coninc
ic soude hem gerne j dinc
senden woudise hem gheven
sine soude u niet sere verweghen
u sal u pine vergouden sijn
het es j gulden vingerlijn
si antwoerden ja wi twaren
geeft ons tprosent sonder sparen
die jongelinc sprac in gods name
die ghichte sal hem sijn bequame
ic wille corten die tale mijn
hi gaf hem dat vingerlijn
dat hem die coninc hadde gegeven
hi sprac ghi selt nu met desen
litteekene den coninc groeten dan
ende segt hem sente jan
ewangeliste sijn goede vrient
dien hi dicke heeft ghedient
ende dat ic was die peelgrijm
dien hi gaf dit vingerlijn
met desen woerde sijn si so blide
dat sine weten in welke side
die iongelinc hem es ontvaren
doen vielen si neder sonder sparen
ende bleven liggende in j slape
op die stat daer si den knape
ghesproken hadden j corte wile
dat men cume ene mile
ghereden mochte hebben ontspranker een
ende vij werf eer hi ghefeen
riep hi here god wats mi gesciet
ende sie ic te lonnen niet
den tor van st pauwels kerke
mettien woerde riep hi so sterke
datter dandre mede ontspranc
swijgt seit hi ende hebt ondanc
wi sijn buten akers opt sant
met desen siet hi te hant
den tor als dander dede
doen ontspranc die derde mede
ende seide wats u ghesciet
ende sijn wi buten akers niet
ic wane u die woet es comen
mettien heeft hi vernomen
den tor alse dandren daden
doen riepen si st jan heeft ons beraden
wel ga wi ons haesten sere
daer wi den coninc onsen here
cortelike vinden moghen
laet ons hem die niemare toghen
si haesten hem derwaert als ict las
ende quamen daer die coninc was
ende groetten hovesschelike
ende seiden here god van hemelrike
moet u gheven goeden dach
u groetet alsic u seggen mach
st jan u goede vrient
dien ghi dicke hebt gedient
ende sent u dit vingerlijn
dits ghewarech litteekijn
dat ghijt hem gaeft van uwer hant
daer hi u in die capelle vant
ende ontbiedt u over waer
dat hi selve doen was daer
ende dat hi tvingerlijn ontfinc
doen dat hoerde die coninc
was hi utermaten vroe
ende bleef in st jans dienste alsoe
doen vertelden die riddren voert
dat si van hem hebben gehoert
oec vertelden si sonder sparen
hoe si die zee leeden waren
ende hoe die dinc al was gesciet
des en lieten si achter niet
sine verteldent alte male
den coninc in die sale
die coninc dankes gode sere
ende gheloefde an onsen here
jacop jans ewangelisten broeder
beide van vader ende van moeder
die zebedeus sone was
ende marien alsict las
die ionxste suster was marien
jhesus moeder alsic hore lien
van deser marien lesen wi mee
dat haer vader hiet salomee
dese jacop daer ic af telle
sijn lichame leit in compostelle
dat een ende van spaengen es
hoe hi daer quam des sijt gewes
dat salic u in corter stont
in dese ystorie maken cont
dese jacop daer wi af horen
was ghesent lange te voren
in spaengen om dat hi soude bekeren
ende den wech der waerheit leren
maer wat dat sent jacop doet
dat was al gader ieghen spoet
si waren verhert so utermaten
dat hise moeste geworden laten
want hine conster maer j bekeren
van daer ghinc die heilege here
over zee te iherusalem
ende sine iongren gingen met hem
om te siene alst es bescreven
ofte si int geloeve waren bleven
die hi hadde bekeert te voren
doen hi daer quam alse wijt horen
vant hise alle gader in dolen
van den geloeve dat hi hem hadde bevolen
want daer doen bleven waren
in die stat ij gokelaren
ermogenes dats waerheit fijn
ende philetus die jongre sijn
dese daden alse wi lesen
oft mieraclen hadden gewesen
vore die liede met gokelien
ende bedroghense horen wi lien
ende verkeerden tvolc alsic vernam
doen jacop binnen der stat quam
ende predecte openbare
tgeloeve doen sende die gokelare
sinen iongre te jacoppe waert
dat hine verwinnen soude ter vaert
met questien ende met ergumenten saen
ende st jacops geloeve te niete doen gaen
ende tsine doen boven bliven
doen hi daer quam als wi scriven
ende hi dispiteren soude
verwanse jacop alst god woude
want al die scrifture was hem gereet
doen ghinc philetus gereet
tote ermogenesse te selven male
ende sprac te hem dese tale
meester ic seggu sekerlike
dat niemen en leeft in erdrike
die ieghen jacoppe mochte gestaen
want hi can sonder waen
buten al gader die scrifturen
waer dat mense wille ruren
daer antwoert hi sonder beiden
oec seggic u in sekerheiden
dat ic sijn iongre wille wesen
doen dede ermogenes met desen
philetuse vaen ende binden mede
doen sprac hi al daer ter stede
wacht ende merct over al
oftene sijn jacop ontbinden sal
doen philetus hoerde dese waert
sendde hi te jacoppe waert
ende ontboet hem hoe hi wart gebonden
doen sendde hem jacop te dien stonden
sine sudarie des gheloeft
daer hi mede plach te decken sijn hoeft
ende hiet hem seggen dese tale
god die mach ontbinden wale
die ghene die ghebonden sijn
oec mach hi dats waerheit fijn
wel die blinde siende maken
dit seide hi in waren saken
doen was hi optie stat ontbonden
ende ghinc te dien stonden
doen ermogenes dat vernam
was hi utermaten gram
ende geboet den duvelen dat si quamen
ende jacoppe ende philetuse namen
ende sise hem brachten dat hi hem wreken
mochte over hare treken
si voeren wech als ict las
ende quamen daer st jacop was
in sijn ghebet tonsen here
dingele quamen daer ten kere
ende bonden die duvele sonder waen
met gloeyenden ketenen saen
doen riepen die duvele dus
ontferme onser heilege jacobus
wi worden ghequelt vor onsen tijt
doen sprac st jacop sonder nijt
wat dadi hier tesen male
die duvele spraken dese tale
ermogenes moet sijn gescent
hi heeft ons nu hier gesent
dat wi u brachten daer ter stede
ende philetus sinen jongre mede
ende van dier uren dat wi hier quamen
hebben ons dingele al te samen
met geloeyenden ketenen gebonden
doen sprac st jacop tien stonden
in den name van ihesus kerste
willic dat u sonder verste
dinghele ons heren laten gaen
oec ghebiedic u sonder waen
dat gi mi ermogenesse vaert halen
sonder quetsinghe van qualen
ende onghequets van sinen leden
si voeren wech met haesticheden
ende brachten te dien stonden
sine hande op sinen rugge gebonden
si leiddene vor jacoppe tien male
doen sprac jacop dese tale
sotte mensche waer es bleven
dine gokelie die du heefs gedreven
du sendes die duvele hier om mi
ende si brachten tote mi hier di
nochtan moghestu merken mede
dat ic di bescerme hier ter stede
jeghen die duvele die opti sijn
gram dat es die waerheit fijn
doen riepen die duvele gemeenlike
here wi bidden u vriendelike
geeft ons ermogenesse tesen male
wi selenre mede spelen wale
ende wreken onse verdriet
jacop sprac in gheves u niet
maer bidt philetuse die hier staet
di duvele seiden gi maect u baraet
sint dat hi met u es comen
es ons die macht van hem benomen
ende kerstenheit heeft ontfaen
doen sprac st jacop saen
philetus ontbintene nu
wine willen niet dat seggic u
op hem wreken ghene arghe saken
no sijns ondanx kersten maken
doen ermogenes was ontbonden
stont hi daer op tien stonden
ende was van den duvelen vervaert
doen sprac jacop te hem waert
ganc daer du wils quite ende vri
ermogenes sprac owi
in der niet gaen te desen male
ic kenne der duvele abolghe wale
ghine bescermt mi iegen hem nu
si selen mi doden hier vore u
st jacop ermogenesse gaf
in die hant sinen staf
ende hietene sonder hoede gaen
van den duvelen sonder waen
ghinc hi doen ten selven male
van den duvelen sonder quale
ende warp van siere gokelien
sijn boeke in die zee horic lien
alse hi dit hadde ghedaen
keerde hi te st jacoppe saen
ende bat hem sere als wi lesen
dat hi sijn iongre mochte wesen
jacop ontfinckene sonder beide
ende gaf hem sijn kerstenheide
die ghene wart j heilech man
nu hoert van st jacoppe dan
doen die ioden dat vernamen
dat tfolc wert kersten alte samen
bi iacoppe sijts ghewes
worden si te rade des
dat sine te dien stonden
te herodesse sendden gebonden
met j reepe om sine kele
met lieden utermaten vele
in den wech ghenas hi daer
i jechteghen dat was waer
oec bekeerde hi alsic las
enen hiet iosias
dat was die ghene die tien stonden
tseel hilt daer hi mede was gebonden
doen herodes wert gheware das
dat iosias kersten was
dede hi hem af slaen thoeft
ende daerna jacoppe des geloeft
dedi oec onthoefden mede
doen nam den lichame daer ter stede
ermogenes ende philetus twaren
die sine iongren worden waren
ende met hem noch andre iij
die met hem waren lesen wie
ende leidene in j scip dats waer
ende ghingenre in daer naer
sonder spise ende stierman
quamen si te galissien an
dats van spaengien j ende
dat seide hi die de waerheit kende
dat daer lupa was conincghinne
die was van j fellen sinne
doen ghingen sine iongren tote hare
ende seiden hore openbare
dat onse here ihesus christus
sinen heilegen apostele sende dus
want sine sonder waen
levende niene wouden ontfaen
lupa dats wolvinne int latijn
met rechte mach dit lupa sijn
want si peinsde der wolve kere
ende sendese tenen andren here
die sere fel was sonder waen
ende deedse in j kerker gaen
ende dedese sluten harde vaste
dus laghen daer die heilege gaste
tote dien dat men daer at
doen quam j engel daer optie stat
ende deedse uten kerker gaen
ende leedese dor die stat saen
onghelet tien stonden
daer si hore gesellen vonden
doen die etentijt was ghedaen
sendde hi in den kerker saen
ende geboet die quade tyran
dat men dade comen die kerstine man
doen was hem gheandwoert sonder sparen
dat si uten kerker waren
doen geboet die quade hont
dat mense sochte in corter stont
hem was gheseit si sijn leden
over ene brugghe beden
doen sendde die prince van der stat
ter brugghe na ic seggu dat
doen si optie brugge quamen
brac si ende al te samen
vielen si ende verdronken mede
die hem volchden daer ter stede
doen di prince hoerde de niemare
was hi in harde groten vare
ende sendde eersam liede naer
ende ontboet hem over waer
dat si quamen sonder baraet
hi woude betren sine mesdaet
doen keerden si weder te hant
ende doepten den prince ende al sijn lant
doen ghingen si ter conincginne lupa
ende baden hare j stat daerna
daer si den lichame graven mochten
lupa met harde fellen ghedochten
sprac met bedriechliker tale
ghi heren ic sal u raden wale
het gaen ossen in ghene woestine
die ghi moegt halen sonder pine
ende spantse in enen waghen
si selen uwen meester draghen
daer hi begraven wille wesen
dit seidse daer omme als wi lesen
om dat dossen wilt waren
dat si den lichame metter baren
niet en souden draghen saen
want mense niet en mochte vaen
ofte waert dat mense vinghe
dat si souden onderlinghe
vechten ende doden mede
alle die kerstine daer ter stede
maer die wijsheit es ieghen spoet
die men ieghen gode doet
dat sceen an dat gepeins wale
si ghingen wech tesen male
ende vinghen dossen ende leedense mede
ende voerden den lichame dats waerhede
in der conincginne zale
daer leiden sine te pointe wale
si leidene af metten steene
daer hi in lach dans loghene gheene
daer lach hi ghedouwen
of hire in ware gehouwen
die conincginne was in vare
doen sise sach comen dare
van diere mieraclen die si sach
nu moghedi horen wes si plach
si es ten geloeve bekeert
alsoe als ons dystorie leert
gafse st jacoppe daer ter stede
haer sale ende deedse wien mede
ende al hare goet vor waer
gafse der kerken daer naer
ende leedde j heilech leven goet
op wat daghe bleef jacop doet
vor aprille op dierste kalende
salict u seggen als ict kende
op dien dach was god ontfaen
maer om feeste eest ghedaen
dattie dach verwandelt es
dat men niene mochte sijts gewes
beide die feesten houden te gader
daer omme onse geestelike vader
die paus hevet verwandelt nu
niet sonder redene dat seggic u
want die kerke was op dien dach
ghewijt als ic u seggen mach
in compostelle dat lesen wi
op dachtende kalende augusti
soe was si ghewijt daer ter stede
in deere ons heren ende st jacops mede
hier latic van st jacoppe bliven
ende sal u van st andriese scriven
die heilege apostele andreas
quam int lant van asien alsict las
daer hi bekeerde ter kerstene hant
vele liede die hi daer vant
doen was j riddre te patras
die was geheeten egeas
in die stat quam andreas
ende sprac hem ane geloeft mi das
in deser maniere als gi selt horen
du die rechtre best vercoren
over menschen van erdrike
du moets kennen waerlike
den rechtre die in hemelrike es
ende laten des sijt ghewes
dafgode die doef sijn ende stom mede
want sine conen in ghene stede
hem selven gehelpen no andren man
dune comst haers af ic segdi dan
dattu selt in der helle gront
wesen alsoe lange stont
alse god op hemelrike sal wesen
egeas antwoerde met desen
du best andries die destruweerst
onse gode ende leerst
den volke j valsche leeringe
dattie romeine sonderlinghe
hebben verboden openbare
datter niemen en volghe nare
wiere na volcht sonder bliven
dat menne vollec soude ontliven
andries antwerde wats u gesciet
die romeine en weten niet
dat onse here van hemelrike
es comen in erdrike
ende doechde pine ende armoede
ende heeft gecocht met sinen bloede
ende sal hem gheven dewelec leven
die dese afgode willen begheven
dat nochtan ghene gode en sijn
maer duvele dats waerheit fijn
die hem pinen bi daghe ende bi nachte
hoe si den mensche moghen wachten
ende doen werken ieghen gode
ende doen breken sine gebode
ende alsi die menschen hebben geleidt
soe lange iegen die waerheit
dat hi comt tote siere doet
dan comense met bliscapen groet
ende nemen die arme ziele daer
ende voerense in den groeten vaer
van der helle sonder waen
wille wi merken ende verstaen
soe vint men noch dese gelike
vele af gode in erdrike
want wat die mensche boven gode
mint dat sijn afgode
ende dats al des duvels raet
nu merct hier op ende verstaet
dat ghire te tide afkeert
alsoe ons dystorie leert
dat ghi niet ten achtersten stonden
in sduvels dienste en wert vonden
ende met hem altoes moet bliven
nu willic u mine materie scriven
doen antwoerde egeas
dese woerde andreas
die sijn valsch al sonder waen
want jhesus liet hem den ioden vaen
doe hi predecte in jndia
sijns ondancs hingen sine daerna
ane den cruce dats waerhede
doen antwerde andries ter stede
woutstu kennen egeas
dat van sterker minne was
dattie sceppre van hemelrike
woude doeghen sekerlike
van rechter minne sonder bedwanc
ghi soudes hem weten danc
doen sprac egeas dese woert
andries ghi dunct mi verdoert
dat ghi ons wilt seggen das
dat bi sinen wille was
want wi weten voor waerheit fijn
datten verriet die jongre sijn
ende datten die ioden daden vaen
ende baden haren rechtre saen
dat hine cruuste als hi dede
doen antwoerde daer ter stede
andries ende sprac ten selven male
daeromme derric seggen wale
dat bi sinen wille was
ic was met hem sijt seker das
in den huse daer hi at
ende daer hi voer seide dat
dat hi verraden soude wesen daer
oec kendi wale vor waer
die stat daer hi gevaen soude wesen
ende oec vor seide hi met desen
sine doet ende sine verrisenesse mede
vor seide hi aldaer ter stede
dit gesciede al alsoe
want ic saegt des benic vroe
daer omme ben ic wel seker das
dat bi sinen wille was
want hijt te voren wisten wale
doen antwoerde egeas dese tale
andries mi wondert van desen
dat ghi vroet wilt wesen
dat ghi dien houd over god
dien die ioden als enen sod
daden ane den cruce hangen
weder met wille so met bedwange
dat latic sijn also alst es
doe sprac andries sijts gewes
dat grote salecheit es nu
ane den cruce dat seggic u
want onse behoeder wouder an sterven
om dat hi ons woude erven
in hemelrike dat wi verloren
bi adame hadden te voren
daer omme seggic lude ende stille
dat al was bi sinen wille
dat hi toten doeghene quam
doen egeas dat vernam
dat hi andriese niet conste verkeren
sprac hi andries ic sal u leren
uwes crucen salecheit
want ghi moet uwen aerbeit
emmer ane den cruce liden
doen sprac andries ten selven tiden
dats mi j bliscap sonder gelike
dat mi die porte van hemelrike
over mids tcruce es ontdaen
ende ic daer in sal comen saen
ende in die bliscap zal varen
doen deden sonder sparen
in enen kerker egeas
doen daer in was andreas
quam tfolc van den lande daer
ende wouden egeas overwaer
hebben doet of hi soude laten
andriese gaen siere straten
doen sprac andries ten volke aldus
mijn meester ihesus christus
was gehoersam in sine doet
ende in donwerde die men hem boet
ende heefter exemple af gelaten
ons te volghene siere straten
dat wi souden gedoechsam sijn
ende oemoedech dats waerheit fijn
aldus lach andreas
al den nacht sijt seker das
in den kerker met groten eren
ende predecte den volke dwort ons heren
dat omtrent den kerker was
des daghes geboet egeas
dat men andriese dade comen
vore dordeel alsic hebbe vernomen
doen egeas andriese sach
sprac hi alsic u seggen mach
andries late dijns gods gebode
ende aenbeede onse gode
du salt met groten eren wesen
met mi doen sprac andries met desen
dat ghi mi bidt dats ongevoech
u ere ware mi lachter genoech
daer omme en willics niet ane gaen
doen egeas hadde verstaen
datten andries versmaedt so sere
gheboet egeas die felle here
ij quadien sonder waen
dat sine ute wert leidden saen
ende dat sine anden cruce sciere
bonden met zeelen viere
dat geboet die quade tyran
om dat soude die heilege man
te langher in die pine leven
doen hi daer quam alst es bescreven
ende hi tcruce van verre sach
groette hijt alsic u seggen mach
o heilege cruce gebenedijt
moetti sijn in alre tijt
want ghi hadt van der doet
vaer hier te voren groet
nu es ons met u gegeven
weder deuwelike leven
oec es met u sekerlike
volmaect die bliscap van hemelrike
ghi sijt ghechiert met christi leden
ane u salic hanghen heden
blidelike ende onvervaert
dat kent god ic hebbe u beghaert
langhen tijt dats waerheit fijn
gheeft den iongre den meester sijn
gheeft mi christum die mi cochte
ane u met sinen bloede onsochte
lieve cruce ontfanc mi dan
uwen ghetrouwen dienst man
met desen gebede dat gi hoert noemen
es hi toten cruce comen
entie quadien ten selven stonden
hebben ane den cruce gebonden
ende en wouden nichelen niet
om dat hi soude sijn verdriet
te langer doeghen ende alst vernamen
die poertren van der stat te samen
ende egeas broeder stracodes
quamen si daer des sijt gewes
ende riepen alle sonder waen
wat hevet donnosel man gedaen
dien ghi verordeelt sonder scout
andries hinc in des crucen gewout
daer hi bekeerde alsic vernam
menegen mensche die daer quam
want hi ane den cruce hinc
sidelinghe dats seker dinc
soe mochte hi bi naturen
te langher wale duren
want hi hincker ane ij daghe
ende bekeerde dans ghene saghe
xx m menschen wale
doen liep dat volc ten selven male
daer si egease vonden
ende dreichden ten selven stonden
dat sine doden souden daer
egeas hadde groten vaer
ende wouden af hebben ghedaen
doen sprac andries sonder waen
egeas lach varende dafgode
ende houti an die gods gebode
soe saltu hebben sekerlike
die glorie van hemelrike
oec biddic den volke oft mach sijn
dat si niene beletten die passie mijn
want ic hebbe alsoe verstaen
dat ic niet en sal sijn afgedaen
tvolc en wouds niet laten daer omme
si sijn opt cruce gheclommen
ende wouden af hebben ghedaen
doen bat andries gode saen
dat hi ontfinghe sinen gheest
mettien alsict hebbe ghevreest
quam daer dlicht so groet omtrent
dat daer sceen dats bekent
soe claer datten niemen conste gesien
sijn gheest voer wech mettien
na dure van den daghe
in die glorie sonder saghe
dus wrakene god onse here saen
daer egeas soude thuus wert gaen
quam die duvel alsict las als
ende brac hem den hals
die kerstine groeven met eren groet
st andriese die daer lach doet
ende leidene in j scone graf
daert altoes plach op sinen dach
te vloyene van olien over waer
daer na over menich jaer
ende als j vol iaer soude comen
liept over alsict hebbe vernomen
ende alst arme iaer soude sijn over waer
bleeft binnen boerde daer
nu waent men wel des sijt gewes
dat sijn lichame te roeme es
maer hoe hi daer es comen
ende hebbic niet vernomen
hier latic van st andriese dwoert
ende segge u van st bertelmeeuse voert
van iij indien doen ons verstaen
die ystorie sonder waen
die wi vinden int latijn
welc dese iij indien sijn
salic u in corter stont
in dietsche tale maken cont
dierste indien dat verstaet
dats daer men tethyopen gaet
datter morelant es geheten
dander indien dat seldi weten
es bi tconincrike van meden
terde indien bi waerheden
es opt ende van erdrike
daer comt ane sekerlike
die wilde see occiane
ende bander side comter ane
groet gheberchte ende wilt lant
dat alle menschen es onbecant
in dit indien wi lesent dus
ghinc dapostel bertelmeus
doen hi quam daer int lant
ghinc hi in j stat daer hi vant
enen tempel ende enen afgod
die was geheeten astragod
die duvel die daer binnen was
gaf te verstane alsict las
den volke dat daer was
dat hi alle menschen genas
van allen onghemake dats waer
bertelmeeus bleef wonende daer
alse j pelgrijm twaren
tien tide in den tempel waren
vele sieke alsic hebbe vernomen
die daer omme waren comen
maer en mochte hem niet gescien
die papen vraechden hem mettien
waer omme hi tfolc niene ghenas
die duvel die daer binnen was
ende hadde ghene macht tien male
te andwoerden eneghe tale
doen ghingen die papen dat was waer
in j stat niet verre van daer
daer j ander afgod was
die bierit hiet als ict las
om te vraghene bi wat saken
astragod werende siere spraken
ende waer omme hi niene genas saen
die sieke alse hi hadde ghedaen
hier vormaels doen antwerde dit
die quade afgod bierit
u god es soe vaste gebonden
met geloeyenden ketenen van den stonden
dat st bertelmeeus daer quam
dapostel gods alsict vernam
dat hine dar esemen no spreken mede
doen vraechdense hem daer ter stede
wie die bertelmeeus ware
die duvele antwerden openbare
hi es vrient sijts ghewes
gods die alles machtich es
hi es daer omme hier ghesent
dat willic dat ghi bekent
dat over mids hem sonder waen
alle dafgode te niete selen gaen
die men anebeedt in jndia
doen vraechdense hem daerna
hoe sine mochten kennen dan
want daer wandelt so menich man
dat si sonder litteekijn
niene mochten kennen sijn anscijn
doen antwoerde die duvel daer
op sijn hoeft heeft hi bruun haer
ende kersp ic segge u dit
ende sine huut es al wit
grote oeghen dats waer
j rechten nose ende danscijn claer
hem sijn ghedect sine oren
met sinen hare als wijt horen
oec heefti den baert lanc
ende somech grau haer daer in ghemanc
hie es een vierscoet man
ende hevet j wit purper an
ende j witten mantel mede
van purpre over waerhede
dat heeft hi gedregen xxvi iaer
ombesmet dat es waer
ende dat onversleten mede
ende c venien dats waerhede
neemt hi elkes daghelike
ende c die ghelike
neemt hi op elken nacht mede
vore die menschen selker stede
sine stemme luudt als i bosine
met hem wandelen sonder pine
dinghele van hemelrike
die hem en laten sekerlike
hebben dorst no hongher gheen
want si hem dienen al in een
hi es altoes blide ende hi can wale
van allen landen alle tale
ende dat ghi om hem vraegt sonder waen
hebben hem dinghele nu cont gedaen
ende ghine mogets niet vinden dats waerheit fijn
ende moet bi sinen wille sijn
ic biddu als ghine hebt vonden
dat ghi hem bidt ten selven stonden
dat hi hier niet en come
ende mi doe selke onvrome
noch alsoe selke pine
als astragode den geselle mine
sijns meesters ingele hebben gedaen
hier met liet hi die tale staen
bierit die quade viant
die papen keerden weder te hant
ende sochten ij daghe dats waer
mer en bescoet hem niet j haer
alst quam op den derden dach
riep j mensche die daer lach
dien die viant quelde sere
bertelmeeus heilege here
dijn ghebet verbernt mi nu
dat was die duvel dat seggic u
die daer uten mensch sprac doe
doen sprac hem st bertelmeeus toe
onsuver gheest sonder gheluut
ic ghebieddi dattu vaers uut
die coninc pollemius
hadde j dochter wi lesent dus
die metten duvel was beseten
also wi die waerheit weten
doen hi hoerde die niemare
dat dapostele gods was dare
die den duvel conste verdriven
dede hi hem bidden sonder bliven
dat hi siere dochter woude genesen
bertelmeeus ghinc daer met desen
aldaer hi die ioncfrou sach
die met vele banden gebonden lach
want si was in waren saken
soe wreet dat haer niemen en dorste genaken
doen geboet dapostel te hande
dat men haer af dade die bande
die knapen en dorstens niet doen wale
doen sprac dapostele dese tale
ontbintse coenlec op mijn waert
ende geeft haer tetene ter vaert
die duvel die in hare es
hebbic gebonden sijts gewes
ende marghen bringtse daer ic ben
bertelmeeus sciet doen van hem
des anders daghes dede met staden
beide kemele ende somers laden
die coninc pollemius met goude
ende met zilvere menich foude
ende woudt bertelmeeuse gheven
ende deden soeken alst es bescreven
dore al den langhen dach
maer daer en was niemen diene sach
of diene vant in al den daghe
maer in die dageraet quam hi dans geen saghe
vore den coninc sonder waen
beslotenre dore vore hem staen
in die camere daer hi in was
ende sprac hem ane alsict las
segt mi coninc twi dadi
met erdschen goede soeken mi
met goude met zilvere ende met steenen
want al mijn iaghen ende al mijn meenen
es te leerne dwoert ons heren
den volke ende van darcheit keren
ende te trecken ter bliscap van hemelrike
daer ute quam die gods sone rike
alsoe als wi horen lien
ende wart gheboren van marien
ende woude an den cruce sterven
om dat hi ons woude erven
in hemelrike met siere doet
ende bringen uter hellen noet
doen stont hi op in den derden daghe
ic saghene dans ghene saghe
ende oec seide hi ter selver stede
doene die duvel coerde mede
met erdschen goede ende hine verwan
daer na seide hi hem an
waer omme men hemelrike sal minnen
want daer noit en quam binnen
hongher dorst no coude mede
no doet no eneghe seerechede
daer omme versmadic derdsche goet
ende sette daer ane minen moet
dat ic die liede van erdrike
daer gerne brachte sekerlike
ic wille u gheleesten tuwen lone
in hemelrike dewelike crone
op dat ghi laten wilt dafgode
ende volghen na gods gebode
ende ic wille in uwen tempel gaen
daer uwe afgode binnen staen
ende wille den duvel diere in es
houden gebonden sijt seker des
soe dat hi met u tesen male
en sal hebben ghene tale
noch dorren teeken doen van spraken
op dat ghi u wilt kersten maken
ic sal u van sijns selves monde
doen horen op dese selve stonde
hoe dat hi u heeft bedroghen
met siere quaetheit ende geloghen
doen sprac die coninc pollemius
tote st bertelmeeuse aldus
marghen omtrent priemtijt
willic dat ghi emmer sijt
in den tempel ende ic sal daer
doen comen die papen vorwaer
ende selen den goden doen offerande
willen si lien haerre scande
soe eest recht dat wise laten
vorwaert meer ende haten
alle die ghene die an hem bliven
dander dach quam als wi scriven
dattie papen sonder waen
offeren souden doen quam gegaen
daer dapostele st bertholomeus
doen begonste die duvel aldus
te roepene lade alsic scrive
laet staen onsaleghe keytive
ne offert mi nemmermere
dat ghi niet ten langen sere
ne comt noch int vier
want mi hebben dingele hier
vaste gehouden ende gebonden
dingele gods die in sonden
die ioden an den cruce hingen
die daerna quam in ware dingen
ter helle ende heeft onsen meester gevaen
ende heeftene gebonden saen
met gloeyenden ketenen dats waerhede
oec leedde hi ute onser stede
sine vriende die daer in waren
ende voeren met harre scoenre scare
in die glorie van hemelrike
des derds daghes verrees hi sekerlike
van der doet dats waerheit fijn
ende gaf sijn cruce den apostelen sijn
tenen scilde sonder waen
ende hietse al erdrike dorgaen
predeken tgeloeve sijts ghewes
datter een hier binnen es
van sinen apostelen die mi gebonden
heeft gehouden van dien stonden
dat hi quam binnen der stede
met gloeyenden ketenen dats waerhede
bidt hem dat hi mi late varen
ic wille gheloven sonder sparen
dat ic niet hier weder en come
ende late mi elre doen mine vrome
daer ic mach bedrieghen liede aldus
doen sprac dapostel bertelmeus
nu merct welc een god
met u heeft gehouden spod
ende dien ghi doet also selke ere
alse ghi soudt doen onsen here
nochtan willic u sonder hale
te hemelrike doen comen wale
op dat ghi wilt sonder waen
theileghe doepsel ontfaen
ende brect dafgode hier optie stede
si begonstens ic segt u mede
sine constent gebreken in ghere maniere
doen sprac st bertelmeeus sciere
die duvel diere inne es
houdet geheel des sijt gewes
mer tiersten dat hi es ontbonden
hi saelt breken ten selven stonden
of ic worpene in der helle gront
doen geboet hi hem ter selver stont
dat hine lette min no mee
hine brake al dat beelde ontwee
ende alle die in den tempel waren
ende dan voere sonder sparen
in die woestine dat verstaet
daer vogel en vliegt no beeste en gaet
no mensche en wandelt mede
doen voer hi ute daer ter stede
ende braect al te sticken mede
daert liede saghen harde vele
dats daer twint ende bleef geheel
doen riep van den volke dmeeste deel
daer bertelmeeus af predect sonder spod
dat es een ghewarech god
doen tvolc hadde geseit dese tale
quam dingel gods ten selven male
ende maecte daer j cruce sonder waen
ane die viere hoerneke saen
dese engel hadde ij vlogele dats waer
diet daer maecten soe daer
dat ict niet conste geseggen wale
ende sprac te hem dese tale
god die mi hier heeft gesent
heeft u ghenesen dats bekent
om sijns apostels bede
van al sduvels mogenthede
ende van al siere bedriechnessen
dat ghi des niene selt messen
hebbic u sekerheit ghedaen
metten cruce dat ghi hier siet staen
doen sprac dingel voert mettien
wildi uwen god sien
die ghi hebt anebeedt tote hare
ic salne u toenen openbare
maer en vervaert u niet
sechent u als ghine siet
sone deert hi u niet sijt seker des
doen toendi hem j die suarter es
dan noit moer van moriane
die duvel daer ic af vermane
hadde enen langhen baert
sijn haer hinc hem neder waert
tote sinen voeten dats waerhede
sine oghen waren vierech mede
het voer oec ute sinen monde
grote vlamme ter selver stonde
ute sinen noselocken dranc
sulfer ende vier dat sere stanc
hi hadde oec ij vlogele twaren
die scerper vele dan elsenen waren
ende hem waren sine hande gebonden
met geloeyenden ketenen tien stonden
achter op sinen rugghe doe
doen sprac hem dingel ons heren toe
om dat ghi des apostels gebod daedt
salic u laten gaen ongescaedt
doen hi daer ongebonden was
ghehoet hi hem alsic las
dat hi voere sonder beide
in die woestine met haestecheide
alse hem dapostel hadde bevolen
ende daer bleve sonder dolen
ghebonden toten doemsdage
dus voer hi wech met groter clage
ende dingel ons heren sekerlike
voer oec henen haestelike
alse hi die benedixie hadde gegeven
die coninc ende alle die daer bleven
sijn ghedoept als ghi hoert dus
ende die coninc pollemius
heeft sine crone ghelaten
ende volchde st bertelmeeus straten
doen dat der afgode papen vernamen
ghinghen si al te samen
toten coninc astrages
pollemius broeder sijts gewes
ende claechden hem alle utermaten
dat hi dafgode hadde gelaten
enten tempel ghedestruweert
alse hem dapostele hadde geleert
doen astrages dat vernam
was hi utermaten gram
ende sendde metten papen daer
m man dat was waer
die ghewapent alle waren
dat si den apostel sonder sparen
souden bringhen daer ghevaen
si voeren wech ende brachten saen
voer den coninc astrages
doen hine sach des sijt gewes
sprac hi hem ane alsic hore lien
ghi die met uwer gokelien
hebt pollemiuse den broeder mijn
ghekeert ane tgheloeve dijn
ende daettene anebeeden uwen god
alsoe salic u sonder spod
trecken ane mijn geloeve heden
ende doen u minen god aenbeden
doen sprac bertelmeeus aldus
ic toende uwen broeder pollemius
sinen god ghebonden
ende dwanckene ten selven stonden
dat hi sijn beelde moeste breken
wildi u nu hier over wreken
soe doet alsoe uwen god minen god
ic wilne anebeeden sonder spod
uwen god of sonder waen
ic wille den uwen breken saen
ende anebeedt den mine dan
doen dit sprac die heilege man
viel sijn afgod waldach
daert menich mensche sach
al te clenen sticken ontwee
doen was den coninc harde wee
ende dede den apostel vaen
ende sine lede met cluppelen slaen
om dat hi soude villen te bat
doen dede hine villen optie stat
des dancte bertelmeeus gode
doen gheboet des duvels bode
dat men hem afsloeghe thoeft
doen af was des gheloeft
quamen die kerstine die daer waren
ende namen den lichame sonder sparen
ende groevene met verdecheden
astrages entie papen mede
besat die duvel daer ter stede
ende al astrages volc mede
ghingen in den tempel daer in lach
dapostel gods daert menich sach
storvense met groter pine daer
doen dandre dit saghen vor waer
daden si hem kersten maken
pollemius in waren saken
was bisscop van den lande daer
ende dede mieraclen over waer
ic swighe van st bertelmeuse met desen
ende sal u van st philipse lesen
philips dapostele ons heren
predecte tgeloeve met eren
den heilegen in menich lant
ene warf quam hi dats becant
in ene stat daerne saghen gaen
die heidene papen ende deden vaen
ende daden te marchis temple liden
haers gods ende hieten sonder biden
dat hi haren god met werden
aenbeden soude doen quam uter erden
j drake die heeft sonder sparen
van onder hem daer si waren
doet des bisscops sone
die te dienen was ghewone
daer men den afgoden offrande dede
oec dode hi al daer ter stede
ij baenroetsen alsict hebbe vernomen
die ter offerande waren daer comen
die ij grote heren waren
haer knapen vinghen sonder sparen
den heilegen apostele philippus
die drake daer ic af scrive dus
venijnde alt volc dat daer was
met sinen ademe alsict las
doen was tvolc in groten vare
doen sprac philippus openbare
wildi werken bi minen rade
ic sal u beteren al u scade
entie sieke ghenesen saen
entie dode salic op doen staen
segt ons dan wat saelt wesen
doen antwerde dapostele met desen
worpt af desen marchis
ende set op die stat daer hi op is
tcruce van den aelmachtegen god
ende anebeedet sonder spod
god sal u ghenesen wale
doen behaechden dese tale
ende daden dat dapostele hiet
doe en woude hijt laten niet
hi en woude hem haer gelof doen mede
doen dedi op staen daer ter stede
die ij riddren ende sbisscops sone
doen verresen waren die ghone
genas hi dandre die daer waren
doen gheboet hi sonder sparen
den drake dat hi ghinge te hant
in die woestine int wilde lant
daerne gheen mensche en sach
ende bleve daer tote an den doemsdach
die drake sciet aldus van daer
doen dede hem dapostel openbaer
ons heren gebod van hemelrike
ende sine passie sekerlike
ende sine opvaert mede
doen dede hi hem maken binder stede
menege capelle ende menege kerke
oec maecti daer bisscoppe ende clerke
ende menegen pape sonder waen
doen tvolc kersten was gedaen
doen ghinc hi van daer ter vaert
weder ten lande van asien waert
tote eptapolim in die stat
daer hi vant ic segge u dat
een volc hiet yboniten
die waren van ere quader viten
die apostele alsict versta
hadse bekoort doen quamen daerna
valsche liede alsic hore lien
ende leerden hem ketterien
diere was vele te dien tiden
die ieghen tgeloeve holpen striden
doen vant st philippus
sine iongren in dole al dus
doen bekeerde hise weder saen
in die stat woenden sonder waen
ij heileghe ioncfren twaren
die beide sijne dochtren waren
die menege maegt hadden bekeert
alsoe ons die ystorie leert
want si vele plaghen alsict las
te predeken wat die wit was
als haer vader placht met eren
xx iaer na dopvaert ons heren
was gheroepen philppus
te hemele wi lesent dus
vij daghe vor sine doet
ontboet hi met bliscapen groet
bisscoppe ende papen dats bekent
van den lande daer omtrent
ende sprac hem ane in deser maniere
ic sal u ontvaren sciere
god heeft mi dese vij dage gegeven
dat ic moghe sijn in dit leven
ic beghere u te siene vor mine doet
ende ic bidde u met begherten groet
dat ghi coenlec sonder waen
wilt altoes int geloeve volstaen
want god onse here ic hebt vernomen
sal saen tsire kerken comen
ende sal meerren sekerlike
theilege geloeve in erdrike
doen hi dit ende des gelike
hadde gheseit te hemelrike
voer hi daer sijt alle saghen
doen hi out was van daghen
lxxxvij iaer omtrent
doen groeven sine alst es bekent
tcarnacioen alsict seggen mach
van meye op ten derden dach
ghesciede dit dapolijn
sinen ij dochtren dats waerheid fijn
tusschen hem beiden lach hi daer
van hem seegt men vorwaer
dat hi ghecruust soude wesen
maer dat laten wi met desen
van st philipse laten wi dwort
ende segge van st thomase vort
doen dapostele thomas
was in asien alsict las
openbaerde hem cristus
ende sprac tote hem aldus
goudoforis van india
die coninc heeft in cyria
ghesent om j timmerman dats waer
comt ic sal u senden daer
doen sprac thomas lieve here
ic bidde u om u selves ere
sent mi waer ghi ghebiet
sonder in india en gaic niet
opdat bi uwen wille mach wesen
doen antwoerde cristus met desen
du salt daer gaen dats waerheit fijn
ic sal in dinen gheleede sijn
alse ghi gewonnen hebt india
suldi cortelike daer na
te mi metter passien comen
als thomas dit hadde vernomen
sprac hi du best die here mijn
ende ic ben die knecht dijn
na dinen wille moet mi gescien
doen quam daer ant lant mettien
sconinx drosate abbanes
van indien des sijt gewes
doen abbanes uten scepe was
ghinc hi neven dsee alsic las
op die merct daer men tgoet
vercoept doe quam in sijn gemoet
jhesus cristus als een man
ende sprac dus abbanesse an
wat wildi coepen tesen male
dat ghijt hier besiet so wale
doen antwoerde abbanes
ic ben bode sijts ghewes
des coninx van india
om eenen man comic hier na
die meester waer te timmerne wale
na die maniere van rome der zale
doen antwoerde onse here echt
ic hebbe j goeden getrouwen knecht
ende enen goeden timmerman
woudine mi weder senden dan
met eren ic souden met u sonder sparen
in indien laten varen
toen was abbenes herde blide
ende seide hem tien tide
dat hi hem soude ghelden wale
sonder eneghe weder tale
doen riep onse here thomas
ende gavene hem alsict las
mettien es hi hem ontvaren
doen ghingense beide sonder sparen
te scepe des sijt ghewes
thomas ende abbanes
doen begonste abbanes saen
thomas te vraghen sonder waen
welkerhande werc hi conste maken
thomas sprac in waren saken
al dat men van merberstene
mach maken groet ende clene
dat canic maken wel ter core
ende dat ic make heeft orbore
ende dat salic maken wale
dus voeren si met deser tale
ende quamen tselves dages daer naer
te antropolijn ic segge u waer
doen si quamen binnen der stat
hadde die coninc ic segge u dat
j brulocht daer hi toe dede gebieden
van den lande al den lieden
beide arme ende rike
ende peelgrime al die gelike
so wie niene quame sonder waen
dat hi sere hadde mesdaen
daer omme thomas ende abbanes
moesten daer letten sijts ghewes
ende moesten ter taflen gaen eten
doen was daer dat seldi weten
j speelwijf die met ere pipe blies ende sanc
ende prijsde elken in haer gheclanc
doen si vor thomase quam
stontse langhe alsic vernam
ende mercte dat hi en dranc no en at
oec merkese op die stat
dat hi j ebreeusch man ware
want si hem doghen openbare
hebben sach te hemele waert
doen begonste si ter selver vaert
ebreeuschen sanc alsict las
want si selve ebreeusch was
j ghewarech god sijts ghewes
maecte hemelrike ende al dat es
iii warf haer st thomas bat
dat si ander warf songe dat
doen dede die bottelgier sine lide
daer ende sach ten selven tide
dat thomas en at no en dranc
maar dat hi hoerde na swijfs sanc
doen hief hi sine hant daert menich sach
ende gaf den apostele j slach
doen sprac die ebreeusche thomas saen
ic en sal van deser stede niet gaen
mi en sal wreken eer onse here
ende du en salt met groten sere
worden verscoert van den honden
dit en verstont tien stonden
niemen die was binder zale
dan dat speelwijf weet ic wale
doen soude die ghene die dit was
water halen alsict las
daer wert hi verscoert van den honden
doen quam j leeu tien selven stonden
ende droech wech daer t menich sach
sine hant daer hi den slach
den apostel met hadde gegeven
doen dat saghen alst es bescreven
die liede warense in vare groet
dattie bottelgier was doet
doen keerde dat speelwijf weder
ende viel vor thomas voete neder
ende riep in der heidene tale
dits i prophete weet ic wale
ofte van gods apostelen een
want ic hoerden seggen over een
doene sloech die bottelgier
dat hi niet en soude gaen van hier
eer ne god hadde gewroken
doen dat wijf dat hadde gesproken
mercte die coninc dat hi ware
j heilech man ende bat hem dare
dat hi den brudegoem entie bruut mede
soude gebenedien daer ter stede
doen deedt thomas sonder sparen
snachts alsi slapen waren
beide brudegoem ende bruut
quam daer in sonder gheluut
j scone portere sonder waen
ende helsese beide saen
metten selven alsict las
quam beslotenre dore thomas
daer si in slape laghen beide
doen ontwecte hise ende seide
minen here minen coninc
saghedi nu dats seker dinc
in uwen slape sonder waen
ende hi hiet mi tot u gaen
dat ic u soude condech maken
sijn geloeve in waren saken
ende doepsel ontfaen nu
so soude mine benedixie dat seggic u
in u wortelen ende bloyen mede
ende ghi houden wout suverhede
so soudi te groten loene comen
si dadent alsict hebbe vernomen
doen leerde hi tgeloeve hem beiden
mettien es hi van hem ghesceiden
beide hi ende abbanes
ghingen te scepe des sijt ghewes
ende quamen cortelike daer na
int conincrike van india
doen was die coninc harde blide
van st thomase ten selven tide
ende vraechden of hi wel meester ware
zalen te timmerne openbare
thomas sprac ja ic here wale
doen nam hi j roede ten selven male
ende ghinc met hem overal
hoe lanc hoe breet hoe wijt hoe smal
dat salen ende cameren souden wesen
cokene ende ander dinc te desen
alse st thomas hadde ghevisiert
alsoe ons dystorie leert
sprac hem die coninc aldus an
warlike ghi sijt j timmerman
die altoes sout met coninghen sijn
ghi visiert soe wale in schijn
ic moet wech varen nu
ende laten u hier bi u
scat ende goeds j groet deel
temmert dit al geheel
dat ghi hebt gheviseert
thomas die was wel geleert
seide dat hijt soude doen wale
die coninc voer wech ten selven male
ghinc st thomas als ict las
die ons heren apostele was
predeken tgeloeve daer int lant
ende keeres vele te siere hant
ende stichte capellen ende kerken
ende maecte papen ende clerken
ende bisscoppe te meneger stede
ende gaf van den scatte dats waerhede
den armen die binden lande waren
die coninc merde daer na twaren
ij iaer eer hi te lande quam
doen hi was comen ende vernam
hoet met sinen scatte was vergaen
dede hi thomase ende abbenesse vaen
ende leidse in enen kerker beide
ende woudse doden alse hi seide
maer daer lach doen cranc op die stat
een des coninx broeder hiet gat
om den rouwe dat weet ic wale
liet hise leven te dien male
maer hi woudse sonder bliven
na sijns broeder doet ontliven
sijn broeder starf dans gene sage
ende quam weder ten vierden daghe
te priemtide van der doet
ende tvolck was in vare groet
van den wondre dat daer was
ende sprac ten coninc alsict las
lieve broeder ga wi nu
ten heilegen apostel des biddic u
vallen wi hem te voeten saen
want hi heeft mi op doen staen
dalmachteghe god om sine bede
oec toende hi mi dats waerhede
in hemelrike j scone zale
in const niet geseggen wale
want diere zalen sekerlike
ne ghelijct ghene in erdrike
die u dapostele heeft ghereit
maer wildi gout ende aerbeit
hebben ic saelt u geven wale
wildi mi laten hebben die zale
doen die coninc hadde gehoert
van sinen broeder dese woert
ghinghen si ten selven stonden
daer si den apostele vonden
ende hebben uten kerker gedaen
ende vielen hem te voeten saen
ende baden hem dat hise kersten dade
thomas wards sciere te rade
doen si beide kersten waren
vercochtense haer goet sonder sparen
ende gavent den armen dat was waer
ende volchden st thomase naer
doen was thomas daer becant
alse ghi hoert in dat lant
want hi ghenas openbaer
alle die sieke die waren daer
entie dode dede hi op staen
enten duvel vraechdi saen
ende oec ghenas hi migdona
die blint was worden alsic versta
ende carisius sijn wijf was
ende makese kersten alsict las
doense kersten was ghedaen
ne woudse niet sonder waen
te carisius bedde comen
doen hi dat hadde vernomen
ghinc hi toten coninc migdonius
die was sijn neve wie lesent dus
ende oec haddi siere suster mede
ende bat hem daer ter stede
dat hi sijn wijf soude laten varen
tote migdona sonder sparen
te proeven met talen op ende neder
of sise met haren man iet weder
mochte bringen alsict vernam
doen si tote migdona quam
begonste si haer saen
tgeloeve te leerne sonder waen
ende bekeerse alsic las
doen dedese kersten st thomas
doen die coninc hoerde die mare
dat sijn wijf kersten ware
ende carisius sijn neve mede
ghebodense daer ter stede
quadien dat si ten selven stonden
den apostele haelden ghebonden
si dadent alsict hebbe vernomen
doen st thomas daer was comen
dedene die coninc saen
op gloeiende kolen gaen
daer saghen si dat van onder quam
ene fonteine die benam
den colen beide hitte ende brant
doen sprac die coninc te hem te hant
thomas du moets gaen met mi
in onsen tempel dat seggic di
ende aenbeden onsen god
doen sprac st thomas sonder spod
ic wille in den name van onsen here
om te meerne sine ere
beide tempel ende afgod mede
doen neder vallen hier ter stede
alse thomas dit hadde ghesproken
es die tempel te sticken ghebroken
entie afgode ten selven male
datter niemen in waerre tale
van den volke en bleef doet
des hadde die bisscop rouwe groet
ende woude wreken sijns gods scande
ende hief j swert in sine hande
ende sprac ic sal mi wreken
ende heeft den apostel dorsteken
dus wrac hi sinen god sonder waen
doen dat die coninc hadde verstaen
ende sijn neve carisius
vloen si wech wi lesent dus
doen wert daer ter selver tijt
onder tvolc j groet strijt
maer dmeeste deel dats waer
stont vor den apostel daer
doen verbernden si sciere
haer bisscoppen in den viere
daer na groeven si met eren
den lichame des heilechs heren
ende stichten hem ene kerke
daer god met sinen hemelschen werke
mieraclen dede sonder ghetal
want die boeke seggent al
doen die keyser alexander
niet die grote maer die ander
alexander die grote was
lange te voren ic seggu das
eer god in erdrike quam
alsoe alsict vernam
eer god te hemele was gevaren
entie apostelen ghepassijt waren
alexander daer ic af vermane
quam ghereden alsic wane
van persen dat hi gewonnen
hadde om dat si hem niene onnen
en wouden sijns rechts dat gewan
haren coninc doen baden si saen
die van ciria als wi lesen twaren
die sine hulperen waren
dat hi soude senden waert hem lief
ane den coninc van indie j brief
ende doen hem bidden alsic las
den coninc die in india was
dat si hem den lichame st thomas
sendden doen was hi sciere beraden des
ende sendder omme te india waert
si sendden hem ter selver vaert
doen deden die keyser sijts gewesse
in die stat te edesse
daer heidene no ioden en mogen comen
no wonen alsict hebbe vernomen
no leven boven vij daghe
abbagarus dans gene saghe
die coninc was van der stede
hadde sint om st thomas bede
ene lettre vriendelike
van god van hemelrike
ende als die stat es beseten
van den heidenen dat seldi weten
so doet men dese epystele lesen
so bliven si doet sonder ghenesen
op dat een kint si sonder sonde
die den brief leest daer ter stonde
hier af bevelic gode dware
ic sal u seggen j ander niemare
van alexander daer ic af scrive
roefde menegen van den live
nochtan seggic dat some de heren minnen
selke xante selke xantinnen
dus mocht wel openbare
van st thomase wesen ware
hier laet ic van st thomase bliven
ende sal u van st matheeuse scriven
in ethyopen dat ic wane
dat in dietsche heet moriane
daer waren ij gokelaren int lant
alsoe alsict ghescreven vant
die hieten iaron ende arfaxat
dese ij waren ic segge u dat
te nadaber in die grote stede
ende deden verstaen over warhede
dat si beide gode waren
die coninc egippus sonder sparen
gheloefde an hem ende al sijn lant
daer quam menich dats becant
ute andren lande sonder waen
om hem te aenbedene vant verstaen
want si maecten met gokelien
alsoe die scrifturen lien
theidene volc stom ende blint
doef cropel dats bekent
ende scenen hebben sochte ende rede
ende alrehande ongemake mede
si daden oec die liede twaren
staen ofte si gebonden waren
oec deden si alsi wouden sciere
comen serpente ende ander diere
al gheseit in corter tale
si waren van toverien meester wale
dese hadden tvolc sere ontweegt
maer god alse die scrifture seegt
die draegt die sorghe van den mensche
bat dan si souden wenschen
heeft desen orbore versien
ende sendde daer matheeuse mettien
die apostele ende ewangeliste was
jeghen te predeken alsic las
doen hi te nadaber binnen quam
ghinc hi predeken alsict vernam
ons heren geboerte ende sine doet
ende oec ontdecti hem al bloet
der gokelaren quade leven
wien si siechede hadden gegeven
met nigromancien als wi verstaen
die ghenas st matheus saen
doen woende te nadaber in die stat
j hiet candacis ic seggu dat
die st philips lange te voren
hadde ghedoept als wijt horen
doen hi vernam die niemare
dat j apostel daer binnen ware
liep hi met haesten te hant
daer hi st matheeuse vant
ende viel hem te voeten op die stede
ende sprac blidelike mede
nu sie ic wale openbare
dat u god heeft gesent hare
dat ghi dese stat soudt vrien
van deser quader gokelien
dat dit sotte volc waent sonder spod
dat dese gokeleren sijn god
ende geloeven an hem al te samen
doen dit candacis maghe vernamen
ende sine vriende quamen si saen
vor den heilegen apostel staen
ende baden hem sonder beide
dat hi hem gave haer kerstenheide
want candacius hadse bekeert
ende hadde hem tgeloeve geleert
doen matheus dit hadde gedaen
ghinc hi ganssen sonder waen
alle die liede die siec waren
niet alleene dat seggic twaren
die de gokelaren hadden gepijnt
also als die warheit schijnt
maer wie si waren ende wanen si quamen
die ghenas hi al te samen
doen ghinc hi predeken harentare
int lant tgeloeve openbare
hi conste openbare wale
van allen lande alle tale
dit wonderde den lieden sere
doen leerde hem die heilege here
tgeloeve gods met vaster tale
hoe hi quam mensche in den dale
ende hi starf die doet van minnen
ende hi verrees dat seldi kinnen
ende hoe hi te hemele es gevaren
ende hoe hi noch sonder sparen
sal neder comen doemen hier
ende erdrike verbernen in j vier
doen hi dit hadde verstaen
quam daer geloepen j saen
ende seide dattie gokelaren quamen
ende brachten met hem te samen
ij draken die waren gebonden
met starken ketenen te dien stonden
ute harre kele vloech sulfer ende vier
alsoe alst bescreven es hier
die stanc die van hem quam was so groet
dat daer liede vele bleven doet
doense dapostel hadde vernomen
dat si te hem waert waren comen
doen sechende hi hem ter selver vaert
ende ghinc ute ten draken waert
doen sprac candacius met desen
here latet bi uwen wille wesen
dat ghi blijft binnen der doren
ende ic sal luken hier op voren
dese venstren daer ghi wale
jeghens die quadien selt hebben tale
die hier vore die dore staen
doen antwoerde matheus saen
eest dat ghi wilt ter selver vaert
soe trect sciere achter waert
ende laet mi ontdoen die dore nu
ic ben sonder anxst dat seggic u
doen ghinc dapostele ute met desen
entie quadien daer wi af lesen
stonden daer met horen draken
doen matheus begonste naken
doen vielen die draken met groter moete
in slape vor st matheus voete
doen sprac dapostele daer ter stont
nu proeft of ghise gewecken cont
si proefdens en bescoet hem niet
doen sprac matheus wats u gesciet
segt mi waer es nu
u meesterie des biddic u
nu lijt dat ghi sijt verwonnen
want u en sal niet gehelpen connen
alle die quaetheit die ghi cont
nochtan willic teser stont
dese draken op doen staen
ende met ghemake wech doen gaen
datsi niemen en selen deren
u en sal helpen niet u weren
toen gheboet hi den draken dat
dat si ghingen uter stat
sonder iemene te doene scande daer
si dadent doen sprac daer naer
matheus ten volke dat daer stont
siet nu mach u wesen cont
der quadien scande groet
die u leiden in die doet
maer wildi werken bi minen rade
ic sal u bringhen uter scade
want god heeft mi dats bekent
om u salicheit hier ghesent
om dat ghi dafgode soudt laten
ende volghen siere gerechter straten
ic rade u dat ghijs niene besaect
want hi ons allen heeft gemaect
ende weder verlost van den valle
dien wi vielen alle bedalle
over mids die verboden spise
die ver yeve at van den rise
ende adaem om haren raet
daer ons af quam dat meeste quaet
dat wi ter helle moesten varen
eer hi hier neder quam sonder sparen
die gods sone in erdrike
ende ontfinc vleesch van onsen slike
ende menschelijc lijf
an marien dat reine wijf
ende was hier xxxiij iaer
niet vele min dats waer
daer na starf hi bitterlike
om dat hi ons in hemelrike
woude erven met siere doet
daer die bliscap es so groet
dat ghene tonge sonder waen
in ghene tale en mochte bevaen
ende daer en es gheens wenschens noet
want daer en comt siecheit no doet
doen hi stont in dit sermoen
hoerdi grote claghe doen
om sconinx sone die doet was
was daer die rouwe alsict las
doen geboet die coninc sonder sparen
dat men dade comen die gokelaren
die tkint souden doen op staen
sie quamen daer beide sonder waen
ende pijndens hem alse wi horen
maer die pine was al verloren
sine conster toe ghedoen niet
alse candacius dit siet
ghinc hi ter conincginne alsict las
ende seide datter een man was
die de dode conste op doen staen
entie zieke ghenesen saen
eugemia die conincginne
sprac met j bliden sinne
tote eersamen lieden die daer waren
gaet met candacis sonder sparen
ende bringt den heilegen man te mi nu
met werdecheden hier met u
doen die liede te hem quamen
ghinc hi met hem al te samen
doen hi daer quam dede hi saen
tkint in ons heren name op staen
doen was die conincginne blide
ende ontboet ten selven tide
alt volc alsic hebbe vernomen
dat si daer met haesten comen
om te siene enen god
in menschen gelike sonder spod
want hi doet teekene openbare
die niemen dan die god en ware
en mochte doen in erdrike
si quamen daer alle haestelike
daer omtrent van allen landen
si brachten met hem offerande
die si souden offeren daer
dat wieroc ende goud claer
tierst dat matheus sach
sprac hi dat ic u seggen mach
in ben niet gewarech god licht
no god maer sijn arme knecht
die mi hier tote u heeft gesent
om dat hi wille dat ghi kent
dat hi god es sonder waen
dede hi desen doden op staen
ende hi wille dat ghi kent sijn werc
dat hi es boven ende hi es sterc
ende machtech in sine dade
wildi werken bi minen rade
soe ontfaet u doepsel saen
alse ghi dit hebt ghedaen
soe neemt dit zilver ende dit gout
ende dese rijcheit menich fout
ende timmerter mede kerken ons heren
daer ghi hem in moegt dienen met eren
hier ane leghet vele bat
dan ane mi ic segge u dat
doen si kersten waren ghedaen
ghingen si alle sonder waen
die kerke met haesten maken
oec seggic u in waren saken
dattie kerke ghetimmert was
in xxv daghen alsict las
doen noemese mathaeus
opverstannesse wi lesent dus
want tien tide daer gescieden
ij opverstannessen als ons bedieden
die vraye ystorie sijts gewes
dierste van desen ij een es
opverstannesse van den kinde
dien god sijn leven weder sinde
om st matheus bede
ende om die liede noch oec mede
dander opverstannesse was groet
doen tvolc opstont van der doet
der sonden daersi in hadden geleghen
ende dienden gode sonder ontweghen
daer na heet die kerke aldus
doen bleef daer wonende matheus
int lant xxiiij iaer
ende ordineerde bisscoppe daer
ende papen ende clerke mede
egippus die coninc van der stede
ende eufemia die conincginne
ende eufromon sijn sone dien god minne
ende sijn dochter euphemia
wrachten alle alsict versta
na st matheus raet
euphemia dat verstaet
sconincx dochter hilt suverhede
al haer leven dats waerhede
mi ware te telne alte suaer
hoe menegen sieken hi ganste daer
ende hoe menegen doden hi genas daer iegen
hier bi laet ict ombescreven
ende segge u davonture voert
egippus die coninc van der poert
doen hi was van iaren out
moesti ghelden sine scout
die hem die nature geboet
ende sterf in heilicheden groet
doen dus was doet die heilege man
quam yrtacus j quaet tyran
ende ontfinc tconincrike met desen
ende doen hi sach dat scone wesen
sijns vorsaten dochter eufemia
dede hise te wive soeken na
doen en wouds die maegt niet doen
mettien essi te matheuse gevloen
ende bat hem dat hi haer helpe dade
matheus sprac ghi seles sonder scade
ende sonder sonde af comen wale
doen gheent was die tale
entie maegt soude wech gaen
quam yrtacus tote hem saen
ende sprac hem ane al dus
helpt mi lieve matheus
dat ic van haer hebbe mijn gevoech
ic sal u gheven goeds genoech
doen antwerde matheus saen
ghi selt mi saterdaghe gaen
ter kerken daer selen comen
vrouwen ende maechde hebbic vernomen
daer moghedi horen hoe ic sal
den huwelec prisen al
tsaterdaghes alsict hebbe vernomen
es euphemia comen
met ij c maechden wale
om te hoerne sine tale
oec quamen daer maechde ende vrouwen
matheus begonste te doene met trouwen
sijn sermoen ende prijsde den huwelec sere
maer hi prijsde vele mere
suverhede sekerlike
want si es gods gelike
ende men comter gode naest mede
nochtan recht huwelec dats waerhede
es oec te prisene in die wet
want hi es van gode geset
entie heilegen hier te voren
waren in huwelike als wijt horen
abraham ysaac ende jacop
ende moyses mede sonder scop
entie heilege david twaren
wie was heileger dan dese waren
niemen daer ic noit af las
in doude wit sijt seker das
oec was peter ghehuwet met
die bloeme was van onser wet
maer suverheit es bloeme alsic lie
want ihesus hiltse ende marie
sijn moeder die conincginne vrie
ende menech dien gode gebenedie
doen yrtacus hoerde dese tale
en behaghese hem niet wale
dat hi suverheit prijsde boven
doen begonste sere doven
die quade coninc yrtacus
ende wachte matheus wi lesent dus
doen hi sijn sermoen hadde gedaen
ende enwech soude gaen
quam van achter die quade tyran
ende dorstac den heilegen man
met j swerde dor den lichame
aldus starf sonder blame
matheus die ewangeliste
doen tvolc die niemare wiste
dat dapostele was doet
liept met haesten groet
tsinen palayse sonder waen
ende woudene verbeenen saen
doen dit die papen vernamen
entie heilege liede te samen
liepen si met haesten naer
ende verbodent den volke daer
om dat si niene wouden dat men sprake
dat sijt daden om enege wrake
want god wilt endelike al
na sinen wille groet ende smal
doen ghinc wech tvolc met sere
daer doet lach die heilege here
ende groevene met werdecheden
doen stichtense over sine lede
ene scone kerke cortelike
wel ghemaect diere ende rike
doen ghinc euphemia met groter spoet
ende gaf den armen al haer goet
want si wiste wel ten selven tiden
dat si vor tgeloeve moeste striden
want yrtacus sendde dare
vele vrouwen tote hare
dat si haer raden souden sere
dat si name haren here
maer al die raet was ieghen spoet
nu hoert wattie tyran doet
doen senddi den gokelare daer
dat en bescoet hem niet j haer
doen dat die quade tyran sach
dede hi dat ic u seggen mach
ende dede der maegt huus ontsteken
maer god die dit woude wreken
dede j engel van boven comen
die dat vier heeft ghenomen
ende droegt op sconincs zale
ende verbernese al te male
soe dattie coninc cume ontvloe
ende sijn sone mede alsoe
nochtan hadde hem beter ghesijn
warense verbornt in schijn
want sconinx sone dat seldi weten
was metten duvelen beseten
dat men moeste sonder beiden
ghebonden toten grave leiden
daer st matheus lichame lach
daer starf hi daert menich sach
yrtacus selve die quade tyran
die dorstac den heilegen man
wart ghequelt met laserien
alsoe als ons die boeke lien
dat hi hem in onverduldecheden
dorstac al daer ter steden
alse hi den apostel hadde gedaen
doen coes tvolc behorde saen
dat was egippus ioncste sone
ende euphemien broeder die ghone
doen hi out was xxij iaer
maecte sine coninc daer
xliiij iaer daer na
regneerdi alsoe ict versta
ende leefde alse j heilech man
ende stichte menege kerke dan
ende hilt tgeloeve met eren groet
ende goedde vor sine doet
sine kindre met eren boghe
den enen coninc den andren hertoghe
alse hi hadde beset soe wale
sine dinc voer hi ten selven male
in hemelrike dats waerheit fijn
hi entie heilege suster sijn
hier af willic laten bliven
ende wille u van den mindren jacoppe scriven
die heileghe jacop die broeder was
beide der apostele symon ende judas
ende suster sone was marien
jhesus moeder alsic hore lien
oec hiet maria dese vrouwe
alsoe alsict hier bescouwe
deser marien vader was
jhosefas broeder cleophas
dese ioseph horic lien
hadde ghetrout der maegt marien
st anne was sijn ouder moeder
dese jacop hiet ons heren broeder
bi iij redenen die daertoe sijn
die wi vinden int latijn
dierste es dattie ioden plaghen
broeder te heetene in dien daghen
die twier suster kindre waren
of twier ghebroedre twaren
dander was als wi verstaen
dat hi was alsoe gelijc gedaen
dat die niet met hem omme en ghingen
ne consten geweten sonderlinghe
welc deene ofte dandre was
daer omme dadense alsict las
den ioden iudase cussen saen
om dat si duchten dat si vaen
mochten jacoppe aldus
ende hem soude ontvlien ihesus
die derde redene die was groet
doen god smaken woude die doet
sprac jacop dat hi nemmermere
en ate god en soude verrisen ere
doen god op was ghestaen
quam hi tote jacoppe saen
ende sprac hem ane dats waerheit fijn
sijt blide lieve broeder mijn
ic ben verresen wildijt weten
als ghi wilt moghedi gaen eten
oec hiet hi die gerechte jacop mede
om sine grote heilichede
want hi was heilech alsict vernam
eer god in ertrike quam
hine dranc noit citer no wijn
ende noit en ontbeet die mont sijn
vleesch no sijn hoeft
en wart noit gedwegen des geloeft
no oec ghebaedt sine lede
oec waren sine cledre mede
niet van wollen dats ware
maer van herden kemels hare
hi hiet die minder iacop alsict las
om dat dandre ouder was
oec was dandre jacop ere
jongre gemaect van onsen here
daer omme was hi meerre geheten
dese mindre dat suldi weten
was jongre van iaren
ende oec in dambacht na quam twaren
dese was erenst in sijn ghebede
dat wi lesen in selker stede
dat hi cloven hadde in sine knien
van vele venien bi dien
dor tvolc van ertrike dedi dat
doen was ierst bisscop in die stat
van jherusalem dats waer
doen sanc hi dierste misse daer
die noit na jhesus gesongen was
daer bekeerdi alsict las
menegen mensche sonder waen
alsdat die phariseus verstaen
hadden entie scriben mede
ghinghen si ter selver stede
daer si st jacoppe vonden
ende spraken hem ane ten selven stonden
in diere maniere als ghi moghet horen
heilege jacop utevercoren
wi bidden u om ons heren wille
dat ghi openbare ende niet stille
segt van ihesuse die ware tale
want hier sal comen tesen male
vele volcs dat verdoeft es sere
wi selen u doen grote ere
jacop sprac ic saelt doen gerne
dies en staet mi niet tontberne
jacop verstont haer gevenijnde tale
ende den gront hare quaetheit wale
dat sine proefden ende sochten
oft sine iet verkeren mochten
doen daden si iacoppe gaen
boven in den tempel staen
om dat hi ihesus lachtren soude
doen begonste jacop boude
sine tale aldus dat weet ic wel
hoert ghi heren van israel
daeromme ben ic gestaen hier boven
dat ic ihesum dien wi loven
van hem die waerheit wille maken cont
ic saelt oec doen in corter stont
na miere bester moghentheden
want mi ees harde sere gebeden
ic segt u ende make in inne
dat god dor onser alre minne
die vader van hemelrike es
sende den sone des sijt gewes
hier neder in onse arme stat
in der reinre maghet vat
daer hi noyt dach en hadde vrede
jeghen der ioden felhede
int leste droeghen si over een
beide scriben ende phariseen
ende daden pylatusse vaen
ende ane j cruce slaen
ende seiden dat al openbare
dat hi ware j gokelare
ende niet ghewarech god
nogtan seggic sonder spod
dat hi god was meer no min
sonder ende ende beghin
ende gelijc in siere godhede
den vader dats waerhede
sine godheit seggic sonder waen
maer die menscheit was onderdaen
den vader want si minder was
na sijn doet sijt seker das
stont hi op ten derden daghe
ic saegt dan es ghene saghe
die hier neder met hem waren
xi daghe was hi twaren
hier neder bi ons in erterike
ende at ende dranc waerlike
daer na doen xxx daghe ende tiene
volcomen waren bi sinen aensiene
voer hi te hemele daer wijt saghen
wi bleven in sere ende in claghen
maer hi geloefde ons hi soude ons saen
sinen heilegen geest doen ontfaen
alse hi oec doen dede
hi quam tote ons optie stede
die heilege geest leerde ons te hande
alle tale van allen lande
hi sal noch comen doemen hier
ertrike ende verbernent in j vier
doen jacop dit hadde doen verstaen
begonste tvolc te roepen saen
osanna in ebreusche tale
wi geloeven an ihesum wale
dat hi ghewarech god es
doen dit hoerde sijts gewes
scriben ende phariseen
begonsten si te spreken over een
dese gerechte dunct ons dolen
wi waenden dat wi hadden bevolen
dat hi dat soude hebben ghedaen
ende dat hi den volke soude doen verslaen
die dolinghe van den gokelare
nu heeft hi tvolc openbare
doen dolen vele meer
met siere tale dant dede eer
hets goet dat wi daer boven gaen
ende wine neder worpen saen
want blijft hi daer iet langer boven
hi sal tvolc al verdoven
ane sinen meester den truwant
doen clommense te hem thant
ende seiden hem dat oppenbare
dat hi ware een loghenare
want hi hadde doen verstaen
dat hi soude sonder waen
van ihesum die waerhede
des dochte hem dat hi niet en dede
ende dat hi tvolc hadde doen dolen meer
ane hem dant dede eer
jacop sprac bi den heilege geest
mijn ghelof hebbic gheleest
ic gheloefde u dat ic soude wale
van ihesum seggen ware tale
ende dat hebbic nu ghedaen
soe dat ghijt wale moegt verstaen
doen dat die quade tyran hoerden
so ic best can in corten woerden
dat sine tale was al te vroet
worpen sine metter spoet
doen hi afgheworpen was
keerdi hem sijt seker das
op sine knien die heilege here
nochtan was hi gequetst so sere
van den valle die hi viel daer
vor hem bat hi openbaer
ende sprac here vergeeft hem dese mesdaet
sine weten niet dat si doen quaet
doen worpen sine met steenen daer
doen quam geloepen daer naer
j ende sprac ghi hebt quaet gedaen
hi leit ende bidt sonder waen
vore die ghene die hier sijn
ende hem dit doen dats waerheit fijn
doen quam daer gheloepen recht
een der phariseus knecht
met j stave alse wijt leren
daer die volres haer lakene met keren
ende stac hem sijt seker das
thersenbecken af alsict las
doen die heilege man was doet
quamen daer met haesten groet
die ghemeente ende wouden saen
die phariseus hebben ghevaen
maer si waren hem ontvloen
doen ghingen si met eren doen
den heilegen man ter erden
bi den tempel met groter werden
hier laet ic van hem die woert
ende segge u van sinen broeders voert
doen iarone ende arfaxat
hadden verdreven uter stat
matheuse ute etiophia
doen ghingen si beide daerna
in persiden te meneger stede
om te meerne haer quaethede
want sine dorsten niet weder keren
in etiophia alse wi leren
maer god als die scrifture seegt
die de sorghe van den mensche dreegt
sendde daer sijt seker das
st symoen ende iudas
die des minders jacops broeder waren
om dat si souden sonder sparen
tkersten geloeve predeken daer
doen si daer quamen over waer
begonsten si met groter eren
te predeken tgeloeve ons heren
die gokelaren daer ic af seide
waren metten coninc beide
doen dapostelen waren comen
in persiden alsic hebbe vernomen
quam hem te gewoete daer na
sconincx drossate van babilonia
waradach met sconincx heere
want hi varen woude ter were
iegen die van indien
die waren comen in persiden
waradach hadde met hem twaren
beide afgode ende gokelaren
ende der afgode papen mede
waradach quam in ene stede
die stont binnen sconincx lant
daer hi dapostelen beide vant
doen ghinc die drossate waradach
den afgode offeren daert menich sach
om hem te vraghene tien tiden
weder men paysen soude of striden
dorloghe daer si omme waren comen
ende dafgode alsic hebbe vernomen
moesten swighen tien stonden
want si waren so vaste ghebonden
dat sine mochten meer no min
ghespreken sint daer in
dapostelen ons heren waren comen
doen ghingen si alle ic hebt vernomen
in ene andre stat ende waradach
daer een ander afgod in lach
ende vraechde hem bi wat saken
sijn god werende siere spraken
doen antwoerde die duvel dare
dat daer binnen comen ware
ij gods apostelen sijt seker das
deene hiet symon dander iudas
dese hebben die macht so groet van gode
dat over mids hare ghebode
u god en dar niet spreken j woerdekijn
daer si ieghen woerden sijn
doen deedse soeken waradach
ende proefde of hise vinden mach
hi vantse saen alsic versta
doen vraechdi hem daer na
wat si wouden ende wanen si waren
doen antwoerden sonder sparen
st symoen alse wijt horen
ute india sijn wi geboren
ende sijn gods knechte dat seggic u
die ons hier heeft gesent tote u
om u te predeken u salichede
ende u te leerne die warhede
ende gode te minne ende dafgode laten
ende te volghene der rechter straten
die ihesus christus voren ghinc
ende volchdi hem dats seker dinc
doen sprac waradach sonder sparen
ic moet tenen stride varen
ende alsic weder ben ghekeert
salic horen wat ghi leert
dunket mi seker ende goet
soo sal icker ane keren minen moet
ende ic saelt laten eest ghedwas
doen antwoerde judas
u ware beter dat ghi den here
eer kennet die u mach doen ere
dat ghi u viande moghet verwinnen
ende dienen hem in allen sinnen
doen sprac waradach mettien
vor segt ons wat ons sal gescien
in dien dat ghi houdt gebonden
onse gode te desen stonden
dat si niene mogen seggen waer
doen antwoerde symoen daer
wi gheven uwen goden nu die macht
dat si moghen van harre cracht
seggen al gader horen wille
ende wi willen openbare ende stille
proeven hare grote valschede
doen sprac waradach daer ter stede
alsoe willic dat ghi doet
doen sprac dapostele metter spoet
wi gheorloven u in ons heren name
dat ghi segt al dat u es bequame
doen begonste die duvel saen
te seggen dat hi hadde verstaen
si seiden hem te deser tijt
dat si souden hebben groter strijt
ende dat en soude niet mogen bliven
ende men souder vele ontliven
van den volke in elke side
doen waren dapostelen harde blide
ende loeghen alsict bescreven sach
doen sprac die leidsman waradach
ic ben in groten vare mettien
dat ic u lachen hebbe gesien
doen seiden dapostelen sonder sparen
here ghine dorft u niet vervaren
want merghen vroech so selen comen
boden als wijt hebben vernomen
die ghi tuwen vianden hebt gesent
ende selen u bringen dats bekent
u wedersaken tuwen wille
dat ghi openbare ende stille
van uwen vianden hebt u gevoech
ende selen u betren genoech
al dat si hebben mesdaen
als waradach dit hadde verstaen
dat al dus soude ghescien
dedie die papen vaen mettien
omdat si dapostelen weder seiden
dedise in vangenessen leiden
al gader der apostele tale
die ghesciede al te male
alsoe gelijc als sise seiden
doen dede waradach sonder beiden
die valsche papen halen voert
ende woudse emmer hebben vermoert
doen dedi j vier maken saen
daer mense in soude worpen gaen
doen dapostelen dat vernamen
met haesten si doen quamen
ende baden waradaghe te samen sere
om die minne van onsen here
dat hi die papen liete leven
nochtan hadden hem die papen gegeven
ghelt ende miede sonder waen
dat hi dapostelen soude verslaen
maer dat en wouden si niet wreken
waradach daer wi af spreken
gafse den apostelen om haer bede
doen keerdi weder dats waerhede
toten coninc erexes
ende brachte mede des sijt gewes
die heilige apostelen alsict las
beide symoen ende iudas
doen si daer quamen in die stat
was iaron ende arfaxat
metten coninc erexes daer
doen sprac waradach dats waer
siet her coninc dits waerheit fijn
dat dese ij heilege gode sijn
onse gode loghen ons altemale
maer dese wisten die waerheit wale
si vor seiden sijts ghewes
alsoe alst ons gesciet es
doen iaron ende arfaxat
hoerden dat waradach seide dat
wordense van nide ontsteken
doen begonstense ute te spreken
ten coninc ende seiden dese tale
here wi kennen haer wesen wale
want al haer leven dats quaetheden
oec en willen si niet anebeden
onse gode dans niet gheloghen
si distruwerense waer si moghen
here wi willen in onser gode name
op dat u wille es ende bequame
al dat doen dat wi begharen
nu doet halen sonder sparen
al uwe riddren saen
die coninc hevet sciere gedaen
doen die riddren waren comen
dadense alsict hebbe vernomen
alt volc te dien stonden
staen oft ware gebonden
oec benamense hem die sprake
die quadien daer ic af make
den lieden die daer comen waren
sonder allene seggic u twaren
waradaghe en scadet niet
doen ghinc hi daer hi dapostelen siet
ende vertelde hem dese niemare
doen ghingen dapostelen met hem dare
ende sechende tvolc ic segge u dat
doen waest genesen optie stat
doen keerden dapostelen ter vaert
met waradaghe weder thuus waert
alst quam op ten derden dach
ghinghen dapostelen ende waradach
vor den coninc erexes
oec waren daer sijts gewes
jaron ende arfaxat
ende hadden hem vermeten dat
dat si toenen souden sonder waen
dat si te voren hadden gedaen
tvolc in diere maniere mesmaken
dat seggic u in waren saken
dat ieghen spoet al gader was
om dat symoen ende iudas
ieghen woerden waren doe
doen ghingen die gokelaren toe
van evelen moede dats bekent
ende daden comen menich serpent
so dat tvolc was in grooten vare
van den serpente die waren dare
doen gheboden si te handen
dat si over die truwanden
hem wraken sonder langher staen
doen ghingen die apostele saen
ieghen die serpente al siere sijn comen
hebben sise met horen mantle genomen
ende speeldenre mede op ende neder
ende settense ter erden weder
ende hieten hem in den name ons heren
dat si te horen meesters keren
ende tormentense alsoe sere
alse si gheboden hadden ere
dat si den apostelen souden hebben gedaen
maer dapostelen verboden sonder waen
dat si hem niene namen dleven
al woudense dapostelen hebben vergheven
dat en wouden si wreken niet
doen ghingen die serpente daer men toe siet
ten gokelaren daer si stonden
beide met clauwen ende met monden
scoerden si hem hore vel
ende queldense so dat weet ic wel
dat hem beter ware in schine
die doet dan in die passie te sine
sie huulden van wee in derre maniere
oft wolve waren oft ander diere
doen bat erexes den apostelen mee
dat sise lieten sterven in dat wee
doen antwoerden dapostele met desen
here coninc dat en mach niet wesen
al hebben wi hem sonder waen
hare quaetheit doen verstaan
daer omme en wille wise niet doen sterven
doen gheboden si ander werven
den serpenten die daer waren
dat si namen sonder sparen
hare venijn met haestecheden
ende siere met ghingen uter steden
die serpente alsict hebbe vernomen
sijn weder ten gokelaren comen
ende hebben hem met groten toghen
hare venijn ute gesoghen
ende gansten al hare lede
ende ghingender mede uter stede
daer waren die goeclaren meer
te scanden dan si waren eer
doen dit die serpente hadden gedaen
gheboden hem dapostelen saen
dat si ghingen danen si quamen
doen ghingen si van daer te samen
mettien sijn die goeclaren
thuus gegaen sonder sparen
daer si iij daghe dat weet ic wale
laghen in groter quale
des vierds dages alsict hebbe vernomen
sijn dapostelen te hem comen
ende seiden dese tale
wine willen niet tesen male
uwes ondancs u kersten maken
maer wi willen in waren saken
u eer ghenesen ende laten u
doen dat ghi wilt nu
met tien hebben sise genesen
ende tie goecleren daer wi af lesen
sijn in hare quaetheit bleven
ende sijn ghevloen alst es bescreven
uter stat ten selven male
ende ghingen predeken op ende te dale
den heidenen papen dat si vernomen
hadden dat si ij souden comen
die ute india waren geboren
die de gode souden te storen
ende dat hem die gode ontboden dat
waert in poerte of in stat
dat sise ierst mochten beloepen
dadent hem metten live becoepen
si heeten beide sijt seker das
deene symoen dander iudas
dit ghingen si seggen op ende neder
nu keric ten apostelen weder
die coninc erexes alst es bescreven
bat hem dat si met hem bleven
si dadent om sine bede
si stichten te meneger stede
kerken ende ordineerden daer
papen ende clerke daer naer
daer na vielt in corten daghen
dat j ioncfrouw brachte gedraghen
j kint ende haer maghe vraechden hare
wie vader van den kinde ware
dat wijf sprac bi sduvels rade
alsoe doe mi god ghenade
het es van derre diakenen een
die mi brochten in dit ween
doen vraechde men hare
welc harre dat ware
doen noemese j openbare
ende seide dat hi dat ware
doent haer maghe hadde verstaen
ghingen si den dyaken vaen
ende wouden hem dlijf hebben genomen
mettien sijn dapostelen comen
ende hebben gehoert die niemare
dat hore dyaken gevangen ware
si ontsculdechden dat weet ic wale
doen vraechden si hem te selven male
wanneer dat kint waer geboren
doen seidense als wijt horen
heden te priemtide sonder waen
doen gheboden dapostelen saen
dat men tkint daer brachte ter stede
ende haren dyakenen mede
doen bracht mense beide dare
alsoe alsict vinde int ware
doen spraken dapostelen ten kinde aldus
wi ghebieden di in den name ihesus
dattu lijs der waerheit des
oft dese dyaken dijn vader es
die hier ieghen woerden steet
doen sprac dat kint god weet
hine dede noit sonde met wive
binnen al sinen live
hi es j heilech man dats waer
doen baden haer maghe daer
den apostelen op dat si wouden
dat si hem seggen souden
wie die vader daer af ware
dapostelen antwoerden openbare
ons staet den onsculdeghen tabsolveerne
niet den sculdeghen te deerne
wine sijn niet wroegeren van den sonden
no berechters tallen stonden
doen si dit hadden ghedaen
woudense uter stat gaen
doen bat hem tvolc met groten tranen
dat si niene ghingen van danen
doen bleven si daer binnen der stede
wonende om der liede bede
omtrent iij maent ende j iaer
oec doeptense binnen den tide daer
den coninc ende sine maisniede al
ende oec van mannen j groot getal
xi m onder meerre ende minder
sonder vrouwen ende kinder
alsi dit hadden ghedaen
sijn si uter stat ghegaen
te predeken tgeloeve openbare
want die goeclaren dare
hadden tvolc sere ontweegt
maer dapostelen als men seegt
quamen te samen in die stat
daer binnen waren ic segge u dat
der afgode bisscoppe ixx wale
doen daer dapostelen tesen male
quamen herberghen leest men
j heilech man herbergese hiet sannen
doen dat der afgode papen vernamen
quamense tote sannes te samen
ende gheboden hem als men hoort
dat hi die ghene dade comen voert
die binnen sinen huse waren
ende dadense offeren sonder sparen
ochte si soudense sciere
verbernen in den viere
sannen seide dat hijs niene dade
doen worden die papen also te rade
dat si dapostelen daden vaen
ende leidense ter sonnentemple saen
selke heidene in haer ghebod
houden die sonne over god
ende dat si der sonne doen offrande
doen si daer quamen begonsten te hande
die duvele te roepen met groten sere
ontfarmt onser lieve here
want uwe ieghenwoerdecheit
verbernt ons ende doet ons leit
mettien es van boven comen
i engel alsict hebbe vernomen
die seide dat hem god
ontbode dat si optie stad
kiesen mochten welc si wouden
of dattie liede haestelec souden
sterven ende ter hellen varen
of dat si coren sonder sparen
dat si ghepassijt moesten wesen
doen coren dapostelen met desen
haers selves doet om datsi dochten
dat hem die liede noch beteren mochten
doen ghebodense optie stat
den duvelen dat si ruumden tvat
van den beelden daer si in waren
doen quamen daer gaende twaren
ij duvele die na minen wane
suarter waren dan moriane
als die bisscoppe hadde verstaen
dat dapostelen hadden ghedaen
hem den lachter hietense boude
dat men dapostelen doden soude
mettien hebben si ten selven stonden
dapostelen ghevaen ende gebonden
ende gheleidt uter stat
symon was ic seggu dat
ghecruust ende iudas
was onthooft alsict las
doen se in harre pine waren
quam daer j donreslach so groet gevaren
dat se den tempel sloech ter neder
doen quam daer j blixeme weder
die tenen gader verbernen dede
die goeclaren daar ic af sede
jaron ende arfaxat
want si waren binnen der stat
ende holpen daertoe alst es bescreven
dat men den apostelen na haer leven
doen erexes des wart geware
quam hi met groten wille dare
ende wrac der apostelen doet
ende voerde haer lichamen met eren groet
in ene stat daer hi was here
ende groefse met groten sere
doen dede die coninc erexes
stichten sijts ghewes
in hore ere j scone kerke
daer god met sinen heilegen werke
menech scone teken heeft gedaen
alsic gescreven vinde staen
hier latic van symon ende iudas
nu hoert wat ic van st mathise las
tusschen dopvaert ende tsinxen dach
alsoe alsict gescreven sach
waren dapostelen te gader comen
ende met hem alsict hebbe vernomen
vele van den jongren ons heren
doen sprak peter met groten eren
onse meester sprac alsic doemen sal
alle menschen groet ende smal
soe suldi ghi xii man
op xii zetele sitten dan
ende doemen na haar leven wel
die xii geslachten van israel
nu es dit ghetal te broken
dat ihesus selve heeft gesproken
over mids den quaden iudas
die gode verriet om j quaet aes
van xxx denier dats seker dinc
daer hi hem selven omme verhinc
ende in midden ontwee te borsten
nu laet ons kiesen sonder vorsten
enen die si in sine stede
ende onse ghetal vervullet mede
van ons xii iongheren
die met ihesum omme ghingen
entie sine mieraclen saghen
dat hi ons helpe orconde draghen
van siere verrisenesse van sier opvaert
want hi selve sprac dat waert
dat wi sine orconde souden wesen
dat hi ware van der doet verresen
in jndia ende in samaria
ende in al erdrike daer na
dit dochte den apostelen wesen goet
doen coren sire ij metter spoet
deene hiet iosephus dander barnabas
die der apostelen broeder was
des minders iacops ende symoens
ende judas ihesus moyen soens
ende een ander hiet mathijs
ende baden gode in derre wijs
here die alle herten kent
wi bidden u dat ghi ons sent
enen die orborlec si
orconde te draghene van di
mettien sijn cavelen gegeven
doen viel die cavele alst est bescreven
op mathise dat seldi weten
ende es die iiiste apostel geheten
dese mathijs alsict versta
was van den geslachte van iuda
ende van bellem geboren
die bleef predeken als wijt horen
tgeloeve in der ioden rike
mi ware ongereet sekerlike
te seggene die miraclen die hi dede
doen quam hi daer in ene stede
daerne die bisscop dede vaen
ende deden voren bringhen saen
ende vraechden j questie swaer
mathijs solverese daer
doen leidden sine uter stat
ende daden steenen ic segge u dat
doen menne steende bat hi boude
dat men met hem graven soude
die stene daer hi met ghesteent was
omdat men soude weten alsict las
alse sijn lichame ware verheven
dat hi doet ware bleven
metten steenen dits waer
daer na over menich iaer
quam die keyserinne st alleene
diet cruce vant es die ic meene
ende voerde sinen lichame uter iode lant
te roeme alsict ghescreven vant
van roeme voerde sine te triere
in almaengen optie riviere
die die mosele es geheten
daer hi noch leit dat seldi weten
bidden wi desen iii heren
dat wi die waerheit moeten leren
dat si ons beiaghen ghenade
vor gode van onser mesdade
dat wi ie ieghen hem ghedaden
ende moet ons dor sine ghenaden
bringhen ten euschen rike
vor den vader van hemelrike
des onne ons die hemelsche vader
amen segget alle gader
