oemoedich god gheweldich here
die oit waert ende emmermere
siin selt in volmaectheden
een god in der drievuldicheden
jeghenwordich in elke stad
volcomelec wie twivelt dat
starc ende ghedochsam almechtich
ontfarmich god gherechtich
want david seghet sekerlike
ons heren soe es erterike
ende al datter binnen si
want niemen en maket dan hi
alsoe waerlike alst was waer
ende ict gheloeve oppenbaer
sonder twivel ghehelike
moeti mi here van hemelrike
gheonnen dat ic volmaken moghe
miin ghedichte daer ic na poghe
met al miere herten nacht ende dach
want sonder u niet siin en mach
dat ic tenen goeden ende bringhe
dies onne mi oec sonderlinghe
die reine maget die suver pure
die moeder die jeghen nature
ende verre boven menschen gedochte
haren eneghen sone brochte
sonder smette wies twivelt iet
want dat reine en smettet reyne niet
nu beghinnic in hare eren
ende in des heren alder heren
tenen tiden woende een hertoge
die van gheslachte was hoghe
in lemborch ende was otte ghenant
hi was here over al tlant
van limborch machtich ende coene
soe dat men van sinen doene
sprac over al die werelt wiit
vermoghen was hi in elken striit
een tornierder was hi soe goet
dat niet jeghen hem en stoet
sine coenheit sine vromicheit
sine doghet sine crachticheit
maectene bekint over al
ende daer soe liefghetal
dat menne priisde vele meer
dan eneghen ridder noit eer
dies mochti gode te rechte loven
diene dus sere brachte boven
ende diene altoes hilt in de ere
twee kinder haddi ende nemmere
die beide noch cleine siin
dat een was een joncheerkiin
out wel van sestien jaren
dat gherne plach met sporewaren
savons te vaerne in rivieren
dander was hovesch ende goedertieren
scamel ende niet te bout
een jonfroukiin xiii jaer out
die jonchere was heinriic ghenant
dat scoenste kint dat in al tlant
entie vroemste van sinen tide
die men vant verre of wide
soe grasilec wast te siene an
dat no wiif en was no man
si en saghent soe utermaten gherne
dat si liever hadden tontberne
etens dan dat kint te siene
en waren int lant niet tiene
die nie siin gheliic saghen
die jonfrouwe mochte wale behagen
alder werelt van scoenheden
natuere en hadde an hem beden
twent vergheten na minen wane
want alle doghet was wies hem ane
margriete hiet si na die moeder
bat gheraecter kint no vroeder
en hadde men niet vonden onder den trone
oec en sach nie man soe scone
in enen meye dat saet ende gras
scone stont ende groene was
was vroech die hertoghe opghestaen
ende dede sine jagheren comen saen
ende woude int wout varen jaghen
alse dat sine jagheren saghen
ghereiden si hem ter vaert
die hertoghe seide waerwaert
willen wi ierstwarf loepen
here hier vore wi hopen
dat wiere selen ane varen
soe woudic dat waren
alle beide mine kindre hier
ende hier mochten een dier
vellen vore haren oeghen sien
enen knape riep hi mettien
dat hi om hem beiden rede
die ghene haestem ende dede
dat hem siin here doen hiet
hi keerde weder ende en lette niet
ende brachtse met hem alle beide
doese die hertoghe sach hi seide
lieve kinder siit willecome
heinriic laet zien sidi iet vrome
seldi den honden ghevolgen moghen
heinriic hi was in hoghen
ende seide jae ofs hem god onde
mettien ontcoppelde hi die honde
ende lietse loepen ten woude wert in
die herten vloen in haer bekin
die kindre volgeden sere mede
die herten vloen na haren zede
ten woude wert soe si meest mochten
ende die ghene diese sochten
volgeden na hier ende daer
soe verre dat si wisten waer
deen den andren hadden verloren
die jonfrouwe die te voren
selden des speels hadde gheploghen
en was een twint niet in hoghen
want si dolende voer allene
in groten rouwe ende in wene
ende en wiste werwert riden
haer selven en conste si niet verbliden
want si sach wel te voren
datsi bleef int wout verloren
onder die beesten entie diere
die daer scenen onghiere
ende riep op gode ontfarmelike
oemoedich god van hemelrike
ontfarme u miins dore u doghet
ende gheonnet mi dat ic verhoget
moete werden cortelinge
dese pade sijn herde inghe
ende ic en weet werwert riden
het wert doncker in allen siden
entie nacht comt mi ane
over die wange liepen die trane
sere hadsi haren onwille
nieuweren en hilt si stille
maer reet altenen ten woude waert
soe langhe reet si dat haer paert
ende beete neder van den perde
ende ghinc sitten op die erde
ontfarmelec claghesi haer zeer
ende haer vernoy dies si meer
hadde dan si vermochte wel
doe sach si enen bere fel
comen gheloepen hongerich sere
die maget riep op onsen here
ontfarmeliic ende vloe
op enen boem dien soe
sach staen bi hare daer si sat
die bere quam tier stad
daer hi dat part staende vant
ende ghegreept altehant
met sinen clauwen in sine zide
ende toech hem tien selven tide
siin ghedermte wten lichame
ende aetsi wats hem was bequame
want hi was hongherich utermaten
lettel goet heeft hiis ghelaten
ende liep ten woude wert weder
die maghet quam doe neder
ende riep op gode ontfarmelike
o god die in hemelrike
volcomelec sonder twivel siit
soe moeti mi in corter tiit
verledeghen van minen sere
oemoedich god gheweldich here
dus sat die maghet al die nacht
ende aneriep die godes cracht
tote des mergentides daeran
datsi en sach wiif no man
een lettel recht vore den dach
hoerde die maget met gheclach
enen comen critende sere
ende riep werwert ik mi bekere
ben ic ongevallich altoes
die noit niet en hadde ende niet verloes
die mach hem doch ghetroesten iet
en haddic noit ghewonnen niet
si en hadden mi wat nemen weten
god here ic was te hoghe gheseten
op dat rat der avonturen
met swaren arbeide ende met suren
hebbic mi altoes bedraghen
ic was thoeft van minen magen
ende si hoveden alle ane mi
altoes stondic hem gherne bi
met minen goede onstelike
dat mi nu jammerlike
gheroeft es in desen woude
god here sint dat wesen soude
twi en namense mi miin leven
die mesdaet haddic hem vergheven
want bleven ben ic een arm keytiif
wat sal doen miin goede wiif
ende mine arme kinderkine
mi steet met rechte droeve te sine
die maghet diere sat allene
in bitteren rouwe ende in wene
heeft den coeman vernomen
doe sine sach van verren comen
wert si vertroest een lettelkiin
want si waende bi hem siin
te rasten comen een lettel bat
ende bet te wetene van dier stad
daer si haren vader hadde gelaten
lude riep si utermaten
her gode man comt tere maghet
die met rechte meer claghet
ende claghen mach hare verlies
dan ghi moghet siit seker dies
die man diese van verren sach
peinster en es gheen bejach
te comene ane dulle wiif
ic ben arm ghenouch ende keytiif
al scuwe ic quade wiif altoes
miin goet dat ic hier verloes
doet mi vergheten alre joyen
jonfrouwe mi en constu niet vervroyen
mi es meer miin armoede dan iet el
ende miin vernoy dan miin spel
ter droever tiit was ic gheboren
doe seide die maghet wtvercoren
wenende met groten tranen
bi gode here ghine dorft niet wanen
dat ic uwe ghemeenscap ghere
met onghevalle quam ic here
ic ben verdoolt in weet hoe
doe ierst quam die goede man toe
ende ane sach die scone maghet
die soe jammerlike claghet
hare dolen ende hare mesval
ende claghede sere dat al
die goede man vergat sinen rouwe
bi der droefheit diere jonfrouwe
si dochtem utermaten scone
hi seidejonfrouwe dat u god lone
wanen quaemdi in dit foreest
soe helpe mi die heyleghe gheest
mi wonderes sere sekerlike
ghi sciint edel ende rike
ende van den goeden comen
heeft u enich man ghenomen
ende gheleit wten huse uwes vader
sekerlec soe was hi quader
dan judas selve die gode verriet
die maget seide en es soe niet
ic ben hier anders comen inne
miin moeder es die hertoginne
van limborch ben ic shertoghen kint
ghistren soude hier omtrint
miin here miin vader varen jaghen
ende omdat wiit gherne sagen
ic ende miin broeder beide gader
dede ons halen miin vader
ende wi quamere alle beide
wel magic segghen te minen leide
ic volgede den andre op miin paert
ende quam aldus herwaert
doe verdooldic inne wiste hoe
ghisteren avont quam mi toe
een bere die miin pert verbeet
daer wart miin rouwe ende miin leet
swarre dan te voren was
dat ic selve van den diere ghenas
dat mi die bere heeft ghenomen
ic ware thuus doch wedercomen
want ic en ben niet verre van daer
die goede man seide wet vorwaer
ten naesten dat ghi den lande siit
van limborch toter vespertiit
soudi marghen riden eer ghiere quaemt
acharmen dat ghi harwert naemt
uwen wech dies hebbic swaren moet
haddic doch behouden miin goet
soe haddic u moghen staen in staden
maer nu ben ic alsoe onberaden
alse ghi siit dies es mi therte swaer
nietemeer en wetic waer
waer ic ga of waer ic wandele
dat ic mi selven niet en meshandele
dat es wonder al te groet
hets wonder in ware van rouwen doet
ic ben ten ende al miere eren
inne dar te lande niet wederkeren
dies willic met u te lande gaen
doe dat die maget hadde verstaen
was si utermaten blide
si ginghen wech in corten tide
enen wech die hem dochte
die best te limborch gaen mochte
die maget seide ontfarmelike
o gods sone van hemelrike
hoe groten hongher hebbic nu
die goede man spracic sal u
broet gheven dat ic hier hebbe
het was ghevallen in ene grebbe
van miere kerren die met mi quam
daer toe ginc ic ende nam
een broet ende staect in minen ghere
dat moghen wi eten ende nemmere
doe nam siit in goeden moede
daer si an dede alse die vroede
doe die maeltiit was ghedaen
ghereiden si hem enwech saen
den wech dien si hadden begonnen
soe langhe dat hem van der sonnen
dlicht ontginc ende wert nacht
si aneriepen die gods cracht
ende ghingen vorwert altenen
hare claghen ende hare wenen
durde al den nacht dure
si waenden wel gaen ter cure
ende ghinghen emmer ten wonde wert in
sere droeve was hem die sin
want soe si meer ghingen soe si meer sagen
diere daer si hem af ontsaghen
dus ghingen si toten daghe
in bitteren sere ende in claghe
enten dach oec al dure
daer hem af mesviel ter cure
dat si niemen en vernamen
sonder jeghen avont soe quamen
si ghegaen op ene valeye
met groten rouwe ende met ghescreye
ende saghen ene capelle staen
beneden die was bevaen
met enen planckise vast
dies hadsi te doene want menich gast
plach daer dicwile in te sine
quaet fel ende vol van venine
want het was een quaet hol
ende altoes van mordeneren vol
die daer in te woene plaghen
maer doen si die capelle saghen
worden si verbliit een lettelkiin
ende peinsden datter soude binnen siin
enege creature die hem soude
wisen hoe si wten woude
comen souden ende thuus gheraken
doe saghen siit daer binnen clare blaken
doen hadden si groten ghere
te wetene wat dat were
ende wat dat mochte wesen
ende ghingen in mettesen
hebben si vernomen dat stallicht waren
ende daer stoet bi ene bare
daer twee doede boven laghen
ende triest dat si dat versaghen
waren si ververt sere
want sine saghen niemen mere
dan die ii doede allene staen
mettien versaghen si saen
ene tafele gherecht wale
ende si en vernamen niemen tien male
binnen diere cappellen
dan die twee like daer wi af tellen
die coeman seide maghet vroet
en trouwen mi dunct herde goet
dat wi hier eten spise ende broet
ic hebben hongher herde groet
al eist dat wi siin tonrasten
altoes en moghen wi niet vasten
het heeft ons verwiist onse here
die maget die hare ververt sere
seide here dat ghi doet
sal mi duncken herde goet
want die hongher doet mi verdriet
god die hem crucen liet
dore den sondare ende starf
moet ons gheven dat ons bedarf
hier met siin si geseten
ende ghinghen drincken ende eten
nu sal ic u segghen dore wat zaken
daer die tafele was doen maken
xii starke mordenaren
die vreeselec ende starc waren
daden maken die cappelle
opdat enich hare gheselle
storve dat menne daer groeve
ende daden sine behoeve
daertoe was alle dinc bereet
nu was hem gesciet i leet
dat iii hare ghesellen waren
na twee clercke int wout gevaren
ende woudense doeden ende nemen thare
die clerke wordens te tide gheware
ende weerden hem met pinen groet
ende sloughen die twee te doet
die derde vloe ter cappellen
daer hi vant sine ghesellen
die souden siin gaen sitten eten
maer tierst dat si dit weten
voerense wech ghemeenlike
ende daden bringhen beide die like
ende settense op die bare
doe ghinghen si altemale varen
die clercke soeken die hem waren
wten lande al ontfaren
ende voeren dolende achter straten
ende hebben die doede allene ghelaten
die twee die over tafele saten
si droncken wale ende aten
ende saten tote over middernacht
doe hoerden si met groter cracht
enen horen blasen wat i mochte
ende doen quamen met groten gerochte
die mordenaren inghevaren
die doe in groten anxste waren
dat was die coeman entie maghet
droever liede ghi noit en saget
doch doen si horden dat gheluut
ghingen si ter coerdoren wt
soe heymelec ende soe met liste
datter niemen af en wiste
die mordenaren clageden sere
ende vloecten menich warf onsen here
ende seiden hadden wine van hemelrike
wi soudene alsoe qualike
bereiden alse bereit waren
onse ghesellen die liggen in baren
die coeman die dit heeft verhoert
seide scone nu gaen wi vort
dit siin quadien mordenaren
die ghene doget en garen
wi waren gheonneert quamen wi daer
doe ghingen si met herten swaer
weder ten woude wert in
biddende in haren sin
god onse here van paradyse
dat hise te lande ghewise
doe ghingen si met groten geclage
sanders dages toten daghe
die scakeren si vernamen
doe si binnen der cappellen quamen
dat hare spise was vertert
sine wisten van torne werwert
ende voerense zoeken hier ende daer
dat hem niet en besloet een haer
smargens vroech alst was ghedaget
quam die coeman entie maget
op ene scone heerstrate ghegaen
van bliscepen wenende menegen traen
doe seide die suverlike
god here van hemelrike
alsoe gewaerlec alse ghi sussannen
quitet van ii quaden mannen
moeti ons een deel verhoghen
ende helpen ons soe dat wi moghen
ghenaken miins vader lande
ende verden ons scaden ende scanden
die wile si in desen ghebede waren
saghen si achter hem comen gevaren
enen sconen waghen met vrouwen
die maget die haers groets rouwen
een deel hier bi vergat
sach achterwert een lettel bat
ende sacher met comen riddren vele
een cnape met groten spele
die sere songhen ende waren blide
oec sach si comen ane dene side
enen sconen jongelinc
die vercierde al den rinc
die vrouwen quamen totem gevaren
ende alle die met hare waren
ende tierst datse die maget sach
seide si scone goeden dach
moeti hebben ende waer wildi
sonder twivel ghi dunct mi
van limborch sertoghen dochter
u vader souts leven te sochter
wisti dat ghi met mi waert
wacharme si siin herde sere vervaert
om uwen wille scone jonfrouwe
u moeder die heeft selken rouwe
dat siit besterven sal ic wane
wanen quam u dese man ane
heeft hi u ghedaen eneghe ere
die maghet began te weenen sere
ende te vertellen alle die zake
hoe si gheweest hadde te onghemake
ende hoe si vant den goeden man
doe seide die vrouwe comt an
ende sit op minen waghen beide
die maget dede dat si haer seide
die jonfrouwen rumden hare
die vrouwe sceen in gebare
edel ende utermaten rike
die scone jonchere die suverlike
hietse groet willecome wesen
si danckes hem ende binnen desen
hiet die vrouwe haren waghenman
dat hi hem soe hi ierst can
haest want si gherne saghe
dat si thuus quamen met daghe
die vrouwe seide scone ghi siit moede
entie knape ligt met goede
ende slaept ties wi thuus comen
die jonfrouwe hadt daer goet vernomen
ende sliep entie knape mede
dien dach entie vrouwe dede
den waghen sere henen varen
snelre vele dan enich raven
ende rennen met groter cracht
dien dach mede entien nacht
enten andren toten avonde lanc
eer si weder ontspranc
god moet gheven der maget zeghe
die nu es wt haren weghe
vc milen ende meer daer toe
dansi sanders merghens vroe
hadden gheweest die vrouwe seide
siedi ghene woeninghe an ghene heyde
die es miere dochter daer varen wi
mettien waren siere soe bi
dat sise saghen vore hem staen
si dochtem siin soe wel ghedaen
dat ongheloevelec ware
die vrouwe seide siedi care
dese borch ende dit al
es mine ende wildi het sal
uwe ende miins kints te gader wesen
die maget antwerde mettesen
bi gode vrouwe dat miin here
miin vader wilt begheric sere
maer anderssins sone dadics niet
jonfrouwe wine willen oec anders niet
beiden dat sal marghen siin
dies verbliide die maghet fiin
ende seide vrouwe wel gheraect
ende ben ic doch thuus ghenaect
ja ghi scone seide de vrouwe
ghi moget wel wesen sonder rouwe
mettesen worde si comen
vore die porte ende hebben vernomen
den portier comen jeghen hem
vrouwe seidi hoe blide ic bem
dat ghi nu comen siit  ende waerbi
seide die vrouwe dat segt mi
die portier seide vrouwe gherne
wi waren alle in groten deerne
want hier quam tavont in ghevaren
die hertoghe van limborch ende wi waren
droeve dies ghi niet en quaemt
want hem eren meer betaemt
dan wi hem ghedoen souden connen
ic wane doe wiif onder der sonnen
en was die blider was een twent
dan doe was dat scone kint
ende riep lude her portier
dore god es miin vader hier
die portier seide es hi u vader
hi es hier ende siin ghesinde al gader
die vrouwe seide scone maget
nu siit blide ende onversaget
ghi selten zien in corten daghen
dies en dorfdi meer ghewagen
maer si en seide niet te hare
dat hare vader niet en ware
mettesen hiefse van den waghene
die jonchere ende begonste te vragene
der jonfrouwen hoe si hiete
die maget seide ic hete margriete
jonfrouwe seide die jonchere doe
ic wout u stonde int herte soe
dat ghi mi begheret tenen man
die bliidste soudic wesen dan
die nie man sach op erterike
ic ben machtich ende rike
van zilvere van goude van scatte
van dieren ghesteinte sonder al datte
groet lant ende vele borche
om ghene dinc en hebbic sorghe
dan hoe ic ghecreghe ene maget
die mi alsoe alse ghi behaget
soe waric al miin leven blide
die maghet antwerde in corten tide
jonchere swigen wi des te male
hebdi gheluc ghi huwet noch wale
ghi siit scone edel ende rike
ghi selt wel comen u ghelike
minen vader begheric mere
te siene jonchere ende wannere
selen wi comen in die zale
die jonchere seide scone smale
wi selen saen daer binnen wesen
doen saghen si comen binnen desen
viere cnapen met tortisen
met sconen cledren ende met fatysen
ende groeten hare vrouwen saen
mettien quam die hertoge ghegaen
toter vrouwen wat hi mach
maer tierst dat hi siere dochter sach
sceen hi utermaten blide
ende seide tien selven tide
scone kint waer hebdi gheweest
ende wanen comdi ende hoe eest
sidi ghesont dat segt mi
sere weende die maget doe si
den vader sach ende seide
here in groter ellendicheide
hebbic gheweest alst mi wel sciint
van rouwen ben ic al dore piint
ic hebbe ghedoolt tote dien dat quam
dat mi heden merghen nam
miin vrouwe die mi tote hier brochte
die hertoghe seide lieve ic sochte
u oit seder doch ben ic nu
tavont comen ane u
dies magic wel siin in hoghen
mettien quam die mayseniede sertogen
in die scone zale ende wide
ende scenen utermaten blide
ende hieten die maget willecome
si kindense maer some
der vrouwen cnapen kinnen si niet
die vrouwe van der borch hiet
dat men die tafelen ginge legghen
men deedt sonder wedersegghen
die vrouwe nam metter hant
den hertoghen dien si blide vant
ende seide her hertoghe woudi
uwer dochter laten woenen met mi
ende gavetse te wive minen sone
wat haddense goets meer te doene
si souden rike liede siin
ja en es die sone miin
riker vele dan ghi siit
maer miin herte heeft langhen tiit
daer op gheleghen ende gherust
ende anders blevic onghecust
hi en hadde ene jonfrouwe van machte
uten limborgheren gheslachte
die hertoghe seide vrouwe goet
ic wille dat ghiere mede doet
algader uwen eyghenen wille
die maget sweech emmer stille
sine seider toe goet no quaet
want dore den vader die daer staet
en dar siit wedersegghen niet
ay god die hem crusen liet
dore onsen wille moet hare in staden
staen want si es onberaden
die hertoghe sprac der maget ane
segt scone wel ghedane
wie es die man sie bi u steet
het es een man die in miin leet
mi heeft gestaen in staden
ic ware bleven onberaden
en waric ane hem niet comen
al siin goet was hem ghenomen
het namen hem quade mordenaren
die hertoghe seide soe sal hi varen
herde wel eer hi van u sceet
sint hi u met rasten heeft geleet
hier met inde dese tale
ende men ghinc sitten in die zale
ten tafelen ende soude eten gaen
die maget sach op die tafele saen
vele potte ende nappe zilveriin
ende vele coppe guldiin
hare dochte zilveren facelment
ende gulden al omtrent
en souden niet half die hertoghen
van der werelt verleisten moghen
doe soude die maghet ten eten beghinnen
mettien bepensese haer van binnen
dat si tierst segghen soude
hare benedixie ende alsoe houde
alsi begonste bendicite
sonder iet te seggen mee
sach si ghinder een ghestuuf
van ghenen duvelen groet geruusch
vrouwe hertoge mayseniede daer toe
stoven wech sine wisten hoe
doe sechenesse hare ende seide
met wel groter bitterheide
o god here gheweldich vader
hevet enich wiif nu quader
god here reynder maghet kint
daer sonder en ghesciet twint
ontfarme u miins in dit wout
gheloeft moeti siin dusentfout
van den goede dat ghi mi hebt ghedaen
ende hebt mi doen wederstaen
den quaden gheest ende verwinnen
gheliic ghi daet miere ghenanninnen
sente mergrieten doe hise wale
verslict hadde altemale
ende hem ten rugghe boven wt clam
bi der hulpen die si an u nam
die maget seide ten goeden man
here wat dunct u waer an
waren wi vergadert in derre nachte
en hadde god niet geweest onse wachte
wine waren nemmer ghenesen
maer nu en eist niet ghelooft moeti wesen
amen seidi wenende sere
dusent vout si ghelooft onse here
dus waren si in groten gheclage
dien nacht dore toten daghe
smergens doe hem die dach verbaerde
ende hare die scone sonne verclaerde
en wisten si niet waer si waren
doe saghen si enen pat te waren
doe ghingen si tote priemtide
doe worden si een lettel blide
want si quamen op die zee
daer si saghen waters mee
dans die maget nie hadde gesien
ten coeman seide si mettien
wat watre here dit mach wesen
hi seit hare ende binnen desen
sien si weder ten lande waert
ende sien dies hare herte gaert
een huus ende ene cappelle mede
die coeman seide bliift hier ter stede
jonfrouwe ic sal ghinder gaen
ende sal ons vernemen zaen
waer wi siin ende in wat lande
god moet ons verden van scande
ic wille ghi bliift hier om die zake
selc soude mi laten met ghemake
saghe hi u comen achter
hi soudu gripen ende doen lachter
die maghet seide ghi segt wel
die coeman ghinc henen snel
die maget bleef sittende op doever
vele zeregher ende droever
dan ic u vertellen mach
mettien si op ghene zee sach
een scip comen gheseilt sere
doen riep si op onsen here
dat hi hare moeste staen in staden
ende wt hare noet ontladen
daer si in was boven mate
si sat met herde droeven gelate
dat scip quam metten zeebaren
al metten winde zere ghevaren
ende zeilde sere met vollen winde
die maghet was soe ghehinde
ane dlant dat sise saghen
die veerman seide in minen dagen
en sagic ginder mensche ghenen
maer nu dunct mi sie icker enen
ende vremde scone jonfrouwe
ende sciint hebben groten rouwe
ic wille varen darwert
ende wille besien wat hare dert
doe dede die verman scieten wt
enen boet sonder gheluut
ende voere mede ant lant
daer hi die jonfrouwe vant
hi gruetese si zweech ende weende
want si en wiste wat hi meende
sine verstont siere talen twint
doch soe seide dat scone kint
in walsche here god si met u
die veerman en was niet soe scu
hine hadde gewandelt in menich lant
dies was hem meneghe tale becant
hi sprac hare weder in walsce ane
ende seide scone wel ghedane
wanen comdi hier allene
die maget die in groten wene
sat seide ic en ben hier allene niet
al eist dat ghi niet en siet
niemen hier bi mi staen
miin vader es te ghenen huse gegaen
ende sal hier haestelike comen
onse goet wart ons ghenomen
in ghenen woude daer wi quamen
felle roeveren het ons namen
nu segt mi here dat u god lone
waer siin wi nu bi gode scone
van vranckerike sidi een stucke
ic weet wel dat ghi met meslucke
siit comen in dit ellende
ghi siit grieken herde gehende
ende der goeder stad van athenen
comt in den boet daer modi henen
varen ghenoughes u iet
u vader dunct mi en comt niet
in den boet beiden wi na heme
die maget seide na dat ic verneme
soe radi mi te rechte wale
mettien ginc in den boet die smale
entie knechten vingen ten riemen
na den man en beide niemen
hi hadde dachtersien van dier jonfrouwen
dies hi was bevaen met rouwen
want doe hi daer weder quam
ende hi die maget niet vernam
enten boet sach haesten ten scepe wert
peinsdi dat die maget wert
metten boete ontfoert ware
sere bevedi van vare
hi weende ende creet ende dreef mesbaer
van groter trouwen swoer hi daer
dat hi te lemborch sal gaen
enden hertoghe doen verstaen
hoet met siere dochter si
ende waer si sciet van mi
sal ic hem vertellen lude of stille
ofte ic sterve in den wille
nu keert die coeman te lemborch waert
entie veerman voer metter vaert
ten scepe wert metter jonfrouwen
die bevaen was met rouwen
ende doen si binnen den scepe quam
ende mense soe scone vernam
seiden die liede oppenbare
dat si ene die scoenste ware
die si noit met oegen saghen
en hadde ghedaen haer claghen
ende hare rouwe ende haer gheween
dat si dreef al in een
hem wondert dat een arm man
was die vader diese wan
dus voer hi soe verre henen
dat si savons vore athenen
arriverden met ghemake
nu moet der maget al haer zake
ten besten enten zalechsten comen
want hare vroude es hare al benomen
ende si es verre in vremden lande
ende al onder der vremder hande
des avons bleef in den scepe
die verman met sinen geselscepe
tote sanders dages ten sconen dage
groet gheween ende grote clage
dreef die maget in lanc so meer
si seide god miin groet seer
moet u ontfarmen dore u doget
alse ghewaerliic alse gi vermoget
ende ghi vader almechtich siit
scepper van der werelt wiit
ende van ere maget waert geboren
dien bleef si alsi was te voren
sonder smette ende sonder geluut
quaemdi tere beslotenre doren wt
des achtes dages wordi besneden
drie conincge quamen van verre gereden
die u offerande brachten menichfout
myrre wieroec ende gout
here dit offerden si u teren
na dat ons die papen leren
here ent seker waer si
ende ics gheloeve soe moeti mi
dore uwe grote doget ghehingen
dat ic tenen goeden ende moet bringen
al miin vernoy ende miin mesval
soe dat ict noch te bi sele al
vertrecken dies moeti mi
volmaect god geonstich siin
smergens doe die dach ontspranc
hoerde men ghinder groet geclanc
van den coemannen die vernomen
hadden datter ware comen
een cogghe met coemenscepe
alle liepen si ten scepe
om te besiene met wat waren
dat comen ware ghevaren
ende dierste waren sgraven knapen
die altoes na bejach gapen
om haers heren sgraven wille
want daer en mochte lude no stille
en gheen scip comen an athenen
die grave en hadde van den ghenen
dbeste scoenheide dat hi coes
daerbi plaghen sine cnapen altoes
ten scepe te comene dat arriveerde
ende dan stont elc ende viseerde
wat sine here hebben moghe
nu saghen si die jonfrouwe die hem doghe
scoenre vele dan ene godinne
deen cnape peinsde in sinen sinne
dits sekerlec tscoenste wiif
die nie van moedre ontfinc liif
ne ware si was bedroeft te sere
stappans liep hi tsinen here
ende seidem oppenbaerlike
here sint dat god van hemelrike
maecte den iersten man adame
soe en wart van moeder lichame
darric wel segghen hier te voren
nie scoender wiif gheboren
ende es in ghenen cogge comen
here nemtse het sal u vromen
ende nemtse vore uwen kies
an hare en es gheen verlies
die grave seide ic wille wale
dat men mi die jonfrouwe hale
nu haeltse mi ic wilse zien
die ghene liep enwech mettien
ten scepe ende sprac den veerman ane
dat hi die scone wel ghedane
sende sinen here den grave
siins scoenheits ware hiere met ave
die veerman was blide en trouwen
ende seide ter jonfrouwen
in walsche dat si moeste gaen
daer si wale soude siin ontfaen
den grave spreken van den port
die maget seide mi behort
te verdraghene miin mesval
god alst u wille es soe sal
mine dinc al ten besten comen
die cnape heeft die maget genomen
metter hant ende leidese weghe
god die moet hare gheven zeghe
nu leidese die cnape toten grave
elc diese sach hadder ave
ghenouch te segghene van hare scoenheit
die grave wasser herde ghemeit
ende vragede hare wanen si ware
ende dat si niet en ware in vare
hare soude al goet ghescien
ende wt wat lande ende van wien
si ware gheboren datsi seide
ende wanen si quam in die galeyde
die maget weende bitterlike
ende seide god van hemelrike
ontfarme u ere keytivinnen
die in desen lande binnen
es comen bi groten onghelucke
miin lant staet henen i goet stucke
wt almaengen ben ic gheboren
minen vader hebbic verloren
ghene scipliede ontfoerden mi
ende op tlant soe bleef hi
dolen sal hi wetic wale
sint ons onse goet altemale
gheroeft was in den woude
waenden wi gaen in behoude
ende siin aldus verdoolt hier
wi saghen menich wilt dier
dat eyselec te siene was an
miin vader here was een coeman
dies en ben ic van ghere machte
in minen lande no van gheslachte
den grave ontfarmde haers sere
ende seide jonfrouwe bi onsen here
ic wille ghi siit met miere vrouwen
ende verghet al uwes rouwen
si en sal u niet begheven
ghi moghet hier bliven al u leven
ende wesen hier met ghemake
der jonfrouwen dochte doe haer zake
ten besten gaen doe seide si
here dat ghi doen selt met mi
moet u lonen god onse here
vertroest hebdi mi herde sere
mettien quam die gravinne ghegaen
ende sach die maget wel ghedaen
ende groetese hovesschelike beide
siet doch vrouwe seide
die grave hoe u behaget
dese jonfrouwe segt of ghi saget
nie bat ghemaecter creature
an hare en heeft die nature
een twint dunct mi vergheten niet
en hadse oec gheen verdriet
soe ware si boven nature scone
vrouwe ic wilse met u woene
tes icse bestade na minen wille
die vrouwe sweech onlange stille
ende seide si was herde blide
die vrouwe vragede hare tien tide
welc dat hare name ware
die maget seide oppenbare
ic ware sot opdat ict liete
vrouwe ic hete mergriete
mergriete wel moeti siin comen
sprac die vrouwe ende heeftse ghenomen
metter hant met bliden sinne
ende leidese tharre cameren inne
daer si vant herde vele
hovesscher magede haer gespele
diese herde wel ontfinghen
ende blide waren hare wandelinghen
nu es die scone maget onthouden
god onse here moet haers wouden
si wasser herde wel te ghemake
hare en ghebrac ghene zake
si conste oec bat werken met ziden
dan iemen dede van haren tiden
van werke vermeisteret siit al
daer toe wart si soe lief ghetal
datse alle die ghene diese kinden
van goeder herten alle minden
ende onsten hare alder eren wale
ende si hadde die griexe tale
stappans geleert dies was si blide
ende hadde oec in corten tide
met dogeden soe dat hof gewonnen
dat si seiden dat onder der sonnen
soe wel gheraecter wiif en ware
alle doget was in hare
si was simpel scamel ende reyne
stilre no milder en leefde gheine
hovesscher volmaecter in alre doget
wiese ane sach hi wert verhoghet
ende seiden ghemeenlec allegader
dat nie arm man was haer vader
en mochte niet siin dat arm coman
nie soe geraect kint ghewan
die maget hoerde hare dicke prisen
ende deen den andren wisen
ende vertrecken van hare doget
dies danckesi dicken den hogen voget
van hemelrike daert al af quam
nie en saghen sise gram
maer altoes blide ende in hoghen
si en wisten niet datsi tsertoghen
dochter van limborch ware
die soe droeve bleef om hare
dus was die maget in sgraven hove
daer si in was van groten love
al omme entomme twee jaer
die grave hi hadde oec daer
enen sone hiet echites
die een scoen jongelinc es
ende een wel varende op tsine
hi ane sach die scone fine
ende dochtem herde wel geraect
ende in allen dinghen volmaect
ende scone in alder wise
verre boven smenscen prise
dies mindise soe utermaten
dat hi alle vroude ghelaten
heeft ende spel dore haren wille
sere haddiis sinen onwille
eer hiis hare dorste ghewaghen
siin leet en wisti wien claghen
maer hovesscheliic versmelt hiit
nu ghevielt op enen tiit
dat miin vrouwe die grafenede
hare jonfrouwen ende hare riddren mede
ende echites hare sone waert
ghinghen alle in enen boegaert
ende elc ridder nam ene maget
ende ghingen sitten daert hem behaget
die gravinne sat onledich sere
met enen hoghen riken here
dien si in langen en hadde gesien
dies mochte te bat hars willen gescien
die ridders die bi den mageden saten
echites die utermaten
blide was sat bi der maget
die hem alder best behaget
onder enen sconen olivier
sere in anxste was hi nu hier
hoe hi sal ierst beghinnen
hare te sprekene ane van minnen
doch peinsdi in laet lieden dus
want het seit ovidius
den coenen soe helpt aventure
dus sweech ene corte ure
die maghet sweech oec daer bi
omdat si peinsde dat hi
ware in eneghen ghedochte
daert hem goet in wesen dochte
doch seidsi jonchere hoe vele ghi peinst
es u herte dus hoghe verseinst
dat ghi hebt gheleit vaste
dat mi lief si god gheve u raste
soedat u niet en moete honen
jonfrouwe god moets u lonen
want ic hads te doene wale
woude miins die scone smale
ontfarmen daer miin herte op rust
soe waric vele bat ghecust
dan of mi miin vader gave
al siin lant ende al sine have
die maget antwerde mettien
jonchere god moet u versien
mi dunct wel ghi doges rouwe
nu segt mi wel scone jonfrouwe
sprac die jonchere dore minen wille
heeft u herte bi u al stille
gheleghen sint ghi quaemt hier
daer ghi meneghen ridder fier
hebt gesien sonder baraet
die maget seide twaren jaet
jonchere want ic en sach noit man
daer ic te doene iet hadde an
dies en acht ic op hem twint
die jonchere seide scone kint
die u dan minde haddiit te voren
van uwen talven al verloren
die maget seide dies en wetic niet
hets herde messeliic dat ghesciet
ic ben hier een wiif allene
miin herte en es niet van stene
daerbi en wetic wat vallen mach
maer noch en quam niet miin dach
die jonchere die dit heeft verstaen
seide jonfrouwe wel ghedaen
wat radi mi te doene nu
ic minne ene die mi te scu
wesen dunct in dar hare
niet seggen mine pinen sware
want nu ben ic in goeden hope
seidic hare ende si ontslope
soe bestorvic sekerlike
jonfrouwe dor gode van hemelrike
ende dore die minnen van minen vader
gheraet mi nu want quader
hebbic vele dant iemen weet
die maget seide mi es leet
jonchere bi gode u scade
oec ben ic niet vroet tesen rade
want bi gode inne plages nie
jonfrouwe dat u lieve ghescie
gheraet mi doch tuwen besten
die jonfrouwe antwerde ten lesten
jonfrouwe bi gode al in dien
dat icker in can ghesien
soe soudict gode al bevelen
ende en sout der scoender niet helen
ende soude hare seggen miin verdriet
machscien hare souts ontfarmen iet
en ontfinge siit niet ten iersten wale
soe quaemt tenen andren male
ende sout hare vore legghen
en gehoere siis niet ic sout hare seggen
derdewerf ende vierdewerf mede
ende bidden hare op hovesscede
dat si corte miin verdriet
ic seggu jonchere dat men ziet
druppen vallen van den daken
die in stene gate maken
dans bi der cracht der druppen niet
maer dat mense dicken vallen ziet
jonfrouwe seide die jonchere
radi dit sem mine ere
jonchere dits miin beste raet
jonfrouwe dore god daer al an staet
sprac die jonchere ende dore u doghet
soe troest mi selve want ghiit vermoget
mi alder best te vertroesten nu
miin leven miin sterven staet an u
ghi siit die ghene die mi mach gheven
beide miin sterven ende miin leven
die jonfrouwe scaemde hare
ende seide jonchere mi ware
vele liever bleven dese tale
maer doch en modi niet wale
lichtelec mesdoen jegen mi
maer jonchere ic woude ghi
uwe tale seit daer mense eer name
ende dat u oec bat betame
ic ben een arm mate wiif
miin vader sciet van mi keytiif
ic hadde liever dat ghiit liet
maer dient mesvalt men mesbiet
hem gherne dies soucti tere amien
mi des magic wale lyen
dat ic uwes wiif niet en ben
maer doch soe draget mi miin sen
dat ic uwe amie niet siin
en wille scone jonchere fiin
ende daer bi dore god verlates mi
die jonchere seide en wildi
miins niet ontfarmen cortelinghe
bi den here die alle dinghe
ende alle creaturen wiken
ic sal mi selven met ere piken
dore minen lichame steken
jonchere hoe modi dus spreken
het ware beter dat ic mesvoere
dan u die minste vingher swoere
dies latet varen uwen toren
twee ghewonnen daer ene verloren
wildi soe hebdi lieve jonchere
laet mi bliven doch in mine ere
inne hebbe hier int lant godes nemeer
die jonchere seide oftic den keer
ghevisierde dat ic u name
sout u siin dan bequame
die maget seide jonchere vroet
daertoe en waric niet goet
noch weerdich dat ghi mi naemt
ghi selt doen dat u bat betaemt
ende selt nemen u ghelike
ene machtige ende ene rike
groet van goede ende van machte
naemdi mi ic verwrachte
uwer moeder ende uwen vader
die mi hebben beide gader
ghedaen eren herde vele
nu jonchere dit blive in spele
miin vrouwe steet op wi moeten gaen
die jonchere die ontfaen
hadde crancken loen van siere minnen
volgede sier vrouwen ter zalen binnen
ende alle die waren inden boegaert
ghingen met ter zalen waert
want deten was doen ghereden
ende men ghinc die tafelen spreden
si ghingen alle sitten eten
echites en heeft niet vergheten
hi en ginc sitten neven die scone
dies hi cleine hadde te lone
ende waer si was hare entare
scicti hem altoes neven hare
dat hem een twint niet en bescoet
entie niemare wert soe groet
dat men hare seide dat siis onberde
ofte si moechte varen hare verde
erre sere wert die gravinne
ende seide met enen woesten sinne
wildi onsen sone verleiden
met uwer quader tovereyden
dies en waenden wi niet van u
doch wat ghi ghedaen hebt tot nu
onberes vort dore onsen wille
die maget sweech onlange stille
ende seide vrouwe wel gheraect
hadde mi miin gheluc ghewaect
mi hadde siender geweest te scine
dan uwes sons amie te sine
maer nu moets onse here wouden
die te minen bouf gehouden
heeft al gader dat hem gaedt
u selven biddic dat ghi mi raedt
vrouwe wat ic best doe
u sone leit mi spade ende vroe
ane om sine vriendinne te sine
nacht ende dach doet hiis mi pine
maer doch blivet al verloren
emmermeer wetic wel te voren
dat ic sins wives niet en ben
oec draget mi alsoe de sen
dat icker niet ane winnen en woude
athenen vol van roeden goude
ende ic sine amie ware
noch haddic liever oppenbare
te keerne ten lande wert
alsoe dolende ende beswaert
als ic doolde tote hier
int wout ende onder die felle dier
daer omme dor gode verlates mi
die vrouwe seide dat si
opdat ics nemmeer en verneme
maer hovessceliic ontcommmert u van heme
bi gode vrouwe dat doe ic gherne
vrouwe doch mogediit in scerne
hem wel verbieden hi saelt teer
laten ende scuwens mi te meer
die vrouwe seide gherne jonfrouwe
stappans soe ghinc die vrouwe
tote haren sone ende seide heme
jonchere wat eist dat ic verneme
wildi miere jonfrouwe vrien
of wildise houden tere amien
of wildise tenen wive nemen
dat soudu herde wel betemen
ende hare wert te lettel eren
maer bi den heren alder heren
ende bi der trouwen die ic uwen vader
ben sculdich ic sal u quader
gescien doen sprecti meer jeghen hare
hare ware goet dat si vrouwe ware
van athenen na mine doet
die hier in enen boet
quam wt enen vremde lande gevaren
in grieken soe nes moederbaren
die weet wanen si es gheboren
maer ic seggu wel te voren
dat ghi u haers ontliet
ende en wildiis doen niet
soe moet gaen over hare sciere
ic salse doen in enen viere
verberren wats ghescie
ic sal hare toverie
wel doen loenen dien si nu
op heeft ghebracht an u
echites liet die moeder spreken
van torne waent hem therte breken
hi seide ghi hebt onrecht vrouwe
hadde die maget ghewilt miin trouwe
bi gode ic hadse lange ghegeven
bi hare scout soe eist bleven
maer bi der miere niet
hadde si ghewout het ware ghesciet
maer si en wilt u niet verwerken
god moetse in alder doghet gesterken
si es die beste die ic kinne
vrouwe bi den here daer ic inne
gheloeve ware iemen die hare
mesdade siit seker dat hi ware
jeghen mi soe mesdadich
dat ic hem soude siin afradich
van live van eren van goede
dit seggic u in goeden moede
al waerdiit selve moeder vrouwe
wat heeft u mesdaen die jonfrouwe
si es dat bat gheraecste wiif
dat nie ter werelt ontfinc liif
ende ene die scoenste oec daer toe
bi onsen here woude soe
ik voere uten lande met hare
maer neens het heeft hare onmare
dat sal mi duchtic costen tleven
moeder het ware beter bleven
dan ghise mi onwillicht hebt
mi dunct na dat hier scept
dat over mi nu moet gaen
hier met wert hi soe ondaen
dat hi in onmacht neder seech
die vrouwe die niet en sweech
riep lude jonfrouwe comt hare
ic wane mi vele beter ware
dat ic die quade toevervrouwe
verdrincken dade in die denouwe
dan wi verliesen dus onse kint
die maghet die daer stont omtrint
si hoerde al toe ende seide
ay coninc der ontfarmicheide
wat sal ic nu ane gaen
mine bliscep es vrouch gedaen
ende miins leets es te vele
hets wonder dat ict niet en bequele
hier met bequam die jonchere
ende hoerde die scone clagen sere
ende vraghede siere moeder wat hare ware
om uwen wille meslaet si hare
ende segt op dat si u verliest
dat si nemmeer en kiest
lieve kint si mint u soe sere
es dat waer sprac die jonchere
jaet en trouwe sprac die vrouwe
sem mine waerheit ende mine trouwe
moeder die ic ben sculdich di
si sal oec weder vinden ane mi
soe ghetrouwen vrient dat al
grieken daer af spreken sal
die gravinne seide bi gode
sone dit horic herde noede
maer sidermeer dat moet siin
soe willic der jonfrouwe fiin
alle ere doen ende alle trouwe
echites seide bi gode vrouwe
ghi hebt recht ghi doet wale
hier met lieten si dese tale
echites bleef om dese zake
een lettel bat ten ghemake
omdat hi hoopt dat met trouwen
siin moeder lonen sal der jonfrouwen
maer si peinsde een ander dinc
toten grave dat si doen ghinc
ende seide here hets al verloren
onse sone heeft soe vercoren
dese jonfrouwe dat hise sal
trouwen vruchtic boven al
ende wat souden wi dan doen
inne soude gerusten no geroen
opdat hise te wive name
al es si scone an den lichame
nochtan en weet men niet wie si si
maer here dat beste duncke mi
omdat ghiis u wilt ghenenden
dat wi onsen sone senden
in ermenien om dese dinc
ane minen broeder den coninc
ende selen segghen dat hine ontbiet
opdat die vaert aldus ghesciet
soe selen wi die quade pute
saen daerna doen leiden wte
ende doense in enen viere verberren
hi sal wel soe langhe merren
dat hi hars vergheten sal
alse hi comt hebben al
dits miin raet op dat u voeget
die grave sprac het ghenoeget
mi herde wel ic wille ment doe
entie vrouwe haester hare toe
ende dede enen cnape comen
besiden soe heeft sine ghenomen
ende hiet hem dat hi dade scriven
letteren sonder langher bliven
ende dade scriven dat daer inne
dat die coninc entie conincginne
van ermenien ontbieden nu
minen sone dat hi met u
quame tote hem want sine souden
gherne zien ende onthouden
want si en hebben kint en gheen
ende haer lant ende haer leen
moet hem na haren live bliven
nu gaet vollec doetse scriven
ende segt hem dat hiit emmer wilt
hi sal hem gheven wapen ende scilt
ende salne stappans ridder maken
die cnape seide van derre zaken
sal ic wel die bodscap doen
doen ghinc wech die garsoen
ende dede die lettren scriven
doe en liet hiit niet langher bliven
hi en dede siere vrouwen gebot
nu moet der vrouwen god
te staden staen want haer liif
daer piint omme des graven wiif
tenen tiden van den jare
ic wane dat te paesschen ware
dat die grave ende sine mayseniede
ende andre vele hogher liede
saten tathenen in die zale
met bliscepen altemale
mettien quam een messelgier
ghegaen vore den grave fier
ende seide here u groet sere
van ermenien die rike here
ende siere suster miere vrouwen
groet hi oec met goeder trouwen
ende ontbiet u met al dat hi vermach
dat ghi hem dien hi noit en sach
uwen sone sent sinen neve
dien god vele eren gheve
ende latene met hem woenen daer
want hi weet sekerliic vor waer
dat hem na sinen live
al tconincrike sal bliven
daer omme beghert hine sere
ende bidt u vriendelike here
dat ghine daer comen doet
oec bidt hiit u vrouwe goet
dore die vrienscep entie trouwe
die ghi te hem draghet vrouwe
alse die grave dit heeft verhort
seidi lieve knape nu hort
miin here die coninc wilt minen sone
dien sendic hem gherne maer onghewoene
es hi groets dienst ende zwaers
hets noch te vrouch wat wonder waers
men latene noch ii jaer bliven
dus vrouch en willicken niet verdriven
die bode seide ghi hebt onrecht groet
miin here die coninc diene ontboet
souden alsoe wale houden
alse vader of moeder souden
sent hem tkint hets wel gedaen
die gravinne seide zaen
miins soons en magic niet derven
voere hi wech ic moest besterven
die grave seide vrouwe ghi hebt onrecht
laten varen metten knecht
sint datten siin oem begheert
ic wille wale dat hiere vaert
ende latet u oec lief siin
doe antwerde die vrouwe fiin
here doet er mede uwen wille
algader ic swighe stille
vrouwe seidi nu doedi wel
wat soude echites doen el
dan siin oem die coninc woude
en wetti dat comen soude
al tconincrike ende al tlant
na sine doet in echites hant
wi selenne hem gherne senden
nu laet ons gheselscap venden
echites dien jonchere
wanhaghede dit herde sere
dat hi wten lande soude varen
hi antwerde sonder sparen
waer wildi mi henen jaghen
mi sout herde qualic behaghen
dat ic rumen soude u lant
soe moet mi helpen die zant
sente peter oft icker voere
inne hadde liever dat ic vervoere
ende al dat mi ten tienden lede bestaet
mi es utermaten leet
dat ic u dus sere vernoye
miin oem die coninc ende miin moye
moghen wel met haesten beiden
inne sal te haestelec mi niet gereiden
hare ontbieden hets al verloren
ic hebbe hier int lant vercoren
een lief dat mi bliven doet
die miin vader nemmer goet
en dade voeric enweghe
ic weet wel dat si en ghecreghe
nemmer bliden dach daer naer
die moeder si antwerde daer
bi gode lieve dies en twivelt niet
wi en daden hare gheen verdriet
om dusent marc van roeden goude
ic seggu dat men hare eer soude
beide doen lieve ende ere
dore uwen wille scone jonchere
ja en ben ic die moeder die u drouch
dadict dan dat ware onghevouch
eneghe dinc die u mesquame
ic hadde liever dat men mi name
dat graefscap ende al athenen
ende men mi weder jagede henen
te minen broeder in ermenie
dan ic ghedogede dat sie
ware veronwert iet een twint
ic hebse te liever lieve kint
daer omme en laet die vaert niet bliven
die jonfrouwe soude men noede verdriven
en wildi oec daer bliven niet
oec radic alse ghise ziet
dat ghi keert alse ghi begheert
die jonchere seide mi deert
moeder dat ghise mesmoghet
want si es vol alder doghet
bi gode sone ic en doe
niemen soe en brachter mi toe
dat icse soude haten lieve kint
die ghi dus van herten mint
die jonchere antwerde haestelike
bi gode van hemelrike
ghelovediit dus moeder miin
ic souts vele te willegher siin
te vaerne in ermenie
die vrouwe seide soe en ghescie
mi nemmermeer lieve in sal hare
doen ocht miin dochter ware
die jonchere die des wert verhoget
dancte siere moeder der doget
ende seide vrouwe bi den here
dien wi alle anebeden sere
ic sal mi oec proeven soe wale
dat alle die mi bestaen te male
oem vader ende oec ghi
u alle selt beloven van mi
ende prisen selt ende sere loven
ende gadi mi des oec te boven
siit seker dat ic alsoe quaet sal siin
dat alle die vriende miin
mi selen verspuwen ende haten
nu modi vrouwe u miins verlaten
wildi ende doen in eren leven
ende wildi oec die jonfrouwe begheven
soe ben ic hier arm keytiif
die vrouwe seide sem miin liif
ic sal hare doen lieve ende ere
ende u vader lieve here
bi gode sone seide die grave
ghine dorfter niet twivelen ave
here seide die jonchere vrie
dore die trouwe die ghi te mie
draget soe biddic u vore hare
mi es dore haer te moede sware
ende ic u lettel dogeden ghetrouwe
bi gode sone seide die vrouwe
ghine dorft u een twint ontsien
doe seide die jonchere mettien
soe willic in gods namen varen
die grave seide al sonder sparen
bi gode sone u es ghereet
parde cnapen gode weet
nu porret morghen of ghiit gheert
doe seide die jonchere wert
ic vare gherne alse ghiit gebiet
here dies en latic niet
dies dages was grote onlede daer
maer emmer hadde die jonchere vaer
ende sorghede om die maghet
sanders dages alst was gedaget
stont op echites die jongelinc
te messen wert hi doe ghinc
ende hier en binnen gereide men al
dat hi met hem voeren sal
ende alse die messe was gedaen
quam siin moeder vor hem gegaen
ende groetene hovesscelike
sone god van hemelrike
moet u geleiden an die vaert
ic woude ghi nu daer waert
soe ware u wech doch verlaten
vrouwe dat quame mi oec te baten
seide echites hier merk ic inne
dat ghi te mi draghet clene minne
ghi waert miins soe gherne quite
eer ic nemmer broets onbite
sal ic emmer varen henen
nu manic u moeder bi den ghenen
die maecte hemel ende erde
wanneer ic ben miere verde
dat ghi der jonfrouwen doet
dore minen wille ere ende goet
ic sals mi proeven te bat
wanneer men miins vermaent teneger stad
dat men mi prisen sal sere
en doediis niet sprac die jonchere
siit seker dat soe quaden keytiif
in al die werelt en hevet liif
als ic sal siin tot in mine doet
die vrouwe seide des nes geen noet
wi selen soe vele eren doen hare
dat si hare al oppenbare
van ons beloven vor u sal
alse ghi comt groet ende smal
die jonchere was herde blide
ende ghinc ane die ene zide
daer die scone maghet stoet
ende seide te hare jonfrouwe goet
god houdu ic moet henen
ic bevele u jonchere den ghenen
die here es van al erterike
sprac die jonfrouwe sekerlike
waer ghi vaert of riidt
ane mi hebdi talre tiit
van goeder herten ene vriendinne
al eist u ene crancke minne
van mi die ben ene arme dierne
ic ben lichtelec te bestierne
want in ben niet groets ghewoene
maer ghi die siit eens graven sone
en dorft niet seggen dore die scande
dat ghi ghelaten hebt te lande
selke vriendinne als ic ben
dies doet ene hogher in uwen sen
ende dat u vriende houden ghestade
dit radic u in goeden rade
jonfrouwe seide echites
ghi raet mi wel maer het es
mi te doene alsoe verre
alse te ghecrigen die vii sterre
die boven an den hemel steet
en gheen dinc en es mi soe leet
dan dat ic dies seker ben
dat een twint u sen
te mi wert ghekeert en si
swiicht jonchere ende wat segdi
in mannen vint men cleine trouwe
alsoe verre es ene jonfrouwe
comen dat si heeft ghedaen
eens mans wille ende verstaen
heeft siin lieghen ende siin sweren
soe heeft hi haers goet onberen
ende siin aftrecken ten besten
ende alset comt int lesten
soe moet hebben dat arm wiif
den rouwe groet al haer liif
ic en segt niet bi u jonchere
van u moeste goet ende ere
altoes ere jonfrouwen comen
al haddi mine suverheit ghenomen
ghi mochtet mi tenen male
met uwen goeden verstoeren wale
dat ghi mi of u vader gave
want arm man nes gheen grave
trouwen ic sculdich ben minen here
den grave ende u jonchere
doe ghinc echites eer iet lanc
daer hi sinen gheselle vant
ende seidem om welke zake
hi ware sere tonghemake
dat hi ducht dat men der jonfrouwe
doen sal groten rouwe
hi bidt hem om al verdienen
dat hiit hem late weten alsoe sniemen
die cnape ghelovet hem daer
dat seggic u al over waer
echites seide des hebt danc
ic hebbe gheweten over lanc
dat ghi mi getrouwe hebt gewesen
maer nu moeti mi in desen
sonderlinghe siin meest ghetrouwe
ghi wet wel ic minne ene jonfrouwe
dat miere moeder leet si
ende hier omme hebben si mi
ghesent te minen oem waert
ende willen hare in dese vaert
doen becoepen dat icse minne
ende daer si niet en hevet inne
dat wetic wel dat dus sal siin
dies biddic u gheselle miin
dat ghi mi hier in siit getrouwe
ende siedi dat men die jonfrouwe
veronrecht ende sere mesbiet
dore minen wille en lates niet
ghine latet mi weten te raphay
sonder twivel daer vint men mi
dese maent sal ic bliven daer
ende masscien dandere daer naer
ties ic wel die waerheit weet
hoet met der jonfrouwenvergheet
evax seide bi gode jonchere
dat sal ic arbeiden soe sere
dat ghi mi des selt weten danc
echites danckes hem eer iet lanc
ende mettien soe scieden si
want echites was bi
siere maysenieden die vore was
ende reet met hem sinen pas
vort te ermenien waert
ende soe haeste sine vaert
dat hi des anders dages te raphay
quam ende daer soe bleef hi
alsoe hi tote evax seide
dat daer soude siin sine beide
nu es echites wech gevaren
dies vader ende moede blide waren
die vrouwe seide toten grave
wi moeten ons derre puten doen ave
ende cortelike verberren
sine conste ons nemmeer gheerren
dan dat si onse kint betoevert heeft
het es onrecht dat si leeft
laetse ons marghen wtwert leiden
ende een scoen vier ghereiden
ende verberrense morpeleke
ensi dat zake dat si breke
hare quade tovernie
en doet siit niet soe moet sie
verborren siin in enen viere
doet siit oec soe moet siit sciere
weder besuren in dat wout
ende hebben de pine soe menichfout
alsise te voren ontfinc
alsi in den woude ghinc
here en duncket u niet goet
vrouwe nemt waer wat ghi doet
dat dit goet si ghedaen
doediit en trouwen ic laet gaen
ter goeder hant geliic u selven
doedise berren ofte delven
in roeke in trouwen wat ghi doet
emmer siet dat ons si goet
wat sout els wat soude de pute
niet soe coene siin dat si wte
brachte hare tovernie twint
om te verleidene onse kint
nu ontboet die vrouwe den baliu
her baliu seitsi ic bevele u
dat ghi dese jonfrouwe vaet
ende margen met wtwert gaet
ende verberrentse in een vier
emmer soe ontbiedt mi hier
eer ghise altemale verdoet
alse die baliu dat verstoet
seidi vrouwe ik doet gherne
u ghebot in weet of ghiit in scerne
ofte in erenste segt iet
van der jonfrouwen en vernam ic niet
nie vrouwe el dan al goet
maer dat ghi wilt dat men doet
dat sal gherne siin ghedaen
die vrouwe seide gaet vaetse saen
die baliu ginc daer hise vant
die maget hi sciere geprant
metten cleede ende seide saen
comt jonfrouwe ghi siit ghevaen
alse die maghet dat verstoet
soe verwandelde hare de moet
ende wert soe sere ondaen
dat si viel in onmacht saen
ende alsi becomen was weder
viel si anderwerf ter neder
ende doen si weder bequam
riep die maget lofsam
limborch limborch vromich lant
ic ben hier in der vremder hant
ghi heren dat u god gheve raste
waer bi houdi mi soe vaste
ic segt u seide die gravinne
die tovernie die ghi hebt inne
ende onsen sone mede hebt verleit
ende soe daer met bereit
dat hi moeder ende vader
liever voeren beide gader
hinderwert vele dan ghi
siit seker ende gheloeves mi
dat ghiit weder selt breken
of ghi selter omme onsteken
in een groet vier ende verberren
waendi ons emmer dus erren
met uwer quaetheit nee ghi trouwen
die maget antwerde met rouwen
god here hoe groet ellende
eist te sine in meswende
in vremder hant buten lande
dicken es mi gedaen scande
haddic gheweest onder de mine
ic hadde hen alsoe wale pine
ghedaen alsi nu moghen mi
vrouwe bi den here dien wi
anebeden in den heylegen outaer
ende dien ic gheloeve al oppenbaer
dat hi mi noch verledeghen sal
ende miin vernoy betren al
alsem tiit dunct ende voeget
ende den sone dien ghi drouget
en dedic nie tovernie ghene
hi dede mi beden meer dan ene
om te wesene sine vriendinne
dies mi lettel goet ghinc inne
want ic siins wiifs niet en ware
oec en woudic oppenbare
sine amie wesen niet
dat kinne god dat mi ghesciet
en es ghene tovernie
den wille en ghecregic nie
dat hi mi hadde trouwe gegeven
ende gehouden al siin leven
ent u leet hadde ghewesen
die vrouwe antwerde mettesen
dits gheloefelec te horne
noch piint si mi te storne
leitse wech van minen oegen
si sal selke pine doghen
levic hare een mergen noene
dat si sal els hebben te doene
dan ons te driven te scerne
die baliu seide vrouwe gherne
nu moet die maget ghevaen
metten baliu henen gaen
sere clagende hare seer
en droevede in lanc soe meer
alle die waren in sgraven hof
gaven sonderlinghe lof
der maget ende hem ontfermes sere
si hadden gherne haren here
vore hare gebeden maer sine dorren
dor harre vrouwen wille porren
dies waren si sere tonghemake
evax die dese sprake
hadde ghehort ontfarmes sere
enen bode sende hi den jonchere
echites te raphay
over dach ende over nacht dat hi
quame vollec of hi woude
dat die maghet hare liif behoude
ende hi hem haeste hier waers te doene
si en heeft maer verste tote margen noene
die bode haestem met snelre cracht
dat hi na die middernacht
te echites quam den jongelinc
ende verteldem al die dinc
hoet metter maget es ghegaen
echites hi wart saen
soe verwoert van ernissen
dat hi waent siins sins missen
ende dede ghereiden sonder sparen
hi woude weder te athenen varen
ende dede porren daer ter stede
ende sine mayseniede quam al mede
met haesten ende met nide
god gheve dat hi come te tide
doe die maget was sere tongemake
die baliu seide dese zake
jonfrouwe die si u antien
mocht enichsins ghescien
dat ghiit weder mocht verjagen
soe mochti u liif ondragen
anders sins soe eist verloren
ghi selt emmer die doet becoren
die maget die herde droeve was
dat seide dwalsch daer ict in las
weende utermaten sere
ende seide ay god gheweldich here
sonder u en ghesciet niet
ghi siit here diet al vorsiet
drievuldich in enicheden
here in volmaectheden
sonder beghinsel ende sonder ende
wie soere an twivelt int ende
moet bliven al verloren
want here ghi wort gheboren
van der maget uwer moeder
nochtan waerdi scip ende roeder
van erterike doe si u drouch
menichwarf si op u louch
here doe ghi gheboren waert
ende oec soe was si sere vervaert
doe si u ons tenen exemple
symoene offerde in den temple
ende hi seide nu siit blide
ghi selt binnen corten tide
van desen kinde maria vrouwe
sien bitter seer ende groeten rouwe
daer hi u hilt over den outaer
volmaect god dat es waer
ende miin gheloeve ghewaerlike
nu moeti mi here van hemelrike
verloessen van miere noet
miin vernoy es al te groet
ente vele heves ghewesen
songhevals ane mi ghelesen
ende heeft gheweest langhen tiit
noch here begherdiit
soe moet u wille al ghescien
die baliu seide mettien
bi gode jonfrouwe mi es leet
dat u miin vrouwe es dus wreet
ende ic vruchte u costen sal
u liif ende u leven al
nu moeti in den kerker gaen
die jonfrouwe seide saen
ghelovet si die maget marie
die sonden en gedacht ic nie
alsoe waerliic als ic onsculdich ben
ende en peinsde noit miin sen
om ghene toverie en dachte
doe moeti mi in derre nachte
verlossen van minen rouwe
glorieuse maget vrouwe
dien nacht lach die maget allene
in bitteren rouwe ende in ghewene
wenende herde ontfarmelike
o god sprac si van hemelrike
ende al leet ende allen toren
es te minen bouf vercoren
sint dat ic minen vader verloes
ende minen broeder hebbic altoes
gheweest in pinen ende in ellende
maernu es die meswende
merre vele dan noch was iet
toren pine vernoy verdriet
ongeval lachter ende scande
entie doet vore mine hande
hebbic sonder miin verdienen
acharmen of si mi doch bienen
uten lande ende lieten mi gaen
al en hebbic niet mesdaen
soe daden si wel ende aelmoesen beide
ende binnen dien dat si dit seide
ontsliep die maget nu moet hare
god helpen want si es in vare
herde sere van der doet
hare anxt was al te groet
smargens doe die dach ontspranc
entie nachtegale sanc
alsi in meye was ghewoene
haeldi die baliu die jonfrouwe scone
ende seide jonfrouwe nu moet god
uwer zielen ontfermen mier vrouwen gebot
moet ic doen al eist mi leet
alsoe helpe mi god daert al an steet
ic woude ghi waert te derre wilen
henen over hondert milen
ende ic te mids soe verre henen
dat ic en quame binnen athenen
in ere macht ende in meer daer toe
u doet si deert mi soe
die maget antwerde met sere
here dat lonu god onse here
doe quam die hangdief toe gegaen
ende ghinc bi der maget staen
ende dede hare haer cleder wt
soe reyne dat hare ane die huut
nemmer dan dat hemde en bleef
dat mesbaer dat si doe dreef
enten rouwen ende dat seer
en volscrevic nemmermeer
men sach haren lichame
die te siene was bequame
dore dat hemde dat si drouch
an hare was te prisen genouch
si was scoender vele te waren
dan alle die binnen grieken waren
daer mense leide wtwaert
worden die liede sere beswaert
ende seide alle scone joget
hoe sere ghi u scoenheit clagen moget
die jammerlic bliift verloren
doe seide die maget welgeboren
ay god here van den trone
waertoe makedi mi soe scone
ende ghiit wale wistet al
miin vernoy ende miin mesval
die minste gratie die god ghevet
enen armen man dats dat hi hevet
scone kinder ic seggu twi
die rike willenre ligghen bi
ende sendense weder met luttel eren
en hadde de minne des joncheren
echytes ane mi niet becleven
ic ware in mine ere bleven
maer nu en eist niet alsoe
hier met siin si comen toe
daer dat vier es ghemaect
entie maget welgeraect
bat allen jongen ende ouden
dat si vor haer bidden souden
diet hare geloveden al te male
het wasser x m wale
die baliu onboet die gravinne
dat si quame ten beghinne
die maget ware ten viere comen
daer mense in soude verdoemen
men ghinc oec ghenen viere toe
droeghe hout ende oec stroe
leide men mer an dan een waghen
ten tween malen hadde ghedraghen
die maget die tfier sach soe groet
ente voren wiste hare doet
viel in onmacht ter neder
ende alsi becomen was weder
ende haer int vernoy wiste soe diep
gloriouse maget si riep
jeghen der naturen cracht
die uwen eyghenen sone bracht
sonder smette ende blame
van uwen heylegen lichame
daer wi bi gecregen dat wi te voren
bi onser ierster moeder verloren
soe moeti mi noch verdinghen
ende tenen goeden ende bringen
here die bi adaems scouden
worpt in den helschen couden
propheten ende patriarken
die u minden herde sterken
ende al u vriende met
die waren van der jodscher wet
die ghi weder met uwen bloede
cocht ane der crucen roede
daer ghi ontfinct die bitter wonden
dore onse vule zonden
ghenichelt met gherecten leden
ghegeselt dat u tallen steden
dat bloet sepelinght wt ran
daer wii ierst ontfinghen an
bate van onser droefheit
dat dede uwe grote ontfarmicheit
die ghi niet en wout bedwinghen
nu moetise here vorwert bringhen
mi te helpen en te vromen
soe dat icker bi moete comen
te miere ontscout volmaect vader
doe riepen si amen allegader
die liede die ghinder waren
mettien quam daer ghevaren
die grave entie gravinne
die si anesach met droeven sinne
die gravinne doe aneghinc
ende ghinc sitten in den rinc
ende seide wat seit dese jonfrouwe
si en ontsiet ghenen rouwe
si es in die quaetheit verardeert
hoe cleine essi te barentert
maer trouwen ic ben sculdich den grave
ende minen sone si sal ave
doen hare quade toveringhe
of ic salse cortelinghe
werpen doen in dit vier
die duvel brachtse noit hier
te minen bouf wetic wale
doen antwerde die hovessce smale
vrouwe alsoe gewaerlike
helpe mi god van hemelrike
als ic nie en peinsde om quaetheit
tuwen sone no om baraetheit
anders dan hi seide dat hi
vore alle die leveden minde mi
hi hadde mi wel haddict gewouden
peinsic tere amien ghehouden
ende dat ware miin dinc qualike
al en ben ic hier niet rike
ende een verdreven keytiif
niet en waric soe sem miin liif
maer ware hi in minen lande
lichte soe verdroughe hi die scande
ende tferwiit enten rouwe
dat hi mi gegheven hadde trouwe
nicida die gravinne seide
in wille niet dat men langher beide
men werpse int fier met crachte
miin jonfrouwe es van machte
worpse int vier vollike
die hangdief namse haestelike
ende woude haer wt doen dat hemde
die maget seide dits vremde
dore dere van allen wiven
laet mi miin hemde an bliven
inne wille entrouwen seide de knecht
want hets miin gheset recht
doe weende die maget ontfarmelike
ende alle die liede ghemeenlike
riepen met enen monde laet staen
het ware scandelec ghedaen
dit ghedinghe durde langhe
van ere halven milen gange
want noede liet hem die knecht
haddi moghen nemen siin recht
echytes die jonchere
die hem haeste herde sere
quam ghereden met groter cracht
metten oegen altenen hi wacht
ofti athenen iet saghe
een lettel vore middaghe
quam hi een lettel boven athenen
ende sach ane dene zide henen
vele liede utermaten
den wech ter stat wert heefti gelaten
ende reet ten lieden soe hi best can
mettien ontmoeti enen man
die hi vraghede wat niemaren
ware daer die liede waren
die man seide bi gode jonchere
daer siin vele liede in sere
want men daer verberren sal
tscoenste wiif dat in de werelt al
es ofte noit wert gheboren
echytes slouch toe met sporen
wat hi mach met groter cracht
ende quam recht alse men de maget
gheworpen soude hebben int vier
ende riep brachtu die duvel hier
segt her grave van athenen
ghi ende miin moeder maect u henen
of ic werpu in den brande
ghi hebt mi ghedaen scande
hi liep daer die hangdief stoet
ende warpene in die gloet
ende vergout hem daer siin recht
den baliu warp hi na den knecht
doe liep hi den vader naer
maer die moeder hadde selve vaer
dat si riep lieve kint
waer bi sidi dus ontsint
si seide lieve kint laet staen
wie selen betren dat hier es mesdaen
al hebben wi ons versuumt
noch es si onversont
laet varen ic ende u here
selen hare doen alsoe grote ere
alse wi hare onneren daden
dat sal siin tuwen scaden
sprac die jonchere haestelike
stappans nam hi die suverlike
ende warp hare siin cleet ane
ende seide bi gode welgedane
ic sal u soe hoghe wreken
al grieken salre af spreken
opten vader die mi wan
ende miere moeder opdat ic can
di maget seide jonchere
dore mi en doet hem ghene onnere
bi u soe ben ic vertroest
ende van der doet verloest
haddi ghemerret ic ware verloren
ay god here die gheboren
wort van uwer moeder der reinder vrouwen
sal enich ende miins rouwen
hier worden tenegher tiit
jaet here ghebenediit
nu jonchere dore den vader
die erterike maecte algader
ende dore siere moeder der reinder maget
leeds hebbic ghenouch bejaget
doet mi mine cleder gheven
ende laet mi weder gaen verdreven
wten lande onghescaedt
daer ic nu sere ben versmaedt
sonder verdiente dat kint god
echytes seide soe waric sod
lietic u dus verdriven
bi gode ic soude eer ontliven
vader ende moeder beide
eer ic u noch droefheide
alsoe hebben liete
dore gode scone mergriete
bliift hier int lant ic sal
u verdriet doen betren al
ende alsoe vele teren doen
dat riddre no baroen
in al grieken en es
hine salder af spreken seide echytes
ende en wildi oec bliven niet
bi den here die hem crucen liet
miin moeder die nu swicht al stille
ende lettel dede minen wille
enten grave minen vader
sal ic doresteken beide gader
wat pinen icker af mach ontfaen
ende sal wten lande gaen
met u ende sal u knape siin
begherdi die gheselscap miin
dat kinne god welghedane
dat ic liever hadde te gane
met u om der liede broet
dan te besittene miin heerscap groet
in dien dat u bequame ware
die jonfrouwe scaemde hare
ende seide des ens ghene noet
noch ware beter mine doet
gheweest dan des lands verlies
die gravinne die haren kies
niet wel en hadde quam toe
ende seide der jonfrouwen doe
scone nu comt met minen sone
ic sal u betren soe scone
ende doen eren soe vele
dat ghiit vertellen selt in spele
want wi sient alle wale
dat sine scout es altemale
ende ghiis gherne waert ave
bi gode scone sprac die grave
wi selen u doen vele eren
wildi met ons weder keren
doen seide die maget welgedaen
ghelooft si god hets soe vergaen
met mi dat ic en weet waer
keren met u es mi swaer
ende dat dolen es swarre vele
mochtic dit noch te bispele
vertellen dat priisdic sere
ja ghi bi gode seide die jonchere
wildi met ons keren weder
die jonfrouwe seide seder
meer dat mi aldus steet
soe eist mi dbeste dat ic weet
ic wille gherne met u varen
alle die liede die ghinder waren
loveden gode ende waren vroe
dat si verledicht was alsoe
nu es die maget dies rouwen ave
ende voer wech metten grave
tathenen wert daer si was ontfaen
wel ende vele eren ghedaen
ende was wel te ghemake
echites die sine zake
qualiic vorwert dochte gaen
was met groten sere bevaen
dies hem dunct die maget goet
niet en rouct wat hi doet
sere claghedi siin mesval
want hem comt ten archsten al
siin moeder wasser banderside
sere droeve ende onblide
want si weet wel te voren
dat hare sone bliift verloren
tenen tide lach die gravinne
bi haren here met droeven sinne
ende seide here wat radi
onsen sone verliesen wii
ende al bi derre quaderssen
wine mogense verdoen no perssen
dore hem hi heeftse lief
dat es qualiic onse gherief
wat doen wi daer mede wettiis iet
die grave seide nenic niet
die vrouwe seide soe sal ic dan
ons raden ten besten opdat ic can
siet ghi wet wel dat wi varen
moeten te hove sonder sparen
te constantinoble in sinxendaghe
dan radic wel dat men bejaghe
ane den keyser dat hi neme
dese jonfrouwe dat hi gheteme
ende wi selent wederseggen sere
maer hi salt willen doen alse here
eist ons lief of eist ons leet
dit es dbeste dat ic weet
ende hise siere dochter gheve
ende alse wi wech siin dat hi de teve
doe verberren die wi haten
soe siere wi al verlaten
die grave seide ghi segt wel
dit sal men doen ende niet el
hets mi herde wel ghedaen
nu moete god in staden staen
der maget si behoeves wale
want op hare craectet altemale
hier binnen naect die vaert
dat si souden te hove waert
varen gheliic dat si daden
si daden ane diere ghewaden
alle diere voeren mede
echytes oec anedede
nuwe cleder ende fetyse
entie maget van diere wise
nu voeren si te hove waert
die maget was onvervaert
want hare dinc alle gader
set si ane den hemelscen vader
dus voeren si te samen
dat si tsinxenavonts quamen
te constantinople in die stad
ende alse die heren wisten dat
waren si utermaten blide
ende ontfingense ten stride
daer was spel ende feeste
ende grote feeste seit die geeste
drie daghe al omme ganc
men danste daer ende sanc
al waest daer vol van spele
wat holpt dat ics maecte vele
sonderlinghe was daer ghepriist
die maget van limborch ende ghewiist
ende seiden al oppenbare
dat si emmer comen ware
van goeden halven na haren sin
ofte hare ghedaente lieget in
selve die keyser priisdese sere
ende seide bi onsen here
woutse met miere dochter siin
ic hildse al dat leven miin
doen die feeste was leden
ende si hem thuus ghereden
ghinc die gravinne heymelike
toten keyser van den rike
ende nammene tenen nauwen rade
here seitsi dore god ghenade
ghi moet mi doen ene bede
ghi wet wel ic brachte mede
ene jonfrouwe met mi
ende niemen en weet wat si si
entie mint miin sone so sere
dat hi mi ende minen here
doeden wilt dore haren wille
ende wii en dorren lude no stille
hare doen enich quaet
nu hebben wi ghepeinst enen raet
dat ghi ons here bidden selt
ende oec nemen met ghewelt
ende doense met uwer dochter siin
dat en sal die sone miin
niet dorren wedersegghen
ende alse wi wech sien doetse legghen
waer ghi wilt in prisoene
of doetse wi hebbens te doene
die keyser seide bi gode vrouwe
ic salse houden sonder rouwe
ende doense met miere dochter siin
mi dunct die jonfrouwe fiin
vele goets ende eren weert
ic salse onthouden want ic beghert
hebben sint icse ierst sach
nu gaet soe ic ierst mach
comic ten grave ende salse onthouden
nichita peinsde dies moet god wouden
ende selve die duvel uter hellen
die keyser quam met vele gesellen
daer hi den grave vant
dien hi groete altehant
ende seide here oppenbare
dits iets groets dat ghi souct hare
die keyser seide met zoeten sinne
echytes waer es die gravinne
die jonchere seide here si es hierbi
soe doetse dan spreken jeghen mi
ic moet hare bidden ene bede
die vrouwe men stappans halen dede
die den keyser goeden dach
ontboet tierst dat sine sach
die keyser seide nichia vrouwe
ic biddu op alle trouwe
dat ghi mi gheeft ende laet siin
die jonfrouwe metter dochter miin
die vremde die hier quam met u
die gravinne antwerde nu
here inne mach er u gheven niet
mi souder af comen verdriet
daer omme moeten wiere u wernen
want mi ne steter niet tontberren
seide die keyser si moet met mi
echytes seide here waerbi
en machse miin vrouwe behouden niet
neen jonchere wats ghesciet
si moet hier bliven sekerlike
dore gode her keyser rike
soe biddic u dat ghi hare en doet
sprac die jonchere els dan goet
ic hebse liever sekerlike
dan al dat leeft op erterike
bi gode jonchere nu siit blide
ic sal hare doen tallen tide
gherne beide lieve ende ere
ic ben blide sprac die jonchere
dat si hier met u sal siin
dan si ware metter moeder miin
die maghet diet al hevet gehort
hare behagede wel des keysers wort
ende wert blide utermaten
si peinsde te hebben meer baten
met hem dan metter gravinnen
die keyser seide hier enbinnen
nu comt jonfrouwe met mi
here seide die maget dat si
u ghebot doe ic gherne
mi en staets niet tonberne
hier met si te wenen begonste
die gravinne si en conste
hare soe niet onthouden
si vloethogede want bi onscouden
hadsi der maget verdriet ghedaen
dies seidsi jonfrouwe welghedaen
dore onsen here van hemelrike
vergheeft mi nu onstelike
dat ic mesdadich ben
jeghen u want miin sen
begheret u te beterne sere
met onrechte dedic u onnere
dies willic u betren na uwen wille
die maget sweech onlanghe stille
sine seide vrouwe onse vader
vergeve ons onse zonden algader
dat ghi ane mi hebt verdient
ic blive van herten u vrient
echytes die jonchere welghedaen
die sach dat henen soude gaen
metten keyser die jonfrouwe
haddiis herde groten rouwe
ende nam orlof an hare
jonfrouwe seiti waric vare
soe blivic u ghetrouwe vrient
segt jonfrouwe holps iet verdient
dat ghi mi tselve weder waert
jonchere antwerde de maget ter vaert
al hebdi mi vele goets gedaen
ic hebbe leets soe vele ontfaen
van u gehadt ende selc doghen
dat mi daer omme verleiden moghen
alle manne die leven
jonchere hoe dat wiit nu begheven
dat selen wi tenen andren male
noch masschien betren wale
ende dat mi u moeder heeft gedaen
sal mi oec wter herten gaen
echytes was oec om dese zake
herde sere tonghemake
dat hi niet bat berecht en si
ende hi van der jonfrouwe vri
nu nochtan daer sceiden moet
rouwe ende toren moet
herde groet hem overghinc
want in de werelt en es dinc
dat die liede doet meer ontsinnen
dan dat sceden doet van minnen
lichtelec es sceden van goede
maer van minnen eist armoede
dies hadde die jonchere rouwe
entie hovessche jonfrouwe
nam orlof an alle dier waren
en hietse goden volen varen
alle die waren metten grave
waren gereckelec droeve daer ave
die maget die den jonchere
droeve sach so over sere
hare ontfarmes ende ghinc te heme
ende bat hem dat hi niet en neme
om haren wille ten groten rouwe
ten iersten soe en wert ene jonfrouwe
altemale niet verwonnen
daerbi die manne die beiden connen
vercrighen haren wille wale
o wi seit hi scone smale
ende mocht ic doch op hope leven
soe waric blide maer verdreven
heeft u miin moeder ende verwracht
ende in groten sere bracht
dat sal hare te spade berouwen
trouwe ic ben sculdich onser vrouwen
ic salt thuus soe bereiden saen
si salre omme hare hande slaen
den keyser des verwies
ende seide comt ave dies
ende laet onse jonfrouwe gaen
here seitsi hets ghedaen
dus sciet die maget van hen
een deel blide in haren sen
ende ghinc metten keyser te hove
daer si wart van groten love
die keyser deedse met siere dochter
dies si was blide want si mochter
wel te rechte blide om siin
ende dat jonfroukiin
des keysers dochter gecreech hare
soe lief dat si oppenbare
verbliidt was alsise sach an
int hof en was wiif no man
sine worden alle hare vrient
dies soe hadsi saen verdient
dus bleef si te hove
in bliscepen ende in love
ende siin har saken wel ghevallen
alsoe moet si doen ons allen amen
nu latic van der maget bliven
en wille u vort bescriven
van den goeden coeman
die ghinc soe hi best can
den rechten wech te limborch wert
al die zee nederwert
tote dat hi tere havenen quam
daer hi scepe vele vernam
daer ghinc hi toe ende besach
wat lande dat wesen mach
want hi en wiste waer hi was
dwalsch seide daer ict in las
dat hi der talen niet en verstoet
dies was hi droeve in sinen moet
doe ginc hi soe verre dat hi vernam
dat hi quam an enen coeman
die van colne was gheboren
doe peinsdi wel te voren
datten god daer hadde gheweget
stappans hi den coeman vreget
hoe die stad hiete ende dlant
het ware hem herde onbecant
ende hoe verre hi van colne ware
die goede man seide oppenbare
dese stad heet aueree
ende dit es die griexce zee
ende oec sidi te desen male
v hondert milen van colne wale
wat eist wildi darwert iet
die man seide in beghere el niet
dan ic mochte comen daer
dander seide ic seggu waer
mergen willen wi daerwert varen
met onsen scepe wildi tware
ghi moghet varen mede
die coeman diet gherne dede
seide en trouwen ja ic gherne
hem en stoet qualiken tonberne
doe ghinc hi met ten scepe waert
smargens bestont hi de vaert
ende porrede van daer
ende voeren wel een half jaer
eer si quamen te colne in de stad
ende doe die coeman wiste dat
wert hi utermaten blide
daer na in corten tide
nam hi orlof an sine heren
die hem gouden met eren
ende hi ghinc te limborch inne
die hertoge entie hertoghinne
vant hi daer ende heinrike mede
den jonghen hertoge van der stede
ende noch dreven si groet seer
om hare dochter in lanc soe meer
want si waenden dat si doet ware
omdat si vernamen ghene niemare
dant pert daer die maget op reet
dat die bere int wout verbeet
tierst dat die cnape den hertoge sach
ontboet hi hem goeden dach
ende seide here god gheve u ere
om uwen wille droevic sere
ende u verlies es mi leet
daer ic meer af te seggen weet
dan ghi of iemen int lant
die hertoghe seide altehant
waeraf meendi dat segt mi
here of ghiit ghebiet dat si
dats van uwer dochter die ic liet
daer si haren wille en hadde niet
wacharmen seide die hertoghe doe
wat bringdi mi selke niemare toe
miin dochter es doet dats waer
meer dan over een half jaer
die coman seide hets sceren groet
en trouwen si en es niet doet
si es in grieken wetic wale
nu eist ene ongheloeveghe tale
seide die hertoge dattu seghes
du best verre buten weghes
trouwen here in ben niet
ic seggu dat ic van hare sciet
op die zee ende wert mi ontfort
in grieken dat hebbic verhort
want ic ghelovede te comen hier
en te sine hare messelgier
ende te ghevene te verstane
waer si voer ende waer icker ane
quam sal ic u laten hoeren
wildiere toe gheven oeren
die hertoge seide ja ic en trouwen
een deel vergat hiere met siins rouwen
here ic was een coeman
die met sinen aerbeide wan
dies ic levede ende mine kinder
die ic niet en sach oit sinder
daer int wout miin goet verloes
here je sint hebbic altoes
ghedoolt sere tote dien
dat ic quam alse ghi moget zien
here doen ic beroeft was soe
en haddic twint te vane toe
si nament mi altemale
mi en bleef niet dat kint god wale
sonder doen ic sceden soude
soe nam ic broet dat in de moude
viel van miere kerren neder
ic waende thuus wert loepen weder
met groten rouwe clagende sere
mettien soe versagic here
uwer dochter die daer sat int wout
ende dreef groet onghedout
van vare want een bere groet
hadde hare part gebeten doet
si weende soe sere ende kermde
here dat mi meer ontfermde
haren rouwe ende hare jammerhede
dant miins selves scade dede
here si was onberaden
ende ic waende hare staen in staden
ende hebbense weder hier bracht
dien dach dore entien nacht
doolden wi in dat foreest
die pine van hongere was ons meest
doch quamen wi tere cappellen
daer wi twee doede ghesellen
vonden liggende in baren
dandre waren wtghevaren
in dat wout hem gheneren
want het waren mordeneren
tetene vonden wi goet gerede
ene tafele met enen witten clede
vonden wi ghedect ende alles genouch
doe ghingen wi eten onse ghevouch
tote diepe in den nacht
doe hoerden wi met groter cracht
die scakeren comen ghereden
ende wi ghingen met behendicheden
heymelec wt onghesien
ende ghingen wech weder mettien
dien nacht dore toten daghe
in groten wenen ende in geclage
recht tote priemetide
doen worden wi een deel blide
want wi ere vrouwen waghen
met vele riddren comen sagen
die vrouwen kinden miere jonfrouwen
ende seiden haer wat groter rouwen
hier om haren wille ware
ende liet miere jonfrouwe comen met hare
ende mi mede si soude ons beiden
met hare ter herbergen leiden
here doe saten wi opten waghen
entie waghenman ghinc jagen
dat soe moet ic gode claghen
dat wi saen waren ghedraghen
wt onsen weghe al te verre
dies wi te rechte waren erre
die vrouwe liet ons verstaen
dat wi wesen souden zaen
hier here in dit lant
een jonchere een scone seriant
sceen hi die reeter mede
die vrouwe grote bede dede
miere jonfrouwen in dien
dat si gherne hadde ghesien
dat si ten jonchere ware comen
ende sine te manne hadde ghenomen
miin jonfrouwe wederseit algader
en ware oft woude haer vader
here doe vonden wi daer
ene borch daer voeren wi naer
doe brochte ons die portier niemare
datter ghereden comen ware
die hertoghe van limborch ende sine mayseniede
doe en sagedi nie soe blide liede
alse wi waren doen wi u saghen
ende ghi begonst ons vraghen
wanen wi quamen doe makedi
ene brulocht tusschen die maget vri
ende met tusschen den jongelinc
maer alse men eten ghinc
ende haer miin jonfrouwe sechenen began
wert ghinder een gestuuf dat nieman
dies wedergade en hadde ghesien
hoe alle ghene duvele vlien
doen bleven wi allene int wout
ende dreven groet onghedout
dien nacht doolden wi allene wi ii
smarghens quamen wi op die zee
ende ic ghinc tere cappellen waert
die ic sach ende hadde beghert
dat miin jonfrouwe bleef op doever
ende miins beiden want coever
en hadde si niet wel te gane
dat kinne god eer icker ane
quam soe haddicse verloren
dies haddic groten toren
ic sachse voeren in enen boet
dies haddic rouwe groet
ende voerdense in grieken henen
in die stad van athenen
daerna en sagicse nie sider
ende ic ben te lande weder
comen ende hebbe geseit waer
sekerlec noch essi daer
ende dus sciedic van hare
dies mi was te moede sware
die hertoghe seide dits wonder groet
ic hebbe ghewaent dat si es doet
waer bi segdi dat si leeft
ende hoe si ghevaren heeft
dies wi u gheloeven te bat
want wi quamen tere stad
daer wi tpaert vonden verbeten
doen waenden wi dat si ware gheten
vort voeren wi bore verre
en vonden skakeren die ene kerre
brachten die si hadden gheroeft
dies sidi te bat gheloeft
wi vingense daer mense verdede
namense op hare kerstenhede
dat hem ghene dinc meer en derde
dan dat die coeman op die erde
dbroet nam dat van der kerren viel
cnape dat u sente michiel
lonen moete soudi kinnen
u kerre of ghise saget binnen
en trouwen ja ic wat soudic el
kennen soudicse herde wel
doe leide menne daer si stoet
ende noch lach daer op al dat goet
doe seide die cnape dat kinne god
die over al hevet ghebot
dat dese kerre was mine
eric ane die maghet fine
quam entie roveren quamen
diese mi in den woude namen
doe wert die hertoghe herde blide
ende seide her goet man tesen tide
hebdi mi verhoget een deel
u kerre die hier steet al gheel
liet men staen op die zake
opdat men noch den coeman sprake
dat mense hem soude wedergheven
hier bi soe essi noch gheel bleven
nu voertse wech ter goeder tiit
wildi hier bliven ende begherdiit
siit seker ghine wert niet verdreven
tote dat u god nemt tleven
die coeman seide dat lonu god
dat ghi mi biedt dit scone gebot
miin wiif miin kinder liet ic te lande
die commer hebben menegherande
ende al miin goet haddic met mi
daeromme begheric meer woudi
here dore god te wesen daer
si hebben de beide te swaer
dies soe lanct mi na hem sere
die hertoge seide bi onsen here
mi es leet dat ghi mi ontfaert
maer sidermeer dat ghiit begaert
soe moete u god onse here geleiden
doe en woude die coeman niet beiden
ende voer thuuswert herde saen
men gaf hem alse men mi dede verstaen
dwalsch bouc daer ict in las
groet scoenheit dies vele was
soe dat hi blidelike
sciet van den hertoge rike
ende vriendelec te gode beval
hem siin sine zaken al
na sine begherte ten besten ghevallen
alsoe moeten si doen ons allen
alse alle die crude beghinnen spruten
entie liewerke hare muten
ghelatet van trouwen die si weet
dat die scone zomer ontfeet
ende men sach den hasel bloyen
en woudic mi niet langher vermoyen
ic en woude volscriven dese istorie
entie mi dicke mine memorie
verdroefde ende vermancoleerde
ende sere discordeerde
doch en liet ics daeromme niet
dore ene diet mi maken hiet
die vrouwe es van minen sinne
es venus gherechte minne
soe sal ic noch troest ontfaen van hare
want sekerlec oppenbare
dragic pinen meer dan ghenouch
dier ic noch niet hebbe miin ghevouch
dat ic bi zaken varen liet
nu biddic gode diet al vorsiet
dat hi mi gheve sin ende spoet
soe dat ict volmaken moet
tenen tide van den jare
ic wane dat in den meye ware
dat scone stont loef ende gras
was die hertoghe daer ic af las
te limborch ende heinriic siin sone
die vrome was ende scone
daer waren vele hoger liede
in de borch daer dit ghesciede
die hertoghe seide ghi heren hort hare
wel eist recht dat ic mesbare
ende ben ic rike man van goede
ende weet dat in armoede
miin dochter leeft ende in meswende
ende es in grieken in ellende
ende inne doese zoeken niet
bi den here die hem crucen liet
vondic iemene dier woude varen
ic sout hem lonen sonder sparen
dat hi mi al miin leven lanc
soude dienen ende weten danc
heinriic siin sone horde al toe
wat siin vader seide doe
hi seide lieve vader here
wet wel dat ic tsarmere
out genouch ben ten wapenen te vane
ende daer met omme te gane
ic wille ridder siin ghedaen
ende van u dan varen saen
miere liever zuster zoeken
al die werelt mach mi vloeken
dat ic soe langhe hebbe gespaert
die vader antwerde ter vaert
trouwen sone ghine vaerter niet
verloric u toren ende verdriet
ende rouwe sonder begheven
bleve mi vort al miin leven
soe ware miin troest al verloren
doe seide die jonchere wtvercoren
bi gode here en mach niet bliven
met swerden moet men mi ontliven
of ict liete om al die have
van vranckrike diese mi gave
maect mi ridder of ghiit ghebiet
ende en wildiis doen niet
soe willic varen altehant
bidden den hertoge van brabant
dat hi mi ors ende wapenen gheve
hi saelt wel doen hi es miin neve
die hertoghe seide sidermeer
dat wesen moet soe doe ict teer
dan ic u elre varen late
god gheve datter ons af bate
comen moete gereet u
tesen sinxenen dat hier bi es nu
soe willic u ridder maken
die jonchere was derre zaken
blide ende bereide al
dat hi daer toe behoeven sal
des sinxen dages was al bereet
tsinen bouf dat men weet
dat hem behoefde ten ridderscape
des sinxen dages doe die knape
opstoet ende hem ghereide
met guldenen cledren hi hem cleide
ende ghinc te biechten oemoedelike
ende bat gode van hemelrike
dat hi die ordene moeste ontfaen
die hi doe soude anegaen
te gods eren entie siere zalicheit
god here dore u drievuldicheit
moetiis mi onnen ongespaert
doe ghinc hi te messen waert
ende hi ontfinc daer met eren
den heyleghen lichame ons heren
doe quam die hertoghe toe ghegaen
ende doen die messe was ghedaen
die hertoghe spien sine sporen
daerna gordi hem tswert vercoren
en seide hier ontfadi tswert
omdat ghi daer met onververt
die heyleghe kerke bescermen selt
daer ghise vint in onghewelt
weduwen ende wesen seldi ontladen
waer ghise vint onberaden
keert onrecht waer ghi moget
vordert recht dats grote doget
gaet te messen ente ghetiden
siit coene in elken stride
ende en ververt u niet
al eist dat ghi meer siet
wederzaken dan uwer ghesellen
want wi hoeren tellen
dat judas makabeus seget
dat die victorie niet en leget
in grote hoepe van guede
noch in vele lieden maer die vroede
god onse here van hemelrike
ghevet al geheelike
entie wile dat hi dit sede
gaf hi hem enen halslach mede
en seide sone dese slach
sal u gedincken doen den dach
dat ghi leeft nu siit goet man
ic sal opdats mi god an
antwerde die nuwe ridder saen
mettien siin si in die zale gegaen
ende ghingen eten ende waren blide
tote sanders dages mettentide
smargens vrouch doen de dach
die nuwe ridder baren sach
soe stont hi op ter vaert
ende ghinc te messen waert
ende alse die messe was ghedaen
quam hi in die zale ghegaen
ende gruete den hertoge sinen vader
ende siere moeder beide gader
here seiti nu es u cont
twii ic wert ridder terre stont
miere suster hebben wi verloren
dies wi alle hebben toren
men heeft ons geseit dat si noch leeft
in grieken eest dat mi god gheeft
ghesonde ic salse zoeken varen
in grieken sonder lagher sparen
ties icse vinden mach
ende inne wane achter desen dach
niet langher beiden tenegen stonden
tote dien dat icse hebbe vonden
of ic sterve in den wille
die hertoghe sweech onlange stille
maer seide sone sidermeer
dat ic en can ghenen keer
vinden ghine wilt emmer varen
god onse here moet u bewaren
droeve lati mi ende ellendich
lieve sone nu siit ghenendich
ende onververt noch niet en spaert
enghene dinc dats miin raet
men sal u gheven zomeren ende cnapen
die vore u voeren selen u wapen
bi gode ic en wilre niet
soe wat soe miins ghesciet
mine wapene ende ander dinc ghene
ic wille varen allene
die vrouwe die dit verstoet
wert herde droeve in haren moet
ende seide sone ontfaerdi mi
mine welvaert voerdi metti
maer doch ben ics te min beswaert
dat ghi uwer suster zoeken vaert
miin her heinric die niet en woude
letten hiet dat men boude
sine wapene brachte alse men dede
ende hi wapendem daer ter stede
met roden wapenen altemale
enen wapenroc van sindale
die roet was dedi ane
ende daer in ene halve mane
van witten zilvere verheven
siin moeder haddene hem ghegeven
doe brachte men hem i ors geleit
met selker paruren ghecleit
die sat hi op blidelike
ende nam orlof haestelike
ane vader ane moeder sonder sparen
ende ane alle diere waren
ende baden gode dat hine geleiden
moeste doe voer hi wech sonder beide
nu vaert die ridder siere straten
ende heeft droeve liede ghelaten
met feesten reet hi ten woude waert
stouteliic ende onvervaert
ende doen hi binnen den woude quam
ende dweder soe scone vernam
begonsti een liedekiin
van minnen scone ende fiin
ende reet met feesten soe
recht toten avonde toe
des avonts doent doncker was
beeti van den orsse int gras
ende liet bi hem peinstren daer
die ridder hadde cleinen vaer
hi lach ende sliep in sinen scilt
alse een die gherne rusten wilt
hier binnen heeften vernomen
een bere ende esser toe comen
ende dors begonste te neyen sere
soe datter bi ontspranc die here
stappans hi doe opstoet
het hadden wonder herde groet
want den orsse deerde ende was
doe sach hi neven hem int gras
den bere dien dors ontsach
doe haesti hem wat hi mach
ende ghegreep scilt ende spere
entie bere settem ter were
ende ghinc hem metten claen toe
maer die ridder geraecten doe
metten spere wel ter core
recht in die borst vore
ende stacken ter herten in
dies was hi blide in sinen sin
ende ghinc weder sitten neder
nemmeer en dorsti slapen weder
smergens doet daghen began
stont hi op die edele man
ende reet sinen wech wege
onse here moet hem gheven zeghe
toter hogher verspertiit
mettien hordi groet ghecriit
bi hem doe reet hi daer
met groter haest doe sach hi waer
v mordeneren hadden ghevaen
enen ridder welghedaen
ende ii siere knapen mede
dit dochtem jammerhede
entie knechte creten sere
om dat men mesvoerde haren here
her heinriic quammer toe ghereden
ende vragedem met haesticheden
wat hem die ridder heeft mesdaen
dat sine voerden dus ghevaen
si seiden dat selve dat ghi doet
nu bettet vollic neder te voet
of ghi moet beeten sonder hoverde
ende daer toe sceden van uwen perde
alse miin her heinric dese tale
hoerde bequam si hem niet wale
ende seide soucti dit quadien
bi der maget sente marien
ghi selt hier alle laten tleven
die drie hebben den ridder begheven
ende voeren heren heinrike toe
her heinriic vinc doe
ten swerde daer hise met ontfinc
soe wee hem dat hise beginc
want hi slouch den enen boven
op thovet dat hiit hem heeft gecloven
recht toten scoudren neder
doe vertoech hiit weder
ende slouch den andren inne
van boven den hoefde toten kinne
doen ghingen hem dandre iii toe
dat groet wonder was ende hoe
hiis metten live mochte ontstaen
hier binnen laet hi gaen
siin swert omme haefscher hande
ende slouch den enen onder die tande
dat hem thoeft viel van den buke
gheselle seiti van den struke
dunct mi es die tscop verloren
die ander twee hadden thoren
ende ghingen hem vaste ane
ende hi weerdem met slane
dat hi gheraecte bi ghelucke
den enen dat van hem i stucke
siin arm al metten swerde ontspranc
gheselle seiti swaer gheclanc
en maecti meer derre potenten
alsoe sere alst es in den lenten
selden sal men vinde die crude
die vergadren selen die hude
doen die v gheselle sach
dat siin gheselle ter neder lach
haddi soe grote vrucht
dat hi hem selven sette ter vlucht
her heinriic ontbant den ridder daer
doe ghingen si hem volghen naer
maer saen was hi hem wten oegen
den ridder dien siin doghen
sere derde seide here
dese quaet al es hi sere
ghequetst hi sal ons wisen wel
waer die mordeneren fel
siin of wi nemen hem tleven
hi ware quaet achter bleven
miin her heinriic toech siin swert
ende liep te hem wert
entie ghene riep ghenade
segt eer ic u meer scade
wildi mi leiden daer ic sal
u ghesinde vinden al
hi seide here ja ic bi gode
al eist dat ict doe noede
die mordenare sat op siin pert
ende leide den ridder ten woude wert
ende quamen op ene valeye gereden
mettien sagen si daer beneden
ene capelle met ere planckise
wel ghemaect vaste van prise
die roever seide siet ghi heren
sal ic u die waerheit leren
soe seldi hier ghesellen vinden
comt naer dorredi u gheninden
ghi selt nu ghelden mine mouwen
doch hebdi den iersten rouwe
sprac miin her heinriic wetic wel
doe riep die mordenare fel
ghesellen ghesellen comt hier wt
si siin hier comen sonder geluut
die onse ghesellen hebben verslagen
alse dat ghene riddren sagen
worden si vererret sere
doen toech tswert die vremde here
ende slouch den ghenen ten tanden toe
ende seide hoe seldi roepen hoe
doe quamen si vore die capelle gereden
ende sagen comen met haesticheden
vii mordeneren wtspringen
diese bi den breidelen vingen
miin her heinriic wert gram
dat menne bi den breidelen nam
ende hief tswert ende slouch den ghenen
dat hem thoeft al ghinder henen
viel van den halscnocke
ende wentelde geliic enen blocke
dander weerdem herde sere
entie goede vremde here
ende miin her heinriic noch verdrouch
tswert daer hi met noch enen slouch
soe sere ter erden neder
dat hi nemmer op en rechte weder
enten hals metten arme ave
gheselle al waert dat men u gave
goet ghine wistet hoe ghenemen
ic sal noch dandre aldus verlemen
sprac die riddre metter manen
dandre die hem noch wanen
verweren vochten noch vromelike
ende slougen op miin her heinrike
meneghen slach sonder begheven
en daet god hi ware bleven
diene bescudde met siere cracht
her heinriic die sere vacht
heefter noch ii geslegen doet
dandre hadde den anxt soe groet
ende vloe achter in ene posterne
her heinriic die hem volgen soude gherne
herhaelde den enen
ende minctene van ii benen
ende seide gheselle nu cruupt henen
uwe hexteroeghen siin verdwenen
ghine dorfste nemmer claghen
alse dat des ridders knapen saghen
waren siis utermaten blide
miin her heinriic volgede tien tide
den andren in die haghedochte
soe langhe hi op ende neder sochte
dat hine vant al waest spade
entie ghene riep ghenade
here seidi ontfarmt nu miins
ic sal u soe vele gheven smiins
dat ghiere op al u leven
selt onthouden sonder begheven
miin her heinriic seide dat si
nu comt af ende ghevet mi
die ghene seide here gherne
doe leidine in die posterne
ende wiisdem zilver ende gout
ende ander sierheit menichfout
lakene wiin ende coren
gheliic die lieden hadden verloren
baken ossen orssen mulen
niet en liet hiis hem ontsculen
hi en besagt altemale
miin her heinriic seide loept ende hale
den andren riddere daer boven
gherne ic ben soe verscoven
sprac die ghene ter droever tiit
werdic gheboren dat ghi siit
soe miin meester ende miin here
haddics raet ic hate u sere
mer nenic inne weets wat doen
u en es niemen ontfloen
hets al verslaghen tote mi
her ridder segt waer sidi
miin here ontbiedt u dat ghi comt
ghi vint hier binnen dat u vroemt
ghi moget wel seggen ter goeder tiit
soe quaemdi in desen striit
ende tonsen groten onghevalle
siin onse ghesellen doet alle
die ridder quam daer beneden
ende besach die scoenheden
miin her heinriic hi seide
here wi vinden goede ghereide
ten etene wert nu laet ons eten
en trouwen gherne wine weten
waer wi margen vinden iet
en trouwen ghine messegt niet
seide die ridder van limborch
ten knecht seidi ganc ende besorch
spise die wi eten mogen
die knechte die wel in hoghen
waren haelden hem ghenouch
want si vonden wel haer gevouch
dus aten si ende waren blide
ende gherust van den stride
miin her heinriic sprac den ridder toe
ende vragedem hoe
hi quam ane die mordenaren
ic segt u here ic quam ghevaren
van brabant wert ende soude
gherne varen opdat god woude
tote triere in die stad
ende mach u seggen om wat
opdat ghiis selve niet siit vroet
die hertoge van loreine hi doet
dien van der stad grote pine
want hi dronghe hem af gherne tsine
hi ende siin broeder ende hise verdronge
ende men den bisscop dwonghe
entie heyleghe kerke te male
die ghene soudse berechten wale
sine willens doen niet
wat soe hem daer na ghesciet
dies heefti die stad beleghen
met meneghen coenen deghen
die daer in siere helpen siin
met meneghen here van opten riin
daer es die coninc van byhem
entie hertoge van oestrike met hem
die hertoge van beyeren die grave van baren
ende van lutselborch die grave twaren
dus siin si binnen sere verladen
mochtem iemen staen in staden
god souts hem lonen nu ende echt
want si striden om hare recht
ende daerwaert soe hebbic den wille
heden quam ic te minen onwille
ghereden in dit foreest
so helpe mi die heyleghe gheest
eer ics iet wiste si mi vingen
ende sere mesvoeren ghingen
ende noch meer souden hebben gedaen
en waric bi u niet ontgaen
here nu wetti almale
miin ghescien van op ende tale
miin her heinriic die ghehort
hevet des ridders wort
seide here ic wille twaren
met u henen te triere varen
opdat ghi miere gheselscap gheert
bi gode here ic hebse wert
sprac die ridder ende wille u
dienen beide hecht ende nu
dies hebdi jeghen mi verdient
dat ic ben u ghetrouwe vrient
hier binnen hebben gheten
die riddren die lettel weten
wiet te voren vergouden heeft
miin her heinriic seide en leeft
man die meer eneghe zake
beghert no bat ware te gemake
dan ic nu te slapene doe
die ridder hi antwerder toe
bi gode hare gaet liggen slapen
ic sal wale minen cnapen
tuwen orsse doen nemen ware
miin her heinriic seide oppenbare
soe willic dan ligghen neder
alst tiit es soe roept mi weder
doe ghinc hi nederligghen slapen
te sinen orsse sagen die knapen
ende gaven hem hoys ende corens genouch
dat wale was siin ghevouch
want in tween dagen coren en at
die knapen die oec waren mat
ghingen slapen entie ridder mede
nu merct wat die mordere dede
die soe hadde ghenade ghebeden
hi quam met behendicheden
tote daer miin her heinriic lach
ende hief siin swert ende gaf hem enen slach
ende waendem afslaen den hals
die ridder hadde meer ghevals
ende ontsprac ende sach den ghenen
metten swerde die wel waende hene
hem maken ende vlien
miin her heinriic vlogedem mettien
ende herhaelden weder
ende slouchen metten scilde neder
ende nam hem tswert wter hant
ende maecter af enen truwant
ende slouch hem af die hande beide
doen hiit ghedaen hadde hi seide
segt ribaut hoe waerdi soe coene
dat ghi u pinet dit te doene
die ghene seide here ic segt u
altoes soe hebbic tote nu
coene gheweest in mordaet
ende nemmer gheweest een quaet
ende daer na eist mi wel comen
ghi hebt mi mine ghesellen ghenomen
die hier maecten dese cappelle
mi en es bleven gheen gheselle
ende selve hebbic die hande verloren
dat seggic u wel te voren
ghi moget van ghelucke spreken
dat ghi niet en siit dorsteken
nu vaert alse ghi wilt hets dach
ende voert vor u uwe bejach
mi lati met droefheden
doe wecti met haeticheden
den riddre ende sine knapen
die noch herde vaste slapen
doen stonden si op ende namen tgoet
ende dadent laden metter spoet
ende voerdent met hem enweghe
god gheve den nuwen ridder zeghe
want hine begheres twint
die ridder sende met ghenint
thuuswaert metten garsoen
her heinriic vragedem wat hi doen
woude hi antwerde twaren
ic wille met u te triere varen
ende uwe gheselle wesen
die ridder antwerde mettesen
bi gode here ic diene u gherne
doe lieten si die posterne
ende reden hare straten weghe
die ridder seide dat u god gheve zeghe
soe moeti seggen mi
here welc u name si
dat ic doch tere ander tiit
als ic vertelle wie ghi siit
moghe seggen uwen name
miin her heinriic die sonder blame
altoes was seide wildiit weten
heinriic ben ic gheheten
van limborch sertogen kint
nu segt mi ende en heles twint
hoe dat u name si
die ridder seide men heet mi
her arnout van ardenen
bi gode quaemdi noch darwert henen
ic souts herde blide wesen
doe reden si wech mettesen
den dach toten avonde toe
ende quamen ghereden doe
in ene stad die vitborch hiet
daer bleven si sonder verdriet
ende vernamen oec daer dat
dat die van triere uter stad
waren ghevaren tenen stride
entie van banderside
drevense weder in met crachte
ende volgeden hem tote op haer grachte
daer ontfingen die van der stede
scade die hem swaer dede
doe miin her heinriic dat verstoet
seidi here docht u goet
wi souden mettien van binnen varen
trecht es met hem ja wi twaren
sprac her arnout ic raet wel
dies nachts hadden si spel
ende sliepen met ghemake
ende hem en gebrac ghene zake
smargens doe die dach ontspranc
entie liwerke sanc
stonden op die riddren beide
ende daden leggen hare gereide
ende saten op metter vaert
ende voeren te triere waert
miin her arnout seide ridder here
wine dorven ons niet haesten sere
wi siinre in viere milen bi
miin her heinriic seide segt mi
es die stad al omme beleghen
ende oec in welker weghen
wiere comen selen inne
miin her arnout antwerde met sinne
here in dese zide van der stad
loept een water ende dat
hoet van luselenborch die grave
diere quaet ware te bringen ave
ende met hem die grave van baren
mochtewiere te watre in varen
soe moesten wi van boven comen
anders werdet ons benomen
miin her heinriic antwerde doe
stappans miin her arende toe
ende seide dan mach niet ghescien
si selen mi dore hem voren zien
ic wille te rechte dore hem riden
hoe here en wildi dan niet striden
sprac miin her arnout wat segdi dan
ja ic entrouwen oft mi god an
eer ic nemmer come in de stad
here ende wat holpe u dat
dat quame u ten cleinen baten
u leven soudi saen laten
entrouwen dit wert geaventurt
want niet en zoet niet en surt
ic salt emmer aventuren
here dat moet siin ter goeder uren
ende onse here moet u bewaren
entrouwen in dar met u niet varen
ic wille varen van boven in
her arnout hadde droeven sin
dat die riddre woude varen
jeghen soe menich moederbaren
maer hi bat gode onsen here
dat hi behouden moet liif ende ere
die riddre voer boven weghe
ende miin her heinriic dien god zeghe
gheven moet voer te rechte
mettien ontmoeti ii knechte
die rechte wten here quamen
ende tierst dat si den ridder vernamen
groeten sine ende seiden
here god moet u gheleiden
kinder dat lonu onse here
dat u god gheve ere
hoe staet nu in dat here
eist altoes ghereet ter were
of die van binnen wte quamen
doe die knechte dat vernamen
seiden si here bi gode jaet
ic waent dach no nacht en staet
men vinter liede ghenouch ghereet
sonder alsoe vele alst nu steet
om dat van lusenborch die grave
heeftse alle doen ligghen ave
ende heeftse doen eten met heme
die ridder seide als ic verneme
soe eist nu in den etentiit
nu segt mi ter goeder tiit
waer dat si vergadert siin
here bi der trouwen miin
sidi ghene tenten alle viere
ende op elke ene baniere
van lazore daer dore varen
witte baesscen of striipte twaren
met enen leeuwe van kelen roet
bi den here die mi gheboet
daer eten si met groter eren
ende in die meeste die meeste heren
doe miin her heinriic dat verstoet
wert hi blide in sinen moet
ende beval te gode die kinder
ende voer haesteliicke ghinder
tote daer dat heere at
niet een boghescote van der stad
dat dochtem siin ghevouch wale
sonder te sprekene enege tale
voer hi in die meeste tente
stoutheit groet ende ghenente
dedi daer ane entrouwen
die heren die alles rouwen
vergheten hadden waren blide
ende miin her heinriic banderside
mercte wel die meeste heren
hi reet vort sonder keren
ende seide ghi heren dore wat
ligdi hier vore die stad
om dat ghi wilt gode onterven
ghi moetet laten of besterven
nu siet wat micti te doene
doen antwerden die ridders coene
wat comt ons dese calengeren
hi mach lichte hem selve verseeren
men jaghen wech siere verde
doen miin her heinriic dat horde het derde
hem wtermaten sere
ende seide bi gode her grave here
van luselenborch ghi moet met mi
in die stad of ghi
selt mi lachterlec ontbliven
met potten met messen met kniven
worpen si na hem alle
ende hi ghegreep bi gevalle
den grave van luselenborch daer hi sat
ter tafelen wien soe dat
lief of leet te siene was
ende leidene als ict las
vore hem dwers in siin artsoen
doe slouch met sporen die baroen
haesteliic ter stad waert
ende dat here wert ter vaert
alle in roere ende vinghen
dies sine saghen bringhen
van luselenborch den grave soe
ende volgedem alle toe
maer hi slouch sere met sporen
dies hadden sine zaen verloren
ende van der stad diene sagen comen
hebbene wel vernomen
dat hi sere die stad beghert
ende liepen vollec derwert
ende lieten den ridder in
sere blide om haer ghewin
waren die portren van der stad
menichwarf men te gode bat
datten god ghesterken moete
die grave die op sine voete
bleef onder die porteren staende
hi bat hem ende maende
dat si hem en mesdaden niet
miin her heinriic seide wats ghesciet
men sal u doen maer alle ere
dat hopic an onsen here
dan saelt seiden die heren doe
diere waren comen toe
miin her heinriic entie grave
daer ghenouch te seggen es ave
worden eerliic in die stad ontfaen
ende alle die liede wisten saen
dat daer een ridder comen ware
die wten here oppenbare
den grave van luselenborch ontfoerde
dat dochtem coenheit ende boerde
dat enich ridder soe dede
in de scoenste herberghe van der stede
daden si den ridder herberghen doe
mettien quam daer die bisscop toe
diene herde wel ontfinc
menich menssche daer ghinc
om te besiene den ridder coene
die bisscop seide wi haddens te doene
here wel dat ghi hier quaemt
want bi mier trouwen ghine vernaemt
nie donrecht dat men ons doet
nu dunct mi dat god onser rouct
ende heeft ons te sorcorsen u
ghesent ghelovet ane hem nu
nu segt mi here dat u god lone
sint ons steet dus onscone
wat radi ons ane te gane
hier leit met menegen sconen vane
die hertoge van loreine ende siin broeder
die hem pinen gode ende siere moeder
jammerliic tonterven hier
doe antwerde die ridder fier
here hier es te desen male
die grave van luselenborch ic rade wale
dat wine senden om die soene
ende hiere hem met pine wel te doene
ende laten varen siere vaerde
hi es man van soe goeden aerde
het sal ons mee te baten comen
dan wi goet hadden ghenomen
ende wine hadden gheblameert
hi es ghenouch te barenteert
ende sal onsen wille doen
die bisscop antwerde den baroen
doeter al uwen wille mede
het willen alle die van der stede
miin her heinriic sprac doe
den bisscop van triere toe
here so doet dan ontbieden
die vorbaerste van uwen lieden
ende latet hem verstaen
duncket hem oec wel ghedaen
soe mach ment doen vele te bat
die bisscop ontboet die van der stad
ende si quamen alle saen
doe liet hem die bisscop verstaen
ende seidem een sermoen
van onsen here die in den troen
sit ende nochtan al vorsiet
wat dat in erterike ghesciet
ghi heren seiti ghi wet wel
dat ons die hertoghe fel
heeft beleghen met onrechte
met algader sinen gheslechte
dat wi qualic moghen weren
nu heeft ons god ghesent hier neder
enen ridder enen man
die wel an die wapenen can
die ontforde wten here
den grave van lusenborch sonder were
ende heeften ons bracht al hier
nu raet ons die ridder fier
dat wi den grave laten varen
ende hi hem pine sonder sparen
hoe hi ons te payse ghebringhe
doet hiit oec ent wel verghinge
dat si goet en doet hiis niet
hi en sal ons selve gheen verdriet
doen ende sal varen siere verde
hi es man van soe goeden aerde
comen hi sal thuuswert tien
ende alse dat die andre sien
dat wi hem doen soe vele eren
selen si oec thuuswert keren
dit raet hi u heren van der stad
die een beter weet hi segge dat
doen dat volc dat verhorde
riepen si met enen worde
bi gode het dunct ons wel gedaen
wi willenre alle met gaen
wat ons raet die ridder coene
dat siin wi ghereet te doene
wi willen hem dienen toter doet
stappans men den grave ontboet
ende hi quam altehant
aldaer hi die heren vant
doe hieten sine willecome
hi antwerde god gheve u vrome
ghi heren wat begheerdi smiins
ic ben ghereet ende wille tsiins
u gheven om te quitene mi
miin her heinriic die ridder vri
seide here ic seggu dat
dat die heren van der stad
des en twint niet begheren
mochten si haer recht allene verweren
daer si alle omme te stridene dincken
eer siit hem iet laten mincken
dat si begheren boven al
mi dunct dat ment u laten sal
ongherentert henen varen
oec soe bidden si u tewaren
dat ghi dore die ere van gode
wesen wilt hare ghetrouwe bode
ten hertoghe ente sinen broeder
dat si nemen raet een lettel vroeder
ende laten gode siin recht gebruken
en condise dus net gheluken
soe biddense u dat ghi keert
ende laetse onghequetseert
ende siit doch hare goede ghebuer
ende bliven moet al eist hem stuer
die hertoge moet uwes te doene
altoes hebben her ridder coene
te desen worde antwerde die grave
goeden tiit soe comic ave
miin ghevanckenes dat dunct mi
her ridder ic biddu dat ghi
met mi vaert ten hertoghe nu
op miin gheleide soe nemic u
ende nemt ii portren van der stad
ende vernemt hoe ende wat
ic den hertoghe segghen sal
bi den here dien wi al
anebeden ic sal die tale
hem allen seggen alsoe wale
dat u sal hebben wonder groet
bi den here die mi gheboet
seide miin her heinriic ic vare mede
twee portren van der stede
nam hi mede ende voer van daer
ende voeren al oppenbaer
tote van luselenborch sgraven tente
god laetse keren sonder gescente
nu was die grave wel ontfaen
men vragedem sere hoe hi ontgaen
ware alsoe haestelinghe
ende of hi grote reymeringhe
hadde ghelooft daer hi hem mede
hadde ghequiit wter stede
ende of dat die selve ridder ware
diene ontfoerde oppenbare
die grave antwerde saen
bi gode mi en was in de stad niet ghedaen
dan al goet ende alle ere
dies ic mi belove sere
na dat mi was vergaen
ende dese riddre heeft ghedaen
ane mi sine edelhede
soe doen die portren van der stede
sine baden mi maer ene zake
ofte ic mach dat ic make
jeghen den hertoge haren vrede
ende haren pays ende hier mede
laten si mi henen varen
doen bracht ic met mi twaren
desen ridder op miin gheleide
ware iemen op hem messeide
siit seker dies dat hi
al dat selve doet mi
doe die grave van baren hadde vernomen
dat van luselenborch ware wedercomen
die grave was hiis herde blide
ende reet te hem tien tide
ende ontfincken blidelike
bi gode seiti dien ik wike
al theer heeft om u zake
sere gheweest tonghemake
in welker wiis sidi ontgaen
doen verteldiit hem saen
sidi bi onsen here
nu hebben si met dogeden sere
ons allen verwonnen nu
nu willic varen met u
ende wille oec helpen om de zoene
doen ontfinc hi wel den ridder coene
ende boet hem sinen dienst sere
ende miin her heinriic die here
danckes hem ende seide
ghi heren dore u edelheide
helpt die van der stad dore gode
die hertoghe hi machse noede
onterven willen met onrechte
die grave van baren seide ic slechte
den ghenen dien doghet verwint
die porteren en waren niet kint
die varen lieten dus den grave
varen wi wech comen wiis ave
het es emmer toe mee dan tiit
miin her heinriic seide ghi siit
wel beraden dunct mi
ende mettesen reden si
ten hertoghe wert over dwater
met enen scepe daer in sater
metten grave herde vele
ende reden wech met spele
soe verre dat si ten hertoghe quamen
ende tierst dat sine vernamen
groeten sine hovesscelike
ende hi hietse haestelike
groet willecome wesen
den grave vraghedi mettesen
here hoe sidi ontgaen
uter stad daer ghi gevaen
in waert met mesvalle groet
ende onlanghe daer in hebt ghedurt
dat wondert mi herde sere
en darf niet hertoghe here
die lieden daden mi alle ere
dies ic hem dancke herde sere
ende met allen rechte weten moet
si en wouden van mi gheen goet
dan dat ic om haren pays sprake
ende ghise liet met ghemake
daer om biddic u vriendelike
dore onsen here van hemelrike
dat ghise laet ten payse comen
si en hebben u niet ghenomen
ende ghi souct hem onrecht ane
het sciint dat ghi hare ghevane
her grave waert ghi helpt hem wel
maer si behoeven te hebben el
den taelmanne selen si mi ontsitten
ende ic hier doghe somers hitten
ende des winters couds vii warf
bi den here die noit en verstarf
of ic hebs minen wille
sprac die hertoge nu swiget stille
here her grave dies biddic u
wi hebben hier alle tote nu
beleghen die stad ende selen keren
dore enen man met onneren
dan dadic om ghene have
aldus en treckicker niet ave
die grave van lusenborch sprac doe
echt den hertoghe van loreine toe
ende seide ghi hebt onrecht groet
die liede bleven eer alle doet
eer si oec in hant ghingen
anders sins moetise oec dwingen
dan met uwer hogher tale
ghi moget u tale wel smalen
ende merren u daet of ghi cont
maer eer ghi ene porte wont
twaren si soude u costen eer
goets ende volcs meer
dan ghi winnen sout in de stad
die hertoghe seide sidi mat
her grave soe vaert u thuuswert rusten
ghi wilt mi goeden tiit custen
dore dat u een ridder vinc
onder u liede ende ontghinc
dies modi u sere scamen
men sal u emmermeer blamen
bi gode hertoghe ghi segt waer
die mi vinc sieten daer
hi heeft u herde wel besien
ghi selt hem lachterliic ontfien
mach hi u ghegripen tenegher stede
hi en doe u dat hi mi dede
ende dat ware u de merre onnere
die nu wilt siin soe groten here
die hertoghe seide es hi dat
hine keert nemmer in die stad
ic bereidene soe goedeweet
hi sal eist u lief of leet
met ons henen varen
ongestaedt sprac die grave van baren
ende nemmer en wert soe coene
dat ghi hem piint te mesdoene
die hertoghe sprac mettien
ic salne metten oeghen ansien
den ghenen diene mi sal ontfoeren
lude riep hi tier uren
vaet ten wapenen ghi heren
laet sien sal hi ons ontkeren
die grave van lusenborch seide
den ridder bracht ic op miin geleide
ende salne weder henen voeren
ende salre om aventuren
liif ende goet bi onsen here
die hertoghe balch hem sere
ende seide her grave ghinc selt
die wile dat durde dit ghescelt
wapendem menich deghen
miin her heinriic die ghesweghen
noch heeft seide her grave
comen wi des sceldens ave
ende keren wi tuwer tenten wert
hebbic doch wapen ende swert
ende ghesonde god hebs danc
ende noch en ben ic niet soe cranc
dat icse te sere ontsie
maer doch eist beter dat ic vlie
dan ic allene met cleinder were
bestonde te vechten jegen al dit here
den hertoghe ontsie ic alsoe lettel goet
twaren here alse hi mi doet
nu willen die heren henengaen
die hertoghe vinc ten wapenen saen
ende alle sine liede godeweet
dierste diere was ghereet
dat was die hertoge van oestrike
hi entie sine quamen haestelike
ende reden den heren naer
die heren vonden dat es waer
hare scepe beiden na hem
die hertoghe die sinen sen
sere stoet om wel te doene
was naest altoes den ridder coene
ende riep bi gode ghi bliift hier
alse dat horde die ridder fier
seidi gaet int scip ghi heren
hier comt een die mi keren
wilt doen ende es wel gereden
en trouwen hine ontvliet mi heden
ic sal weten wet hi begheert
die ridder hi trac siin swert
alsoe alse hi stoet te voet
ende quam in sertoghen ghemoet
ende vragedem wat hem derde
ic wille siin meester van uwen swerde
ende u selven voeren met mi
bi gode hertoghe soe sidi
herde sere onberaden
het soude mi alle miin leven scaden
gavic u een haer wt minen croke
ende alsoe vele te men beloke
maer ic weet wel dat ghiit doet
om dat ghi ziet dat ic te voet
ben ende wilt mi u ors gheven
die hertoghe die siin leven
van ernissen waent laten
seide ic mochte mi selven haten
en woudic dit niet stappans wreken
hoet u her ridder ic sal u steken
die ridder seide alse ghi wilt
hi warp vore hem sinen scilt
entie hertoghe van oestrike
quam ghereden crachtelike
ende stac op hem siin spere
die ridder die siins ghere
groet hadde hief tswert
ende slouch den hertoge wert
opten erm met goeder trouwen
dat hi hem al metter mouwen
ende metten spere viel ter neder
die hertoghe waende keren weder
maer die ridder gheraecten echt
soe dat hi averecht
ter neder viel van sinen perde
die ridder die des ors gherde
vincker toe ende sprancker boven
sine aventure begonsti loven
hi seide ghi heren vaert enweghe
god die moet ons gheven zeghe
als ic in die stad wille varen
neen here sprac die grave van baren
twi wildi varen in uwe doet
comt ende sit hier in desen boet
wi selen saen die moselen liden
ende dan modi in die stad riden
bi gode here inne does niet
mettesen hi comen siet
ghene heren alle te hem waert
coenliic ende onvervaert
reet hi hem ten ghemoete
ende stacker twee onder voete
soe dedi aldaer ter stede
den derden enten vierden mede
ende dorreetse condichlike
die heren van oesterike
doe quam die coninc van byhem
ende van beyeren jeghen hem
ende hare volc ghemeenlike
nu moet god miin her heinrike
te staden staen hi heves te doene
doch werdi hem alse ridder coene
ende slougheren meneghen te doet
doe quam die overpersse soe groet
dat hi die stad sere begherde
ende voer daerwert met sinen perde
wat hi gheleesten mochte
den coninc van byhem dochte
dat hi hem lachterliic ontfoer
hi slouch met sporen ende swoer
dat hine soude doen keren
allene voer hi vor dandre henen
meer dan enen boghescote verre
des hi licht mach worden erre
hi seide pautenier glottoen
dus en sidi niet ontfloen
ghi moet met mi wederkeren
die ridder hoert die stemme des heren
hi seide te hem selven saen
dese es den sinen te verre ontflaen
ic wille siins beiden hier
mettien quam die coninc fier
op miin her heinriic ghereden
dat siin spere ten menegen steden
op sinen scilt in splentren brac
miin her heinriic die siin ghemac
bat versach daer hi soude liden
bevinckene om beide sine ziden
ende leidene op siin ors vor hem
hine piinde hem niet te varne van hem
maer recht hi henen vloe
na siin beste ter stadwert toe
die porteren die versaghen
dus sere den ridder jaghen
wapenden hem ende quamen hem jegen
met meneghen stouten deghen
quamen si jeghen hem wt
miin her heinriic die tgheluut
horde hi was utermaten blide
hi seide her coninc van desen stride
hebdi u bliscap verloren
soe langhe slouch hi dors met sporen
dat hi vore die porte quam
daer hi ghesellen vele vernam
die siins herde blide waren
hi teldem hoe hi hadde gevaren
ende bat hem dat si den coninc hilden
entie met hem keren wilden
dat siit daden ter goeder tiit
hi wilde weder in den striit
die portren antwerden van der stede
dat si alle wilden mede
den coninc sendi in die stad
die ridder die noch wiichgier sat
reet den hertoghe ten ghemoete
van beyeren dien hi onder voete
saen ter neder dede vallen
doen wert hi bestaen van hem allen
met sinen lieden crachtelike
maer die portren die vromelike
bescudden den ridder coene
die gheliic enen lyoene
vacht sere met willegen leden
ende sloucher menegen met haesticheden
hant hoefde af ende voete
wie hem quam ten ghemoete
hi moeste daer laten iet
hi en spaerde daer niemens niet
niemen constem ontsinken
noch ontliden sonder mincken
dat here al in roere waert
quam toe slaende metter vaert
miin her heinriic ten ghemoete
diese ontfinc herde onsoete
ende slouch meneghen doet
al waest dat hem niet en besloet
want sine verre achter daden
ende die van der stad stonden in staden
hem herde willichlike
maer si worden crachtelike
weder ghedaen binnen muere
miin her heinriic dien daventure
dochte herde qualiic gaen
sach noch sere met sporen slaen
den hertoghe van beyeren ten mure wert
diene noch herde sere beghert
ende nam in sine hant dat spere
die hertoge die siins ghere
groten hadde voer hem jegen
condichlike alse een deghen
ende slouchene opten scilt
dat hine tsiere ongewilt
hem afvoerde altemale
miin her heinriic dien hi wale
te poente gheraecte geraecten weder
niet te hoghe no te neder
maer recht in die borst vore
dat hem banderside dore
dat yser ghewaden quam
die hertoghe seide ghi siit nu tam
worden dunct mi sprac die here
ic waent u doet herde sere
ghi nict soe ter erden wert
ic wane ghi uwer ghesellen ghert
ende ic wille keren in die stad
waerdi thuus bleven u ware bat
ende hadt gode dat sine ghelaten
miin her heinriic voer sier straten
entie hertoghe viel neder doet
dies hadden de sine rouwe groet
miin her heinriic voer in die stad
die portren vernamen dat
ende ontflnghene herde blidelike
die beyeren namen den hertoghe rike
ende droughene tsiere tenten wert
al there wasser sere af beswert
ende tonghemake sere
datse dus allene een here
heeft gheroeft hare joyen
den hertoghe van oestrike en conste vervroyen
niemen sine scade was te groet
ende sine pine ende sine noet
hi riep den hertoghe van loreyn
die vore hem daer was op tpleyn
ende sinen broeder abroen
ghi heren seiti dat u god loen
ic ben hier comen van verren lande
dore uwen wille ende mi es scande
ende scade groet ghesciet
al woudic inne conster verbergen niet
minen arm hebbic verloren
noch hebben ons die porteren toren
al te groet nu ghedaen
den coninc hebben si ghevaen
van byhem dat u condich si
ende oec soe deret mi
van beyeren des hertogen doet
onse scade es al te groet
ende si siin in hare behout
si siin nu coene ende stout
dore enen duvel diet al doet
nu radic wel over goet
dat wi onse liede doen gereiden
ende wi margen metter vroecheiden
een lettel vore der sonnen
eer si wt comen connen
dat menne vore die porten besta
soe en comen si ons niet te na
die ridder diere es binnen
sal priis ende ere willen winnen
ende sal vore dandre riden
dan sal comen van besiden
u broeder radic bat
ende onderriden hem die stad
met vele lieden dat hi moge
bliven ghevaen sprac die hertoghe
want vinghewine wi souden wreken
men souder emmermeer af spreken
miin her tybaut van loreyn
seide alsoe helpe mi germeyn
dit selen wi doen condichlike
doen gheboet man haestelike
den heren dat si hem dus ghereiden
ende langher niet en beiden
si dadent willechlike ende gherne
miin her heinriic die met scerne
ende met feesten was in de stad
ende neven den coninc van byhem sat
was herde wel ten ghemake
ende sprac om menegherande zake
daer na alse men hadde gheten
ghinc die ridder vermeten
slapen want hi was moede
nu moet hem helpen god die goede
die coninc van byhem die tongemake
was om menegherande zake
ontboet den bisscop van der stad
entie portren boven al dat
ende sede nu hort ghi heren
ende verstaet mi dat u god moet eren
ende wet wel ghi siit beleghen
met meneghen coenen deghen
diere wille moet emmer ghescien
ende anders gheens sens ave tien
ende ghi en wet helpe ghene
anders dan enen ridder allene
die hier wt vremden lande quam
ende wordi merghen op u gram
ende voere siere straten
soe haddi u hier ghelaten
in merre pinen in mere bant
dan hi te voren vant
want hi heeft doet sekerlike
van beyeren den hertoge rike
ende oec heefti ave ghesleghen
van oestrike den coenen deghen
sinen arm dat hem deert
ende wanneer dat u die ridder ontfert
bliift u opten hals die veede
die ghi draghen moet met leede
want si en selens niet vergheten
oec soe sidi hem te na gheseten
ende moet ligghen onder die valle
ende haer eyghen bliven alle
dit siedi sel dus eist comen
die scade die si hebben ghenomen
moet emmer op u craken
maer woudi ic soude maken
uwen pays hopic an gode
ende ghi en moget doen niet noede
enten hertoghe den ridder gheven
opdat men u sal vergheven
alle die mesdaet die hier es mesdaen
ende ghi selt alle quite gaen
weder met payse in u stad
ende men sal u al dat
varen laten dat men u heischt
waendi dat die hertoghe ghevreischt
dat u soe leet es die mesdaet
hi saels hebben goeden raet
nu beraet u wel ghi heren
ic vare buten ende sal keren
weder in bi onsen here
ende pinen mi om u sere
opdat ghi wilt beraet u nu
ghi heren wel dat radic u
die portren die in die veste laghen
ende langhe orloge ontsaghen
seiden entrouwen wat souden wi el
nemmer en betren wiit anders wel
wat hebben wi ligghende ane heme
dan grote veede als ic verneme
die duvel brachten hier nie
her bisscop dat u lieve ghescie
laet varen minen here den coninc
ende laet hem betren onse dinc
hets beter een man verloren
dan wi euwelike toren
hadden ende pine swaer
ende onse kinder oec daer naer
alse die bisscop dat verstoet
dat hem allen dochte goet
sprac hi tote hem met sere
bi gode soe heeft quaden here
die ridder ghedient wildine alsoe
leveren maer dat ghiere toe
doet dat latic mi lief siin
maer dat in trouwen die ridder fiin
siin liif dus verliesen sal
dat sal mi deren boven al
doe seide een porter van der stad
here vele beter es dat
dat een man verliese siin liif
dan wi alle bleven keytiif
laet varen den coninc ter goeder wilen
bi desen rade bi desen concilen
liet men den coninc wtvaren
ende alle die ghinder waren
bleven doe na hem waken naer
entie coninc voer van daer
in sertoghen tente van loreyn
daer menich ridder int pleyn
quam doe si den coninc saghen
want si alle ghereet laghen
alse smergens te bestormen de stad
alse die coninc vernam dat
dat si alle vergadert waren
seide die coninc ghi heren twaren
wi liggen hier in groter scade
ende wi hebben bi sotten rade
onse goede liede verloren
ende oec wetti wel te voren
dat ons van luselenborch ende van baren
die graven siin beide ontfaren
ende hare volc altemale
banderside soe wetti wale
ende van beyeren die hertoge es doet
ane tsiene es i onwillich conroet
banderside ben ic ghevaen
van mi es uwe helpe gedaen
dus es hare dinc ten besten comen
een ridder hevet ons al benomen
nu hebbic bracht die stad daer toe
dat si u selen marghen vroe
den ridder leveren ghevaen
diet ons al hevet ghedaen
ende daer over selen wi met eren
rechten enten lande keren
ende dat es bat van minen rade
dan wi vielen in merre scade
die hertoghe die dit verstoet
seide brueder dunct u dit goet
aldus waerdi der stad quite
die hertoghe seide met vlite
ic wille mi over den ridder wreken
die beyeren diene horden spreken
seiden soe willen wi oec entrouwen
wi siin alle bevaen met rouwen
ende hebben die meeste scade
wi willen bi des coninx rade
die hertoghe seide sidermeer
dat ghiit beghert soe willict teer
allene en can icse niet bestriden
here her coninc ghi selt riden
ende levertene ons hier buten dan
die coninc seide nu raet an
hoe sine ons best leveren mogen
albroen siin broeder tsertoghen
seide ic rade wale dat
dat sine ons margen uter stad
leveren ende met hem comen
ende tierst dat si hebben vernomen
dat hi buten es ghereden
dan keren in met haesticheden
ende sluten hare porten toe
dus bliifti met ons onvroe
dan selen wine vaen ende ontliven
bi gode dat en liet ic niet bliven
om al die have sekerlike
die es binnen erterike
die coninc seide ghi segt wel
mettien keerde die coninc fel
ter stad wert daer men al den nacht
na hem heeft ghewacht
portren cnapen die vernomen
hadden dat ware wedercomen
si seiden her coninc hebdi bracht
onsen pays in derre nacht
die coninc seide ja ic entrouwen
dies u niet en darf berouwen
margen seldi u allen bereiden
ghine selt niet willen beiden
maer selt willen wtriden
jeghen there om striden
entie ridder sal vore varen
ende tierst dat ghi vernemt twaren
dat hi buten comen si
soe keert in ghi porters vri
ende sluut toe u porte met verden
ende laet den ridder ende hem ghewerden
hier met hebdi pays ende vrede
ghi heren van der stede
nu waren die portren vroe
dat si pays hadden alsoe
ende waren utermaten blide
die ridder die doe ter tide
lach ende sliep met ghemake
wiste cleine dese sprake
ende sliep toten sconen daghe
hi wiste clene van desen bedraghe
maer stoet op tidelike
ende bat gode van hemelrike
dat hine bescerme op dien dach
ende alle daghe want hiit vermach
die bisscop quam te hem ghegaen
ende vraghedem saen
here die portren van der stad
siin ghereet ende willen dat
ghi u wapent ende vaert mede
si willen varen uter stede
want there es al te barentert
ende sere verbabeert
dore hare verlies ende hare scade
entrouwen mi dunct dat ict oec rade
ic wille doen mine wapenen an
god entie goede sente jan
sprac die bisscop doe
moet u hoeden spade ende vroe
ic wilt gaen seggen den portren here
dat ghi u bereit sere
doet ter goeder wilen dan
doen bereidem die edel man
doen bereet was die here
haesti hem wtwert sere
entie portren volgeden naer
tote dat si quamen daer
ten porten ende voeren wt
dat here dat sonder gheluut
al ghereet ghewapent lach
tierst dat die ridder sach
ghereiden si hem darwaert
entie ridder onvervaert
reet hem stappans ten ghemoete
ende reeter enen onder voete
die portren die sagen van verre
en waren daer om niet erre
maer reden in die porten ter vaert
daer hi wt ghesloten waert
ende siin alle in gheveren
ende lieten hem of hi mochte verweren
doe miin her heinriic dat ghesach
en sach hi noit soe droeven dach
ende riep god van hemelrike
en hebben mi niet dorperlike
bereit die portren van binnen
inne mach bi ghenen sinnen
ontfaren in moet bliven doet
trouwen nu es mine sorge groet
doch en werdic niet soe saen
versleghen en selen ontfaen
si xx van mi haren onwille
mettien en hilt hi niet stille
maer slouch altenen slach in slach
op dien die hem naest wesen mach
meneghen slouch hi doet
daerne sere toe dwanc de noet
ende voer te hemwert emmer bat
engheen soccors en haddi an de stad
van limborch die ridder coene
die goets raets hevet te doene
reet sere in anxste van der doet
want op hem quam grote noet
al dat here vallende sere
ende van loreyn die here
sach den ridder sere verladen
ende woudene noch sere scaden
ende slouch metten swerde
enen slach die hem derde
ende seide bi gode her vileyn
nu sal u die hertoghe van loreyn
op u wreken sine scade
want hi heves wel sine stade
ter droever tiit quaemdi hier
mettien antwerde die ridder fier
her hertoghe inne onsie u twint
ja en es maer een kint
machtegher vele dan ghi siit
mettien hilt hi gheen respiit
maer hief tswert met beiden handen
ende sloucht den hertoge ten tanden
ende seide her hertoge vaert uwer straten
mi hebdi met payse ghelaten
van u ben ic vort quite
want ghi bliift in desen crite
die loreyne dat saghen
begonsten haren here claghen
die daer doet viel ter erden
sere te wrekene sine begherden
ende voeren den ridder ane
die hem sere weerde met slane
ende meneghen slouch ter neder
die nemmermeer op en stont weder
ende meneghen arm ende meneghe hant
slouch hi af die ridder vaeliant
des hertoghen broeder abroen
tierst dat hi vernam dit doen
dat siin broeder doet ware
wert hi soe erre oppenbare
dat hi swoer hi sout ghilden
doen voer hi darwert sonder scilden
ende met hem menich ridder coene
hort wonder groet van abroene
hi voer op hem met groten slagen
die lieden die dat versaghen
voeren vromeliic ane
ende verdoefdene soe met slane
dat hi en wiste wat anevaen
soe menich wouder op hem slaen
dat sine vinghen met pinen groet
maer eer soe slouch hiere doet
soe vele dat onghewarichede
soudu duncken diet u sede
miin her abroen die ghierich was
des ridders seide als ict las
bi gode her ridder siit seker dies
dat ic te min om miin verlies
claghe dies ic u hebbe ghevaen
twaren inne liet u niet ontgaen
om triere vol van roeden goude
ende al waert dat ict doen woude
die hertoge van oesterike
en lietic niet om al erterike
noch die beyeren dat wetic wale
miin her heinriic die dese tale
hoerde hi verdroevede sere
god seiti gheweldich here
ende eist doch in trouwen groet
ende in uwer eren dat ic doet
bliven moet oemoedich god
ja here en was ic sot
dat ic mi te verre verliet
om quaet volc dies es mi ghesciet
daer af vernoy ende toren
miin liif es vore de hant verloren
want inne hebbe ghenen vrient
ende oec en hebbics niet verdient
dat si miin vrient souden siin
ay margriete suster miin
van mi selddi te vinden bliven
want saen sal men me ontliven
miin her abroen nam den ridder fiin
ende leidene in die tente siin
ende ontcledene al bloet
tote sinen hemde ende ontboet
die beyeren entie oesterlinghen
daer quamen in waren dinghen
menich ridder stout ende coene
nn hort hier van abroene
hi seide ghi heren siet hier gevaen
den ridder die ons heeft mesdaen
meer dan ieman die ic noit sach
nu raet mi hoe ic best mach
mi eerlext daer over ghewreken
mettesen quamen toe ghetreken
die coninc van byhem haestelike
entie hertoghe van oestrike
miin her abroen diese versien
heeft stont op jegen hem mettien
ende hietse willecome wesen
ghi heren seiti mettesen
siet hier den glottoen ghevaen
die ons vele heeft mesdaen
nu raet hoe wi ons wreken moghen
ende miins broeder doet sertoghen
miin here die coninc van byhem
ende van oesterike met hem
seiden her abroen doet wel
ende gheeft ons den ridder fel
wi selens ons soe hoge wreken
men salre emmermeer af spreken
miin her abroen die hem sere
balch seide her coninc here
en waendi niet dat die ridder wreet
mi heeft gedaen alsoe groet leet
alse iemene in al dit here
dies hebbic alsoe groten ghere
te doedene den ridder vri
maer ic biddu dat ghi mi
raet hoe ic hem quaets ghedoe
die oestrike antwerde doe
her abroen ghi doet cleine ere
mi enten coninc minen here
dat ghi ons ontsegt den man
maer bi den here daer wi an
gheloeven ghi seles mesnieten
ende oec en saelt u niet bescieten
wi selenre ons over wreken also wale
alse ghi selt te desen male
abroen seide inne ghere niet el
dat ghi u wrect willic wel
ic woude wel dat menne verdade
riediit bi ghemeinen rade
van byhem die grote here
seide ic raet wel sem miin ere
doen seide miin her abroen
siet wat willen wi hem dan doen
die hertoghe seide sem mine trouwe
ic rade menne in vieren houwe
ende deen quaertier hier vore de stad
hier doen setten op een rat
ende dander quaertier wildi
willic dat men gheve mi
dat sal ic setten al die ghelike
te weenen in oesterike
ende terte quaertier gheeft den beyeren
si selent leveren haren meyeren
ende selen hem dat selve doen
dat wi den onsen hebben gheploen
tfierde quaertier datter es
willic dat men sette vor mes
oec op enen rat radiit
abroen seide in corter tiit
bi onsen here dit es goet
ic wille wel dat ment doet
nu es die ridder in sorgen groet
ende in anxste van der doet
ghi heren seiti nu verdeildi
al uwen wille over mi
hets recht ic ben u ghevangene
micti mi te doedene of te hangene
ghi doet wel inne mages niet weren
maer hoe hier es gheveren
wilt u een lettel bat beraden
ende nemt vore mine mesdaden
beternesse die u eerliic si
ic sal soe sere reymeren mi
dat u wonder hebben sal
ende daer toe den lieden al
lant dorpe ende castele
ghevic u ende riichede
ic wille werden oec u man
met vc riddren nochtan
niemen en sal blame vinden
ic wille alse verre alse men mi wilt sinden
doen stichten cloestren ende canesien
in deere der reinder maget marien
doen vore die zielen messe singhen
noch willic mi meer verdwingen
ic wille maken ene canesie
van xx canoneken ende ene abdie
van hondert moneken opdat u voegt
al waert dat ghi mi verslought
ghine haddes vriende niet te meer
abroen seide meneghen keer
soucti nu om tontgane
ons en rouct wie u gaet ane
inne beghere te weten niet
maer bi den here die hem crucen liet
dore onsen wille ende dogede pinen
ic sal u soe doen treyinen
ende minen broeder an u wreken
men salder emmermeer af spreken
die hertoghe van oestrike seide
wat holpt dese langhe beide
men verdoene al te hant
die coninc seide van byhemlant
hets verre boven noene
ende wi hebben etens te doene
men bindene in dese tente
na den etene mogen wi tsinen tormente
merre maken dan wi seiden
laet ons na den etene beiden
ende doeten hoeden uwen cnapen
wi selen ons ontwapen
want wine dorvens niet ontsien
selve en mach hi ons niet ontvlien
soe vaste es hi in die noet
oec haten al there toter doet
al en wordi van ons niet verdaen
tfolc en lieten niet ontgaen
latene oec met herten pinen
eer wine altemale treyinen
miin her abroen seide dat si
hets wel ghedaen doen ghingen si
alle eten metten coninc
ende men beval dese dinc
twee knapen diene wachten souden
miin her heinriic die ter mouden
sat ghebonden droevede sere
ende bat menich warf onsen here
dat hine daer verledeghen moete
ende seide maria zoete
nu comt mi in staden staen
om u recht ben ic ghevaen
ende met groeter valsceit moeder vrouwe
dies moeti mi helpen wt minen rouwe
nu latic van den here staen
ende wille u vort aneslaen
van den goeden man van ardenen
her arnoude die al boven henen
miin her heinriic was ontfaren
om dat hem dochte twaren
dat hiit dulliic anevinc
daer bi waest dat hi hem ontginc
tierst dat hi quam ten here toe
soe wert hi onthouden doe
te hans met her abroene
nu sach hi den ridder coene
miin her heinriic in sere
god seiti gheweldich here
en es hier nu een man ghevaen
die mi meer goets heeft gedaen
dan alle gader mine maghe
hi verloeste mi van doetslaghe
der mordeneren ende deder mi ave
ende gaf mi daer toe grote have
die ic sende thuuswert al
dat hic hem nu lonen sal
of het cost mi miin liif
hi ghinc tsiere tenten alsoe stiif
ende dede sinen cnapen verstaen
dat met hem ware ghedaen
hi hietse wapenen heymelike
met tween paer wapenen rike
ende een siere cnapen mede
ende ghingen ter selver stede
daer die ridder gevaen sat
die cnapen die vernamen dat
dat die ridder quam daer inne
stonden si op met bliden sinne
ende seiden siit willecome nu
kinder seiti god loens u
miin here mi hier comen hiet
wat eist ghebrect u iet
ic moet u helpen hoeden den man
segt mi es hi iewer an
ghebonden dat wiis seker siin
ja hi bi der trouwen miin
hi es om enen tenteboem
ghebonden met seelen dats droem
gaet beide souct ons enen smet
ic willene ghebonden hebben bet
gaet vollec ende haest u sere
si seiden wi doent gherne here
si ghingen wech alle beide
met wel groter haesticheide
ende sadelt mi orssen twie
gherne here seiden die
si ghingen te hant die orsse gereiden
die ridder ghinc sonder beiden
daer hi her heinriic vant
ende sneet hem sinen bant
ende seiden staet op ridder stout
ic ben miin her arnout
ic hebbe tuwen bouf wapen an
nu doetse an edel man
miin her heinriic wert blide
ende wapendem tien tide
ende ghingen ser arnouts tenten wert
daer si ghereet vonden ii pert
ende saten op ende voeren weghe
god die moet hem gheven zeghe
niemen en woudse wederstaen
miin her heinriic seide saen
aldus en varic niet tesen tide
si moeten weten dat ic ride
noch en weets niemen niet
helpe here wats u ghesciet
antwerde miin her arnout
noch soe sidi mi te stout
dat ghi begheert u verlies
dats mi leet siit seker dies
ic rume over dach ende over nacht
dit here hebbic al verwacht
doren uwen wille lieve here
ende god moets hebben lof ende ere
dat ghi aldus siit ontgaen
maer hoe hier es ghedaen
laten ons varen onser straten
ic moestu allene varen laten
dat soudu mi sere weghen
ende miin her heinriic seider jeghen
twaren mach niet ghescien
ic moet abroene sien
her arnout seide soe moet u
onse here gheleiden nu
ende moet u altoes bevreden
ane mi hebdi altoes bi waerheden
enen ridder ende enen vrient
dies hebdi jeghen mi verdient
miin her heinriic seide te waren
oec hebdi jeghen mi ghevaren
dat ic u soude dienen met minen live
god gheleidu ende ic blive
ende vare dese heren sien
goet gheluc moet u ghescien
nu scieden die riddren onvervaert
ende miin her heinriic voer ten tenten waert
daer die heren aten inne
ende riep ic wille men mi kinne
her abroen ic ben die man
daer ghi uwen moet wout coelen an
ende wout mi op iiii rader setten
magic entrouwen ic salt beletten
eer ic come wten pauwelioene
doe voer hi tote abroene
ende slouchem boven op thoeft
dat hem tswert ten tanden scoet
die coninc die dit heeft versien
waende wel ontvlien
maer miin her heinriic haestem sere
ende gheraecte den here
boven den oeren met selken slaghe
dat droeve worden sine mage
ende hi viel ter erden doet
int here wart gheruchte groet
het vinc ten wapenen jonc ende out
miin her heinriic seide menichfout
waren die pinen entie tormente
dat ghi mi viseret in u tente
nu eist over u ghegaen
doe ghinc hi met sporen slaen
ende voer henen sonder sparen
int here en was moederbaren
diene dorste wederstaen
dies was hi ontfaren saen
ende voer op ten rine wert
stoutelike ende onververt
lovende gode den hoghen coninc
die hem halp dat hi ontghinc
die van beyeren entie oesterlinghen
die ten erchsten saghen hare dinghen
voeren thuuswert altemale
ende lieten die stad in payse wale
doe halp god sinen vrient
al hadden siis qualic verdient
die van triere waren vroe
dat si verledicht waren alsoe
ende dancten gode menichfout
oec rau hem dat si den ridder stout
hadden alsoe begheven
want dies hi was te live bleven
waren siis sere te ghemake
si duchten dat hem noch die zake
soude te haren lede vergaen
alst daer na dede wel saen
want miin her arnout van ardenen
voer te limborch henen
ende dede verstaen den hertoge rike
hoe die van triere heren heinrike
sinen sone hadden verraden
dore die groetheit van sinen daden
die hertoge seide es dit waer
bi onsen here si sien mi daer
eer nemmer liit dese maent
ende selc die nu wesen waent
in groten payse ende in vreden
selen met groter jammerheden
corteliic haren ende doen daer
miin her arnout wert blide vorwaer
soe wel was hi ontfaen
niemen en mochtu doen verstaen
ende hi nam orlof haestelike
ende men gaf hem scoenheit rike
soe dat hi met feesten henen
weder keerde te ardenen
nu hort van den goeden hertoghe
die ghereide siin orloghe
ende voer te triere waert
ende omlach die stad ter vaert
ende mach u seggen met wat lieden
nadat ict horde den walsce bedieden
daer was die hertoghe van brabant
die grave van vlaendren ende van hollant
die grave van ghelre ende cleve
van loen van gulke siin neve
die bisscop van ludeke ende van bonnen
ende noch graven diere ane connen
van luselenborch ende van baren
ende noch heren twaren
die ic vertrecken niet en can
dat hi hem die stad ave wan
ende slouch doet die portren vroet
daer die raet der portren ane stoet
enten bisscop hilt hi ghevaen
doen hi dit hadde ghedaen
keerdi thuus met groten eren
ende danckes allen den heren
ende si hadden ghewonnen vele
dat si deilden met spele
doe seiden die van der stad
hoe mocht ons god lonen bat
dat wi soe vromen man verrieden
die comen es van soe hoghen lieden
entrouwen in dien dat wiit wouden
hebben wiit met allen rechte ontgouden
scone saysoen ende soeten tiit
der voghel sanc no haer deliit
roesen bloemen no ander cruut
no ghene bloemen die spruten wt
en maken mi soe coene niet
dat ic vort dorste comen iet
te volmakene dit ghedichte
en daedt ene die mi lichte
ene grote pine aneverden doet
si es soe wetende ende soe goet
dat si mi met hare doget verwint
ende elken mensche diese kint
dore hare en dar ict laten bliven
ic en moet vort bescriven
kerst onse here van hemelrike
die moet miin her heinrike
gheleiden die nu henen vaert
al den riin opwaert
blideliic met hoghen sinne
die berghe die dale op ende inne
meneghe stad ende menich lant
leet die ridder vaeliant
eer hi ten gheberchte quam
doe soude die ridder lofsam
over dat gheberchte liden
daer ontmoeti tien tiden
ene jonfrouwe in groten mesbare
ende twee riddren met hare
ende cnapen ene partie
miin her heinriic anesach die
ende vragede haer wat haer mesquame
here seitsi daer ic gherne ave name
bate mocht icse ghecrighen
maer nenic ic mach wel swighen
miin verlies es al te groet
ic woudic scoenre doede doet
ware ende miins god ontfermen
dien ridder derde dat kermen
hi seide jonfrouwe welghedaen
ghine sout u niet soe sere verslaen
dore god om een clene mesval
neen her ridder hens niet smal
miin verlies ende minen toren
al te vele hebbic verloren
miin vernoy es al te groet
miin here miin vader es doet
die here was van meylaen
ende nu sout mi wesen onderdaen
dat graefscap altemale
nu comt miin oem ende seit wale
dat graefscap siins vader was
hets waer hens gheen ghedwas
maer het verstarf op minen vader
nu seiti hets sine algader
ende willet mi nemen met onrechte
hi heeft die macht van onsen gheslechte
selve es hi soe overstarc
datten niemen in een parc
jeghen hen dar comen te crite
dus ben ic miins lands quite
hi seit hi sal houden tsine
of men salt hem tusscen ii sonnescine
avewinnen al bi crachte
hi seit hine ontsaghe niet achte
die starcste ridders niet
die men in al tgraefscap ziet
dies en darne niemen bestaen
want hi heeft soe vele ghedaen
met sinen live datten ontsien
alle diene met oeghen zien
here nu es mi oppenbare
gheraden dat ic ten coninc vare
van almaengen dat ic hem clage
ende ic hem dan opdraghe
ende weder van hem ontfa
hi sal of god wilt daer na
mi helpen senden altehant
dat ic behouden sal miin lant
here twaren nu wetti
waer omme ic te vernoye si
alse miin her heinriic verstoet
der jonfrouwen droeven moet
ontfermets hem herde sere
ende seide jonfrouwe sem mine ere
nu verbliit een luttelkiin
ic wille u ridder siin
ende helpen u recht verweren
mi ware leet waerdi mi ontferen
nu siit in hoghen ende blide
ic bestane in stride
of in campe emmer een
soe dat deen van ons tween
emmer sal loves lyen
here dore sente marien
sprac die jonfrouwe en troest mi niet
en si seker dat ghesciet
nenic bi gode scone
om al dat goet van den trone
tier stont wert die scone maget
der bliitster een die ghi noit saget
ende keerde metten ridder coene
dies helpe si wel hadde te doene
tote meylaen in enen casteel
die hare bleven was gheheel
doe wert daer wel ontfaen
die ridder waleghedaen
ende ghedient herde wel
savons was daer vroude ende spel
na den etene ghinghen slapen
beide riddren ende knapen
europa die scone smale
besach den ridder herde wale
ende hare behaghede wel siin ghelaet
van al dat wel an ridders staet
heeft hi dies dunct hare wel
want god en doet niemen el
en mach hare deren niet
smarghens alsi den dach siet
sende si tharen oem twee ridders vroet
die hem baden dore oemoet
dat hi der maget liete al gader
tgoet dat hare van haren vader
bleef liette hare gebruken
ghi moghet wel om niet smuken
sprac hoer oem here frombont
ic wane mi meer toe bestont
miin vader diest was dan hi dede
miere nichten diet wilt deilen mede
ja en wetti oec wale
dat na uwen vader altemale
op haren vader bleef al
swiicht ghi maect te groet ghescal
ende vaert henen uwe straten
inne waens hare niet soe vele laten
dat siere meer vrouden ave ghewint
al ware si noch eens miins broeder kint
die boden seiden sint niet besciet
soe hort wat si u ontbiet
met onslieden nu alhier
sidi soe stout ende soe fier
dat ghiit dorrent aventuren
soe willesi in corter uren
jeghen u senden enen ridder ten crite
verwint si u soe wilt si quite
wesen ende haer lant daer toe
ende hier sent si u den hantscoe
enten camp soudsi gherne sien
woudi here marghen ghescien
doe wert miin her frommont
verwoeder vele dan een hont
ende seide bi gode hi wout wale alsoe
ende vinc na den hantscoe
ende ghegreepen haestelike
hi waende wel sekerlike
te voren al hebben ghewonnen
maer wilt god der maget onnen
die op hare recht striden sal
soe en heeft hies niet gewonnen al
lauwelec waren die heren ontfaen
ende keerden weder saen
te harre jonfrouwe ende seiden hare
dat hare oem ghereet ware
ten campe te comene int criit
eer nemmer merghen priemtiit
ende hi hier op den hantscoe
nam die maget seide doe
nu moet mi helpen onse here
want ic hebs te doene sere
nu hort wat doet her fromont
hi ontboet in corter stont
alle sine vriende ende sine maghe
dat si quamen ten naesten dage
sinen camp anescouwen
ende tferlies der jonfrouwen
dat si sonden tien dage
vore hare lant ende vore hare maghe
entie maget ontboet banderside
hare vriende tien tide
dat si quamen tote hare
diet oec daden oppenbare
in den lande van meylaen
doet die maget haren vrienden verstaen
dat si enen camp hadde ghenomen
jeghen haren oem met vromen
nu moets hare god helpen ave
en ware dat hi hare vrede gave
si soudem lonen emmermeer
doch vergat si som haer seer
dore den ridder dien si ontfinc
soe wel dat u die dinc
niemen vertellen en mochte
want hare wel int herte dochte
dat sine minde vore alle man
sine vanter niet te lachterne an
hare bequam al siin ghelaet
hare dunct dat hem al wel staet
ende voeghet dat hi dede
ghecriicht hi den zeghe daer mede
hi bliift al hare herten voghet
dat sine dinc hare al doget
nu es die maget met minnen bevaen
enten ridder welghedaen
verwies te sine daer soe langhe
des anders dages te sonne opgange
stont op die riddre welgheboren
ende ghinc ter kerken messe hoeren
daer na dedi hem bereiden
sine wapene dedi an met haesticheiden
ende bringen die hi anedede
twee riddren waren daer mede
die hem dienden willichlike
ende hi wapendem ghestadelike
europa die maget welghedaen
quam tote hem ghegaen
ende ontboet den ridder goeden dach
die ridder die de maget sach
seide scone god loons u
jonfrouwe ic woude ghi sendet nu
om te besiene of u oem quame
hi es ridder van soe goeden name
sprac die maget hi sout noede
laten hi nes niet soe bloede
die ridder seider ter goeder uren
ic dart oec wel aventuren
miin her frommont die banderside
ghierich oec was tesen stride
seide ten ghenen in gods name
die met hem daer quamen
sal ic heden u here werden
want met payse ende met verden
sal ic u houden altoes
miin nichte dunct mi sinneloes
dat si mi niet en valt ten voeten
si mochts meer ghenaden ontmoeten
dan si sal met talen groet
ende als ic haren ridder doet
hebbe dan heeft siit al verloren
dan mach si weten wel te voren
oec willic doen ghebieden
op dat velt al den lieden
dat si van mi haer goet ontfaen
tierst dat ic dan hebbe ghedaen
dus quam hi ten campe waert
ende menich oec met hem op die vaert
miin her heinriic die coene deghen
quammer oec ghereden jeghen
met meneghen man entie maget
miin her heinriic sceen onversaget
ende quam blidelec ten campe
god moeten hoeden van rampe
doen die ridders ten crite waren
quamen die van der stad gevaren
ende hadden ghecosen enen man
daer si alle hoveden an
ende c guetwerderen ghemaect
of daer van den rechte iet laect
dat siit keren te rechte
si waren alle van groten gheslechte
doe die van der stad comen waren
ten campe met meneghen baren
quam haer hoetman gereden
ende seide ghi heren bi rechticheden
sprekic vore die van der stad
ende mach u segghen om wat
ghi wilt om tlant weder striden
doch moeti weten in beiden siden
ende eischen wat ghi wilt
en si andersins verspilt
wine wetenre af bu no ba
ghi heren ghi portren horter na
es dit u eisch ende u tale
si riepen jaet altemale
miin her heinriic die seide
dat loven wi beide
nu segt her ridder wat eischti
van uwer nichten der maget vri
her frommont seide wetti wat
ic eische miere nichten dat
dat si rume algader
tlant dat was miins vader
want mi altemale toe hort
ic en kinne hare niet i oert
ende dit eist dat ic eische hare
vore alle dit volc oppenbare
miin her heinriic antwerde daer
ic wille u doen lien oppenbaer
dat dit lant algader
was der jonfrouwen vader
ende van sinen vader bleef
datten niemen en verdreef
hilt hiit ongekalengiert
ende oec onghequetsiert
al sinen tiit tote dat hi starf
entie scone maget verwarf
dier noch hare hande slaet toe
ende hier op sendic u den hantscoe
ende wille der maget recht berechten
nu eist tiit dat wi vechten
die kivitein van der stad
die verhoert hevet dat
seide ghi heren ter goeder tiit
alse ghi wilt beghint den striit
doe voeren wech wt dat criit
die kivitein dede met vlite
die liede al wtwert staen
entie heren lieten saen
hare orsse loepen te samen
die soe vreeselec te gader quamen
dat die scachte te gader braken
mochten si noch selke joeste geraken
den vroemsten ware si te swaer
want her frommont dats waer
heeft soe gheraect den limborchghere
dat hi siins aertsoens hadde ghere
daer hi hem met crachte ane hilt
miin her heinriic die met ghewilt
quam ghereden ende met crachte
gheraecten oec metten scachte
dat hi dargaerden ende al
brac ende hi gaf enen val
saen op die erde neder
haesteliic stont hi op weder
ende woude miin her heinriic toe
entie ridder seide doe
bi gode her ridder ghi hebt tachter
slougic u dus ic hads lachter
ende ic wille met u beten te voet
entrouwen of ghi wilt soe doet
anders sla ic dors te doet
ende dat ware scade groet
miin her heinriic beete ter erden
ende doe ghingen si metten swerden
onderhouwen vromelike
wat waendi hoe deghelike
vacht miin her frommont
die ridder diene oec wederstont
en weerdem loyliker niet i twint
maer crachtelec niet alse een kint
ghinc hi heren frommonde ane
ende verdoefden soe sere met slane
dat hi te hem selven seide
te mier grote jammerheide
ben ic te kints handen comen
wert mi dus miin liif ghenomen
van enen kinde dat mach mi rouwen
ende miin her heinriic ghinc houwen
opten ridder sonder verdrach
ende sonder begheven slach in slach
die scone maget diet al toesach
en sach si noit so bliden dach
ende lovede gode hoechelike
miin her fromont die tlant rike
van meylaen verliesen waent
bat sinen maghen ende maent
dat si hem staen willen in staden
want een deel es hi verladen
ser fromonts maghen diet toehorden
sloughen ontwee ghene corden
ende wouden den limborchere toe
ende miin her heinriic ghegreep doe
siin ors ende sprancker op
ende hief tswert ende gaf enen clop
her fromonde opten helm boven
dat hi hem hadde thoeft gecloven
en waert niet ghescampelt af
maer eer hi den slach begaf
slouch hi hem af den arm
ende scoet dat swert alsoe warm
hem beneden ane die die
dat hi hem dbeen boven den knie
metten slaghe dien hi slouch
oec mede ave drouch
doe seide her heinriic dese tale
u maghe selen u helpen wale
conen si u wel ghenesen
gheen volc quam vort mettesen
al over den ridder coene
die wel helpen hadde te doene
maer hi reeter coenliic jeghen
ende weerdem alse een deghen
ende sloucher meneghen ter neder
die meer op en rechte weder
dus dorsten sine qualic aneverden
leliic ghenouch si gheberden
maer die ridder was gehertich
gherust sine lede ende ghepertich
ende slouch dat vore hem quam
die veighe doet het stappans nam
van der stad die kyvitein
die daer hilt opt plein
voer toe met sinen lieden
ende den raet dat si scieden
maer ser heinriics ors was doet
datti stont in die noet
entie maget quam er toe gereden
ende dede ghebieden met haesticheden
van harentalven pays ende vrede
entie kyvitein hi dede
siere jonfrouwen ghebot
haren oem die alse een sot
hadde ghevaren vinc hi
ende dandre die den ridder vri
valsceliic voeren an
soe wel en was nieman
ontfaen alse die limborchghere
si voerdene met groten ghere
ende harre jonfrouwe in de stad
ende loveden gode omme dat
dat hise dus vertroest hevet
ic wane nie man en levet
die blider volc te male sach
het was wel noene an den dach
entie ridder wilde henen sceden
die maghet seide ghi selt ontbeden
her ridder tote marghen dach
ghi selt masscien vernemen noch
dat u wel ghenouchen sal
die maget ontboet al
hare magen tenen nauwen rade
ende vragede hem wat si best dade
den vromen ridder theren
die harre gheholpen hadde met eren
die kivitein van der stad
seide jonfrouwe ic rade dat
ghi siit edel ende rike
ende trouwen ene suverlike
lagher u herte iet an
dat ghine trouwet tenen man
soe ware u lant al verwert
want hi es stout ende onververt
scone ende welghemaect
doe seide die scone welgheraect
ic raet oec soe biddic u
her willem dat ghi gaet nu
totem met minen maghen
ende legghet hem vore ic salt waghen
seide her willem nu comt met mi
ghi heren wi selen den ridder vri
vore legghen ende hi sal
blide siin en doe ongheval
doe ghinghen in die zale
toten ridder altemale
ende namen tenen rade
die ridder was herde ghestade
ende hoerde toe wat si seiden
her willem sprac met ghestadicheiden
here goet bode en mach lichtelike
niet melden dat hi qualike
wert ontfaen in eneghen hove
daer bi sprekic met orlove
here miin jonfrouwe sent ons tote u
die hare sere belooft van u
ende van der eren die ghi hare
hebt ghedaen oppenbare
dies si u voldancken niet en can
daer omme heeft si hare man
ende maghe vergadert al hier
die hare raden her ridder fier
dat si u lone alst u betame
miin jonfrouwe es scone ende bequame
edel ende van groten gheslechte
ende van lande ende van machte
ende rike ende wel gheboren
noch wetic dat hare toe behoeren
c vaster borghe ende meer
viertich staden die sonder keer
dienen moeten ende dorpe cc
v hondert riddren wien dats wondert
dats si soe machtich ende rike si
nu en wetti wat miin jonfrouwe vri
u doen te eren ente lieve
dan wert here van hare van uwen gerieve
dat si u maect here ende voeghet
van al desen goede ende ghi moget
begheerdiit onse here wesen
miin her heinriic antwerde te desen
bi gode dits een scone ghebot
wederseidict soe waric sot
maer miin jonfrouwe es mere eren
werdich ende groter heren
dans miins die vare achter lande
ende en hebbe goet gherande
dan ic harentare bejage
miin lant ende mine maghe
woenen henen meneghe mile
ende daerbi en waert maer ghile
dat ghi enen vremden man
uwer jonfrouwe ghevet daer ghi an
leghet soe vele ende es soe rike
ghi huutse wel an haer ghelike
banderside es noch ene zake
die mi hout tonghemake
ende mi van lande porren dede
ende oec en laet te ghere stede
mi gheduren te male
dat icse bringhe ten ende wale
ende hout mi herde ongestedich
ende int herte herde onledich
dat mi vele peinsen doet
ghi heren dat u god gheve goet
en verstaets in arghe niet
maer in dogheden mi es ghesciet
dat ic bliven niet en mach
maer moet morghen als ic den dach
sie varen miere straten
ende wille u allen gode laten
her willem die dat verstoet
nam orlof an den ridder goet
ende bat hem dat hiit in goede
ende in dogeden al verstoede
want hadt toe moghen comen
wi hedden u gherne tenen here ghenomen
ende danckets hem met trouwen
doe keerden si thare jonfrouwen
ende seiden hare hoere ware ghevaren
die doe de maget hadde sien ghebaren
hi souden wel van minnen tellen
hoe si hare vriende can quellen
si riep acharmen keytivinne
wat wit mi nu die minne
van enen ridder die op mi
niet en rouct wat mi si
mi steet wel siins tontberne
weder ict doe noede of gherne
siins moet ic vort quite wesen
in hare camere ghinc si mettesen
wenende herde bitterlike
ende seide god van hemelrike
hoe mocht ic varen qualiker
waric armer of riker
van vrouden soe voer ic bat
maer ongereet es mi dat
sorghe ghepeins rouwe ende clage
bliift mi van hem alle dage
dus bleef die jonfrouwe in sere
des avons was die here
wel ghedient ende sierlike
ens coninc in de werelt soe rike
die hem scamen dorste dier feesten
maer die jonfrouwe conste gheleesten
enghene feeste van sericheden
dus saten si tusschen hem beden
sprekende om menegherande zake
tote dat hi wert in vake
here seide die scone maghet
mi dunct wel dat ghi gherne saget
dat men u te rasten dade
hets tiit want het es spade
ane mi hebdi ene vriendinne
vore alle man die ic kinne
blivic u ghestade vrient
dies hebdi jeghen mi verdient
die ridder antwerde hare
bi gode jonfrouwe soe waer ic vare
hebdi enen ridder ane mi
ende mettesen soe scieden si
ende ghingen slapen gemeinlike
in die zale arme ende rike
doe die ridder lofsam
op siin bedde gheleghen quam
was hi stappans ontslapen
want hi moede was van wapen
europa die scone jonfrouwe
die met herde groten rouwe
te bedde ghinc om sridders wille
seide tote hare selven stille
ja en ben ic keytivinne
dat ic dus haestelec mine minne
hebbe geleit an enen man
die vremde es ende wattan
ende es van der werelt bloeme
van ridderscape die ic noeme
ende hoe soudict ghelaten
nieman en mochten haten
hi es scone ende welgheraect
ende in allen dogeden volmaect
helpe ende sal ics moeten derven
soe sal ic cortelike besterven
besterven moet ict keytivinne
helpe wat doet mi de minne
ic ben dat armste wiif
die nie ontfinc ter werelt liif
dat ic hebbe in minen lande
ende in miin huus ende in dar bestanden
jeghen hem spreken gaen
bi gode ic wilt nochtan bestaen
al wouden siit alle zien ende hoeren
die te minen lande horen
doe stoet op die welghedane
ende dede hare pelsken ane
mettien bepeisese hare
dats hoe grote scande het ware
seide si thaer selven of ment sage
ic werde ghelachtert alle dage
ic moet laten dore den lachter
ic sal nochtan achter
laten dore der lieder tale
die mi ave ghingen altemale
doe mi die ridder stont bi
ic wille gaen spreken den ridder vri
ja ende wat sal hi wanen dan
dat ic te bedde ga soeken enen man
datter mi lichtheit toe brinct twaren
dies so moet ict laten varen
dat ict dade dat en ware niet goet
neen hiis soe hovesch ende soe vroet
soe wetende ende soe gestade
dat hiit noede soude in quade
ic moet emmer aventuren
ic wille totem ter goeder uren
gaen ende latent hem verstaen
hoe ic met minnen ben bevaen
ende dore hem doghe quale
hi sal mi masscien troesten wale
die welgheraecte suverlike
die vrouwe was van dien rike
stont op allene ende ghinc
daer si vant den jongelinc
die cleine peinsde om die jonfrouwe
doen dogede die welgeraecte rouwe
want vaste sliep hi doe si quam
ende doe die maget dat vernam
met seregher herten seidsi dit
helpe wat mi minne wit
dat ic te bedde zoeken ga
enen ridder dier lettel na
om mi peist of wacht
ende een twint niet en acht
dats lachter groet ende onnere
mi es beter dat ic kere
soudic dore enen man in scanden
mi selven dus werpen in allen landen
nenic niet het ware sottie
ic wille gaen eer men mi sie
opdat hi niet en wilt miins
soe en willic oec niet weder siins
dus kerese te hare cameren wert
ja seit si oft hi mi ontfert
waer soeken ic dan emmermere
sal ic laten dore onnere
te sprekene miin zoete lief
daer ics soe wel miin gherief
soe waric donzalechtse die leeft
ofte erterike binnen heeft
doe kerese weder ten ridder stout
minne makese herde bout
dat sine wecte liselike
ende seide totem ghestadelike
her ridder dore god ghenade
en verstaet niet in quade
dat ic hier totu ben comen
god lonu ic hebbe u ghenomen
grote vrome ende raste
ende ic en mach u niet vaste
houden ghi wilt henen varen
nu dwinct mi gherechte minne twaren
die ic totu draghe ridder goet
dat ic dus totu comen moet
ende spreken eer ghi mi ontfaert
doe sprac die ridder te hare waert
bi gode willecome maget vrie
nu comt hier liggen neven mie
ic ben uwes herde blide
doe toech hise neven sine zide
ende cussese an haren mont
bi gode scone talre stont
hebdi enen ghetrouwen vrient
dies hebdi jeghen mi verdient
mettien toech hise te hemwert
entie ridder onververt
aneverde die maget scone
dat haddi van hare te lone
doe seide die jonfrouwe vri
uwen wille hebdi gedaen met mi
dies ic en constu verweren niet
hier bi eist ghesciet
nu biddic u dore alle trouwe
dat ghi mindret minen rouwe
ende ghi bi mi bliift hier
doe antwerde die ridder fier
bi gode scone ic en mach niet
mi es alsoe ghesciet
dat ic om orbore vare
dien ic u segghen wille oppenbare
ic ben van limborch sertogen kint
die mi met goeder herten mint
ende noede liet henen varen
maer entrouwen in woude niet sparen
ende mach u seggen bi wat zaken
soe ict best can gheraken
het es leden menich dach
dies mi wel ghedincken mach
dat miin vader voer jaghen
ende omdat wiit gherne saghen
ic ende miin suster beide gader
dede ons halen miin here miin vader
mi ende mier suster tier stede
wi volgeden den honden mede
miin suster voer emmer naer
soe langhe dat wi en wisten waer
wi hebbense verloren je seder
want nie sint en quam si weder
hare part vonden wi verbeten
doe waenden wi dat si gheten
van eneghen quaden diere ware
dies ons te moede was sware
naesten quam i man ghegaen
te limborch die ons dede verstaen
dat si noch leeft ende es ghesont
oec seidi ons te dier stont
dat si in grieken hem ontfoer
doe seidi sekerlec ende swoer
ende seide goede licteken mede
dat hiit ons gheloeven dede
nu ben ic comen op die vaert
te varne te grieken waert
ende niet en wille wedercomen
ic en hebbe van hare vernomen
maer wet dat scone oppenbare
tierst dat ic iet verneme van hare
dat ic alhier comen sal
ende tellen u miin ghevaren al
ware dat sake oec bi gode
dat u iemen iet mesbode
ontboet mi waer ic ware
ic souder comen oppenbare
ende u dienen met minen live
dus vaerdi here ende ic blive
in die pine ende in die noet
ic woudic scoenre doede doet
laghe soe ware mi ghesciet wale
dus laghen si met derre tale
tote dat was bi den daghe
die scone seide met groten geclaghe
her ridder nu seldi mi ontfaren
god die moet u bewaren
ende behouden altoes ghesonde
doen custise an haren monde
ende si stont op sere beswaert
ende ghinc te hare cameren waert
entie scone dach ontspranc
die jonfrouwe stont op eer iet lanc
ende dede haren drossate halen
ende hare ridders in corter talen
ende her willem den kiviteyn
ghi heren seit si wel veleyn
mach seggen die ridder dat wi siin
want hi in den orbore miin
siin ors verloren heeft
ende men hem geen ander en gheeft
twaren dats sere mesdaen
her willem antwerde saen
bi gode jonfrouwe dats waerhede
doen hiet si vollec sonder bede
dat menre hem vele bringen soude
ende liete hem nemen welc hi woude
ende men deedt vollike
hort van miin her heinrike
die opstont ende hem ghereide
die scone die niet en beide
die prosenteerdem dat ors
ende seide here ghi siit wors
ontfaen dan ic gherne saghe
bi gode scone alle daghe
moeti euweliic wel varen
ghi hebt jeghen mi soe ghevaren
dat ic u ridder blive altoes
ende u vrient al sonder loes
doe nam hi een ors ende satter boven
dat hi meest horde loven
ende bevalse te gode alle
dat hise hoede van mesvalle
die jonfrouwe seide waert u bequame
here ic wiste gherne uwen name
jonfrouwe ic laten u gherne weten
heinriic van limborch ben ic geheten
here nu moet u god onse here
in dogeden ghesterken emmermere
warwert dat ghi henen vaert
mi soe lati therte beswaert
nu vaert die ridder siere straten
die de jonfrouwe heeft gelaten
met kinde bevaen dat si met sere
drouch want si ontsach hare ere
want doe mens gheware waert
waren hare alle die heren haert
tote dat siit wisten van wien siit drouch
doe worden si hare ghenadich genouch
ende doet te haren termine quam
brachte die jonfrouwe lofsam
een scone knapelen dies si
blide waren diere bi
ende al der jonfrouwen gheslachte
want tusschen sine scoudren brachte
een scone cruce van goude
dies seide men dat wesen soude
gheweldich coninc ende dat was waer
dat hi wert coninc daer naer
over al spaengen lant
ende was olivier ghenant
van spaengen die ridder coene
ende woende metten coninc rioene
die weten wille sine aventure
beide dat zoete ende dat zure
ende hoe hi ierst quam te hove
hi ga met minen orlove
ten boeke dat van hem es algader
want ic kere te sinen vader
nu riidt die ridder siere straten
die de jonfrouwe heeft ghelaten
in pinen ende in rouwe groet
om hem dat hare niene besloet
want tsridders bliift si vort quite
die nu henen riidt met vlite
soe hi best mach te grieken waert
dus reet die ridder onvervaert
deen na den andren menegen dach
daer hi menich wonder sach
dat ic ghescriven niene can
tenen tiden quam die edele man
int lant van calabren ghereden
die ridder die met hoghen zeden
quam ten ende van enen woude
alsoe alst god onse here woude
hi quam ane ii riddren daer
dien hi vragede oppenbaer
wat lande het ware daer hi quam ane
ende hoe dat ware siin name
die riddren diene wel ontfingen
seiden here in waren dinghen
dits in calabren lant
die stad hier vore es ghenant
thabor darwert wi nu riden
ende god moet ons in corten tiden
vertroesten ende al tlant
die ridder vragede te hant
ghi heren dat u god gheve goet
twi hebdi rouwe in uwen moet
bi gode here om ene zake
siin wi alle tonghemake
wi hebben ene conincghinne
daer alle doghet es inne
alle ere ende alle miltheit
hovesscheit ende scamelheit
ende diet tlant heeft vercoren
dan nie vrouwe hier te voren
ende es des coninx suster van avare
dat wi wouden dat si daer nu ware
ende vele costen moeste den lande
dat te noemen ware scande
nu magic u seggen here waer bi
dat tlant om hare droeve si
daer es de grave van pecant
dien god late siin ghescant
ende onse lieve vrouwe
dore die quaetheit entie ontrouwe
die hi anetiit der conincghinne
die weert es in allen sinne
met al den lande sonderlinghe
ay god of menne hinghe
dat ware den lande ene blide dinc
want hi seide die coninc
dat hi quam in hare camere binnen
daer hi vant bi der conincghinnen
liggende haren camerlinc
doe wert miin here die coninc
soe erre dat hi verberren dede
den camerlinc nu wilt hi mede
dat selve der conincghinnen doen
nochtan nam die ghersoen
op sine ziele dat loghene ware
vore alle die lieden oppenbare
die conincginne seit dat
dat hare selve die grave bat
ende om dat siit hem ontseide
wiste si wel datti hare soude doen leide
nu sal mense berren heden
ende daer omme es met droefheden
al tlant van calabren bevaen
ende daerwert willen wi saen
miin her heinriic dien dit sere
derde seide bi onsen here
ic wille oec mede darwaert varen
ende oec mocht soe comen twaren
hem soude rouwen dat hiit seide
ende dat hi nie in selken leide
die welgeraecte vrouwe brachte
doen reden si met crachte
tes si quamen daer ghevaren
daer weende menich moederbaren
dore die welgheraecte vrouwe
die daer stont in groten rouwe
ende weende meneghen heten traen
ende seide dat ment mochte verstaen
god here diet al vorsiet
ende en sal ic wesen niet
martelesse vor u oeghen
die dese pine moet doghen
te derre wilen onverdient
ic biddu allen gods vrient
dat ghi alle bidt vor mi
ende of uwer enich si
daer ic nie jegen mesdede
in wandelinghen of in werken mede
verghevet mi te desen tide
dore den here die in sine zide
ghesteken was ende al vergaf
mettien menich antwerde gaf
ende riepen god onse here
moet u quiten van allen sere
die grave die dit der conincginnen vri
beraden hadde hilt daer bi
ende seide ghi heren comes ave
en ware niet goed dat ment vergave
miere vrouwen ende lietse ute
men werpse int vier die pute
si heves verdient daer ict sach toe
miin her heinriic hi wert doe
soe erre dat hi vort dranc
ende seide dies men hem wiste danc
bi gode her grave ghine segt niet waer
nie soe en quamdi daer
daer ghi saget in eneghen sinne
iet mesdoen die conincghinne
ende dat willic u doen lyen
bi der maget sente marien
ende dies biedic u den hantscoe
die grave hi antwerde doe
her ridder inne hebs niet te doene
hebbet u of ghi siit coene
wildi worden haer poitier
soe souket elre dan hier
bi gode her grave nenic niet
maer mi es leet dat si iet
jeghen haren wille heeft de vrouwe
al dlant heefter omme rouwe
ende daer omme seggic dat logene si
dorendiit becorten jeghen mi
of anders moet si ontsculdich wesen
die grave antwerde mettesen
inne hebbe wat doen met uwen ghedreyge
want in ben noch niet veyge
verberret die vrouwe hets tiit
miin her heinriic seide ghi siit
een quaet vadde cokiin
die vrouwe moet emmer siin
quite of ghi proevet met mi
hort her coninc ende staet bi
ic seggu dat al loghene si
dat die grave seide fi
hem dat hiit nie dachte
ende ghi her coninc die nie wrachte
bi soe quaden lodders rade
dat ghi siit coninc dat es scade
her grave dat u god moet haten
wildi die vrouwe quite laten
dat segt mi of wildiit proeven
die grave begonste te droeven
ende seide hine vochter omme niet
die ridder seide wildi iet
her coninc der vrouwen vonnesse doen
die coninc antwerde den baroen
bi gode her ridder ja ic gherne
maer inne segt niet in scerne
ic segt in goeder trouwen
ic wille vonnesse doen mier vrouwen
of ontfaet des ridders hantscoe
of segt dat ghiere nie en quaemt toe
daer ghise vont in derre wise
ic wille wel dat men mi prise
ic ben vrome sprac die grave
het ware beter dat ic hem gave
den doetslach in enen crite
dan dus die quade vrouwe bleve quite
ic wille des ridders wedde ontfaen
entie ridder gaf hem saen
alle die liede ghemeinlike
beide arme ende rike
weenden van bliscepen al
ende baden den ridder goet geval
die welgheraecte conincginne
viel met enen bliden sinne
ten voeten den ridder goet
doen hiefse op die ridder vroet
ende troestese utermaten sere
doen seide die coninc bi onsen here
weltiit wildi ten campe comen
ghi heren dien ghi hebt ghenomen
inne mach hier niet langher siin
selc es die orbore miin
ic wout wel dat wine mergen daden
here ic sal mi bat beraden
ende salt u laten weten
wi selen thuus varen eten
ende daer sal ic u weten laten
doe voer die coninc sier straten
thuus ende al tfolc mede
nu hort wat die coninc dede
hi seide her grave nu segt mi
weltiit wildi dat dese camp si
den coninc antwerde die grave fel
nu striden sone can ic niet wel
ende ic ben u ghetrouwe vrient
ende hebben jegen u verdient
groter doget te menegher tiit
ende daer omme sagic gherne woudiit
dat men desen camp hier naer
verste noch ii jaer
ende wi hier binnen scermen leerden
soe moghen wi ons te bat bekeren
ende weren herde vromelike
doen antwerde die coninc rike
vore sine ridders vor sine baroene
nu hort seiti her ridder coene
ghi hebt hier enen camp ghenomen
entie emmer moet volcomen
jeghen den grave van perant
nu hebwi hier altehant
soe ghedraghen over een
dat si den camp van u tween
van desen daghe hier naer
sal ligghen over twee jaer
ende des willic van u beiden
wel siin in zekerheyden
miin her heinriic antwerde doe
den coninc van calabre toe
bi gode here her coninc
dat ware onghevouchde dinc
soudic bliven soe langhe
soe waric sere in bedwanghe
ende borghe en hebbic hier ghenen
maer wildi mi recht hier lenen
soe willict becorten merghen vrouch
bi gode het ware onghevouch
soudic hier omme moeten bliven
ende soude men oec die vrouwe verdriven
soe es onrecht al te verre
moet ic bliven nu in besperre
soe doedi ons onrecht groet
maer bi den here die mi geboet
aldus en blivic hier niet
die coninc antwerde ridder besiet
wi u borghe wesen sal
miin vrouwe en sal hebben gheen mesval
tes het comt toten daghe
maer hebben sal al selc ghelaghe
als si tote nu hevet gehadt
ende dit en mach niet siin bat
anders blivet sculdich miin vrouwe
dit seidi sem mine trouwe
dits valscheit in allen sinnen
ende of ic storve hier binnen
soe waric miins camps quite
ende storve hi wat soudi ten crite
die coninc antwerde mettien
anders soe en maget niet gescien
die ridder seide dits valsceit groet
ende wie sal hem hier in noet
dore mi worpen dan wetic
niemene soe en kinnic
die mi hier verborghen mach
die grave die dit toesach
ende gherne des ridders quite ware
seide ten coninc oppenbare
here hi sciint ridder soe goet
indien dat hiis selve gelof doet
soe gheloeves hem hets mi genouch
ende mettien die ridder louch
ende seide her grave bi gode
dit horic utermaten node
dat ghi soe gherne nemt respiit
het ware merghen beter tiit
die coninc sprac den ridder ane
hier gheloofdi te bestane
den grave ten campe hier naer
van heden over twee jaer
opdat ghi ghesont siit
ende selt comen hier daer wiit
mogen anesien ende anescouwen
bi ridderscepe ende bi trouwen
die ridder antwerde saen
ghi wilt mi al te nauwe bevaen
ja ben ic ghesont ende miins gebruckich
inne ben niet soe smuckich
of ben ic daer ict can verlingen
sone latict niet verdinghen
in die stad blive die vrouwe
in haren troest sonder rouwe
doen ghelovedi dese dinc
ende vort ghelovede die coninc
dat hi houden soude die vrouwe
in goeden payse ende sonder rouwe
dus was tusschen hem die vrede
enter vrouwen pays mede
doe nam die ridder orlof
ane alle die waren int hof
ende si sechendenne ende seiden
dat hem god moeste geleiden
die vrouwe quam te hem gegaen
ende si seide her ridder welgedaen
vore gode moeti levende siin
mi hebdi den rouwe miin
verlicht dat lonu onse here
ane mi hebdi emmermere
een dienstwiif waer ghi vaert
die ridder seide onvervaert
bi gode vrouwe siit seker dies
dat ic om gheen verlies
en liete inne soudu dienen gherne
ende dies en verstaet niet in scerne
u dienstridder willic siin
vrouwe al dat leven miin
mettien nam hi orlof
ende rumde des coninx hof
nu vaert die ridder sier verde
die ghene dinc meer en gherde
dan den wech ten grieken waert
ende reet wech onghespaert
groet hout ende vuste heyde
na dat mi die jeeste seide
quam hi ghereden an ene cautsiede
daer en sach hi ghene liede
maer vant ene weghescede
dene dochte hem gherede
dat si dore den woude ghinc
doe sach hi vort waer een rinc
ghinc om een cruce van stene
die ridder die daer hilt allene
sach lettren ant cruce staen
die hi begonste te lesene saen
ende daer stont ghescreven ane
dat niemen en pine te bestane
den wech te ridene no te gane
want der doet ware hi in wane
of altoes te sine ghevane
die quame in die wreede bane
alse die ridder hadde ghelesen
die lettren docht hem wonder wesen
waer bi dat dit wesen mochte
langhe stont hi ende dochte
ofter roveren binnen laghen
of beesten daer si hem af ontsagen
hine wister wat seggen toe
te hem selven seidi doe
den wech willic emmer varen
hoe soudicken dorren sparen
sone gheerdic aventuren niet
esser banderside oec iet
dat miin liif nemen mochte
of vinghe soe warict sochte
al tenen crancken ende comen
worde mi hier miin liif ghenomen
doch en ben ic maer een man
ende waer bi beidic dan
ic wille varen in gods gheleide
ende voer daer in doen hiit seide
die strate met bliden moede
maer emmer was hi op sine hoede
miin her heinriic dore dat wout
reet peinsende menichfout
reet meer dan ii goede milen
doe sach hi corter wilen
ene scone prayorie
scoender stad en sach hi nie
doe peinsdi in sinen moet
hoe mochte hier el dan goet
ghewandelen ende mettien
heefti van verren versien
ene borch die sconere was
seide dwalsch daer ict in las
dan enich erdsche paradiis
noch docht hem in alre wiis
dat niet dan goet en ware
mettien versach hi ene scare
van vrouwen die met haesticheden
wter borch quamen ghereden
die scone te anesiene waren
te hem selven seide die ridder twaren
dits emmer een scone anscouwen
doe grotene alle die jonfrouwen
ende hi danckes hem hovesscelike
achter quam ene vrouwe rike
scoender dan men ghevisieren conde
ic wane men niet en vonde
coninc in al erterike
die hare cronen ghelike
hadde verleisten moghen
si sceen blide ende in hoghen
ende tierst dat si den ridder sach
seide si her heinriic goeden dach
gheve u god van hemelrike
ghi moet hier in miin conincrike
bliven ghevaen nu gaet met mi
her heinriic seide dat si
ic vare waer ghi ghebiet
ghi hebt recht en dadiis niet
ic scotu doet met derre stralen
doe keerden si weder met derre talen
die conincginne seide mettien
ghi moet hier bliven tote dien
tote dat u een ridder hale
daer ic na beide altemale
met hem latic u dan varen
ende onder u tween seldi twaren
uwer suster mergrieten vinden
anders en dorfiis u niet gehinden
want het ware pine verloren
dat wetic wel te voren
woudic ic berechtes u wale
maer nenic niet totien male
dan willic u siin geselle maken
ende ghi selt beide wel geraken
miin her heinriic die verstoet
wel die conincginne vroet
seide dore god vrouwe ghenade
ic werke gherne bi uwen rade
sint u cont es dat ic dole
ic ben seker dat ict bequole
of storve en vondicker niet
vondicse mi ware wel ghesciet
maer sidermeer dat si noch leeft
ende ghi mi soe goeden troest gheeft
soe hoghen vrouwe alse ghi siit
hopic in corter tiit
verbliit te sine iet van hare
daer ic gherne verbliit af ware
mettesen quamen si in die zale
die ghesiert was soe wale
alsoe alst den ridder dochte
dat niement volprisen mochte
van dieren ghesteinte was die zale
op ghemurt altemale
ende van finen goude ghevort
wiere in quame wert berurt
met groter vrouden ende minde hi
soe wert hi vertroest hier bi
soe overscone was danesien
die conincginne seide mettien
her heinriic hoe behaget u hier
en es hier niet onghier
al steet ant crupe int wout voren
wi hier comt hi bliift verloren
dat es om dat ic niene wille
dat hier in lude of stille
quame enich vadde cockiin
dit heerscap dits al miin
ic wille u seggen mine voghedie
wi siin ghesellinnen drie
deen heet juno dander pallas
ende ic venus die niet en was
in ghedeilte wers versien
miin vader was vader van ons drien
onse broedre modi sien
deen heet jupiter in latiin
neptunus ende pluto
dandre twee heeten alsoe
jupiter es god hier boven
dien wiliede dienen ende loven
neptunus es van den watre here
ende pluto es ontsien sere
want hi es van der hellen coninc
pluto miin broeder in ware dinc
heeft enen sone ende dochtre drie
soe sere en hatic liede nie
als ic doe die kindre sine
bachus die god es van den wine
maect die liede soe onmachtich
dat niemen miins en es ghedachtich
si werden soe plomp dat si verwerken
wat dogheden ic in hem can sterken
siin dochter heet aldos
cletos laucheis antrepos
o wi wat maken die
si pinen ende corens alle drie
dese sceppen smenschen leven
cleto die can hem gheven
wat si in hare gheborte bringen
nu laten sise in allen dinghen
soe ongeraect in cans volbringen
in ghenen goeden dinghen
nu heeft die cleto enen sone
nidicheit soe hete die gone
ende heeft ene vrouwe ghetruwet
die nie en wert ghehuwet
dat sal mi al miin leven ruwen
miere vrouwe hoeverden moetsi truwen
die heeft kinder herde vele
die benemen alle spele
deene heet vore discordia
dander ghiericheit volchter na
roem dieften ende achterspraken
dat al dat die liede maken
ten scanden groet dies siit vroeder
dat heeft bracht miin broeder
dits comen van sier ere dochter
dandre es doch een deel sochter
si trect den draet die cleto spint
wanneer ghewonnen es een kint
ende cleto volbracht heeft
soe comt lauchesis die hem gheeft
siin leven soe hi lanxt mach
maer het brinct den droeven dach
antrepos die derde vrouwe
si brinct droefheit ende rouwe
want si bidt den draet ontwee
dan en mach leven niet mee
dese doet mi de meeste pine
als ic entie jonfrouwen mine
hebbe die liede ten dogeden bracht
soe comt die vrouwe met hare cracht
ende slaetse doet algader
consten si oec si daden mi quader
eer sterven hovessce liede ende wise
die staen in alder werelt prise
dan die snodele entie domme
int wout ben ic hier omme
comen woenen met minen jonfrouwen
dies sere siin in rouwen
want miin broeder quade geslachte
es in de werelt soe van machte
ende metten lieden soe verheven
dat si mi hebben al verdreven
ende maken een deel met mi
die edel siin ende vri
trouwe ende scamelheit
hovessceit miltheit ende wiisheit
wel helen simpelheit ende mate
wi woenen alle in dit ghesate
ende siin uter werelt ghedreven
juno mine ghespele heeft mi gegeven
gout ende ghesteinte altemale
dat hier leit in mine zale
ende ver pallas gaf mi mede
wie dat comt in dese stede
dat hi vrome ende coene
altoes wert in sinen doene
selve ben ic vrouwe van der minnen
die ghi noit en wout bekinnen
maer ic beide noch met staden
inne wille u noch dus vroech niet verladen
want hadt gheweest miin wille
u herte ware bleven stille
ane die jonfrouwen van meylaen
die met kinde bleef bevaen
van u dat noch bi der minnen
groet heerscap sal ghewinnen
uwer suster die ghi souken vaert
heeft mi leet oec ende onwaert
maer dat es bi minen ghedoghe
want diese mint es hare te hoghe
na dien dat hare nu steet
doch heefti pine ende leet
nu willic oec her ridder fier
dat ghi bliift ligghende hier
tote dat hier comt een ridder fiin
die u gheselle sal siin
ende mine ridders alle beide
miin her heinriic hi seide
vrouwe ic blive hier gherne
uwes willen staet mi niet tonberne
mettien namen altehant
die conincghinne bi der hant
ende leidene thare cameren binnen
daer hi vant in allen sinnen
scone jonfrouwen ene partie
blideliic stonden die
si stonden op jeghen hare vrouwen
ende si beval hem met trouwen
dat si des ridders wel plaghen
die jonfrouwen die dat saghen
waren siins herde blide
ende ontfingene ten stride
ende hadden met hem spel ende joye
die ridder die lettel te vernoye
was hi bleef in vrouden daer
allomme entomme ii jaer
ende sacher menich wonder binnen
van der groter conincghinnen
daer die ridder vele leerde an
nu latic van den edelen man
bliven ende willu saen
van echites doen verstaen
sgraven sone van athenen
hoe hi van constantinople henen
sciet ende liet mergrieten daer
dies hem bleef dat herte swaer
ende quam met erren moede
nu moet mi helpen god die goede
vraye minne di mi dwinct
es die zake dat mi dinct
te volbringene dit ghedichte
dat achter ware bleven lichte
want ic ben soe onghestade
en daet ene die met rade
mi altoes stoket daer toe
si raet mi sere dat ict doe
dies en darrict laten niet
mine herte diese ontsiet
ende in dart gheessens laten
want si es soe hovesch utermaten
dat ict ghelaten niet en can
daer en blive herte an
dit en ben ic oec allene niet
maer wie datse met oegen siet
heeftse van naturen lief
ic woudi hinghe alse een dief
die hare onghetrouwe ware
of iemen die plage met hare
te wandelne dat ic ben
soe sere heeft si minen sen
waer omme als ic om haer peinse
dat ic mine herte verheyse
dat ic en weet wat ic spreke
maer si die volcomeleke
alle doghet heeft in hare
keert ten besten wat dat ware
dies moete hare lonen god onse here
nu ende oec emmermere
hier latic van her heinriic bliven
ende willu vort bescriven
van echites van athenen
doen hi was ghesceden henen
van constantinople daer hi
ghelaten hadde de maget vri
margrete daer ic vore af seide
voer hi met groter zericheide
thuuswert ende lietse daer
siere moeder seidi oppenbaer
vrouwe nu eist u wel comen
die maget hebdi mi ghenomen
met gheveniinder herten
het sal u al u leven smerten
gheloeves want ict u seide
dat hare eneghe quaetheide
nu vaert thuus met bliden sinne
die moeder seide lieve minne
ghi hebt onrecht al te groet
wat magics dat ons de keyser ontboet
ende hise ons nam alse wiere quamen
ende es grieken al sine te samen
hi mochte ons lichte meer nemen
moeder soe moet ic immer verlemen
met enen sweerde ic en sal
soe quaet siin dat grieken al
spreken sal van miere ondaet
entrouwen jonchere dans soe quaet
niemen alse die u goet an
sprac der vrouwen wagheman
echites wert verwoet sere
ende seide nu over in duvels ere
wildi u miins onderwinden
dies seldi crancken loen vinden
siin swert hi verdrouch
daer hi den wagheman met slouch
thoeft af dat viel op derde
die moeder die hare ververde
riep ghi heren helpt mi saen
ic duchte hi mi sal verslaen
des graven ridders scoten toe
ende wouden hem tswert nemen doe
echites wert doen al verwoet
wat riddren hi ontmoet
verminct hi of slouch doet
des hadden si den anxt soe groet
dat si vlien wat si mochten
hem was leet dat si vochten
die moeder smeecte den sone
entie vader dat die gone
met payse doe quam te lande
maer verdriet menegherande
dedi hem eer hiere quam
niemen en dorsten maken gram
noch met hem wandelen twint
dan evax siere voestermoeder kint
dat was altoes siin nauste raet
wanneer hi dede enich quaet
so ne dorsten niemen castien
no scilden no verspien
dan evax al moeder lene
messeidem iemen groet of clene
dien slouch hi doet sonder genade
wat overdade of wat quade
hi dede siere vader ende siere moeder
en constene niemen gemaken vroeder
hi was soe quaet ende soe ondadich
dat hi en was niemens ghenadich
niemen in al des vader lant
en conste ghesien sinen tant
soe dat in al grieken wert niemare
dat echites die quaetste ware
die van moeder nie wert gheboren
die moeder woude wel te voren
datti verdroncke in die denouwe
of dattene eneghe quade vrouwe
met hare leide wten lande
hi dede hare soe meneghe scande
ende soe menich vernoy oppenbare
dat pilec te vertrecken ware
hi hadde dicke die moeder doet
en ware dat hem verboet
evax die seide dat hi te quade
dade dat hi emmer dies niene dade
dus dedi den lande pine
ende errede oec die vriende sine
van athenen die rike grave
die sinen onwille hadde hier ave
lach tenen tide bi sinen wive
vrouwe seiti ende siin wi wel keytive
vore andere prinsen van den lande
wi hebben goet menegherande
ende siin rike utermaten
hadde ons god raste ghelaten
daer wise gherne of hadde ghenomen
ende ware onse sone an dogeden comen
gheliic ander heren kinder
soe ware onse rouwe minder
maer neent god heeft ons geplaght
dies ben ic die droefste die ghi nie sagt
ende doghe torment ende rouwe
here seide nichia die vrouwe
noch visieric enen raet
die ons niet en ware quaet
dat wi senden ane die jonfrouwe
te constantinople op trouwe
ende ontbieden hare onse verdriet
twaren si en es soe dorper niet
si en sal werken bi onsen rade
ende sal helpen mindren onse scade
si en haet oec echites niet sere
peinsic ende sal onse ere
gherne sien ende onse raste
ende hout siere hare jeghen vaste
soe selen wiit den keyser ontbieden
enten andren sinen lieden
dat siis hare bidden dore haer verdien
inne wane niet wine selen zien
onsen sone hier betren mede
ende mindren sine quaethede
die grave seide hets mi lief
god late ons comen an onse gerief
des anders dages die gravinne
opstont met enen droeven sinne
riep si enen clerc te hare
ende dede scriven oppenbare
ene lettre ane die jonfrouwe
diere si bat op alle trouwe
dat si echites hadde ghenade
die soe sere ware in quade
dats onsen here ontfarmen moete
ende willesi wi ghecreghens boete
dat sine ontbode ende hem seide
woudi van hare onsticheide
dat hi hem proeven moeste bat
dies baden si hare op al dat
dat si nemmermeer dore hare
mochte ghedoen wat soet ware
doch soe waert al bi hare comen
ende si hadt hem al benomen
ende mochten sine haere gecrigen
emmermeer woudsi hare nighen
doe dese brief was ghescreven
dedene die gravinne gheven
enen cnape dien si beval
dat hiit wale dade al
die cnape seide hi sout doen
doe voer wech die ghersoen
te constantinople daer hi vant
mergrieten die maget faliant
bi der jonger keyserinnen
die soe hadde in allen sinnen
liever dan iemen mochte
den keyser selve dochte
dat si weert ware alre eren
die hi hare dade of dander heren
soe ghemint was si daer
die bode groete oppenbaer
die jonfrouwe doe hise sach
jonfrouwe seiti wat hi mach
gruet u met getrouwen sinne
van athenen die grave entie gravinne
ende senden u desen brief
ende bidden u alsoe lief
alse ghi hebt hare welvaren
ende si u ghetrouwe waren
dat ghi doet datter in steet
of si en moghen niet haer leet
den dach verwinnen dien si leven
allene modi hem troest gheven
doe die maget dat verstoet
peinsde si in haren moet
dits iet groets dat si wille
magict nochtan ic salt stillen
haren toren ende haer leet
die lettre si doe opsneet
ende las datter in ghescreven stoet
ende doen siis wel was vroet
seide si thaer selven doe
ende wat sal ic vanghen toe
die vrouwe heeft mi soe vele mesdaen
doch ben ic bi hare hier ontfaen
daer men mi vele eren doet
al haddic al miins vader goet
men mochte mi niet doen meer eren
entie mesvaert oec des joncheren
dat deert mi boven al temale
want goets annic hem wale
dies heefti jeghen mi verdient
dat ic ben siin ghetrouwe vrient
ten cnape seide die welghedane
die vrouwe die mi souct ane
te ontbiedene haren sone vri
en heves niet verdient jeghen mi
dat mach elc kinnen wel
doch en willic hare niet te fel
wesen in wilt gherne anegaen
ene lettre screef si saen
ende ontboet den jonchere
echites dien si grote sere
ende bat hem dat hi quame tot hare
want hare wonderde oppenbare
waer bi hiit hadde gelaten
doen voer die bode sier straten
ende nam orlof an die maget
die bode voer wech onversaget
weder tsiere vrouwen wert
diere hi dede verstaen ter vert
dat vergaen ware wel sine dinc
ende datten die maget wel ontfinc
die vrouwe was herde blide
ende hiet den cnape ten selven tide
dat hi te echites ghinghe
ende gave hem den brief sonderlinghe
die bode dede der vrouwe beheet
ende ghinc daer echites ghereet
sere erre stont ende onghier
ende hadde siins vader coc int vier
gheworpen om datti niet
en dade dat hi hem behiet
die bode knielde doe hine sach
ende ontboet hem goeden dach
echites seide ten bode
ghine vliet ic sla u doet bi gode
jonchere dat ware mesdaen
men soude emmer wel ontfaen
boden die van lieve quamen
want alst die vriende vernamen
weten siis hem danc groet
mettien hi hem die lettren boet
tierst dat hi den zegel sach
haesti hem watti mach
om te wetene watter in stoet
ende doe hiit wiste hoe wel gemoet
was hi ende soe blide van sinne
want hi seide god daer wi inne
gheloeven ende hevet noch die smale
miins niet vergeten te male
soe es noch doget an mi geboren
anders soe eist oec al verloren
tsiere moeder soe ghinc hi
vrouwe seiti nu helpt mi
te bereidene mine vaert
ic wille te constantinople waert
daer soe willic emmer wesen
die gravinne antwerde mettesen
lieve kint dies help ic u gherne
na dat ghiit niet segt in scerne
nenic moeder ic willere varen
ende marghen porren sonder sparen
soe helpt mi soe sierlike
dat ic moghe eerlike
varen als ic hebbe gheploen
lieve ende ment salt gherne doen
nichia die was herde blide
ghinc ende seide ten selven tide
haren goeden man den grave
die herde blide was daer ave
ende deden herde wel bereiden
ende maysenieden vele ghereiden
met sconen ghesinde bestont hi de vaert
te constantinople waert
ende reet soe langhe dat hiere quam
ende tierst datten die keyser vernam
dedine ontfaen wale
ende sine mayseniede te male
doe ghinc hi in die camere binnen
toter jongher keyserinnen
diene liefelec ontfinc
doe ghinc vort die jongelinc
daer hi die magt van limborch vant
die hi nam metter hant
ende groetese vriendelike
ende vragede hare hoe si int rike
woenen mochte ende hoe si dade
die maget was herde ghestade
seide bi gode jonchere wale
ende wat doen si tuwenwert alle
miin vrouwe u moeder ende u vader
siin si ghesont beide gader
jaes jonfrouwe god siis ghelooft
mi dunct dat ghi hier wel hooft
jonfrouwe dats wel bi minen orlove
wat eist leit noch u herte soe hoghe
ende eist an niemen ghevest
jonchere hier af es swigen best
dies wi hebben betre stade
twaren soe vele goeder dade
ende hebbic niet van u horen ghewagen
no van vriende no van magen
dat ghi jonfrouwen souken sout
of minnen van hebben ghewout
noch hopic maget wel ghescien
dat noch tote nu en es niet gesien
maer en segt niet dat wetic al
het cromt vrouch dat te hake sal
het es pine menegherande
den ouden hont doen gaen in bande
dies ducht ic mi herde sere
marghen selen wi bat jonchere
te gader spreken met staden
ghi selt mi seggen ic sal u beraden
dies ic vroeder ben dan ghi
ende ghi selt weder raden mi
soe dat wi goede ghevriende bliven
inne wille u met allen niet verdriven
des avons was wel ontfaen
echites ende grote ere ghedaen
ende sat ende at bi der jonfrouwen
dat beghinsel es siins rouwen
ende oec maget wel entsel wesen
hi diende hare alse wiit lesen
hovesschelike alse hi wel conste
want hiis hare van herten onste
die knape die bi der maget sat
ende lettel goet dranc of at
seide jonfrouwe dore god ghenade
al heeft u bi quaden rade
miin vrouwe miin moeder verwracht
ic hebbe mi ghepiint met al dat ic mach
dat te betren waer dat ic conste
ay ende of mi god onste
dat ic in trouwen verworve
uwe minne eer ic storve
ic soude te blider leven
mine welvaert modi mi gheven
ende anders niemen dan ghi
ende wildi oec ghi mogt mi
bringhen weder in alle dien
dies men mi tote nu sach plien
nu ontfarme u miins dore genade
noch hopic en eist niet te spade
nu troest mi scone want an u steet
miin welvaren ende miin leet
mergriete die wel heeft verstaen
hoe dat met echites es vergaen
ende hoe hi noch ter doget wert soude
hem bereiden opdat si woude
hem ontfarmes wel sere
ende peinsde dese jonchere
heeft mi verloest wter noet
ende toe ghedaen ere groet
dat icken wel van herten mach
want seker eist dat icken sach
in minen vernoye herde ghetrouwe
ende loeste mi wt swaren rouwe
dies ic hem ben vrient sere
doe seide si bi gode jonchere
ghi hebt dore mi vele ghedaen
ende menich vernoy wederstaen
dies ben ic van herten vrient
maer noch en hebdi niet verdient
ane jonfrouwen te soukene minne
want wie soe es van uwen bekinne
lachtert u utermaten sere
ende dat ware grote onnere
dat men tere jonfrouwen seide
si mint dat alle de werelt verleide
maer ic radu wat ghi doet
waert ridder van prise goet
ende trect u ter eren waert
want mine herte sere begaert
waerdi vrome ende verdienediis
ende comdi in alder werelt priis
soe sal ic u minnen sonder begheven
ende machscien selc licteken gheven
dat ghi mi trouwen selt gherne
selc al hebbic gheseit in scerne
dat een coeman was miin vader
dat es sceren altenen gader
ic ben van edelen lieden gheboren
alse ghi noch hier na selt horen
nu proeft u welsiit seker dies
dat ghi bliift mier herten kies
echites die wel te ghemake
was om der jonfrouwen sprake
seide scone sal ic noch verwinnen
moghen met goeder minnen
met dogeden ende met vromicheiden
twaren soe willic mi ghereiden
ter doget enter eren wert
twaren jonchere ic beghert
van u meer dan van al dat leeft
of dat grieken binnen heeft
sonder miins selves broeder
ende minen vader ende miere moeder
dien ic en sach in menegen jare
echites seide soete care
soe willic emmer ridder werden
ten naesten dage often derden
hier met was in de zale gheten
die twee die te samen gheseten
hadden scieden blidelike
echites ghinc ten keyser rike
here seiti wetti waer bi
ic hier nu comen si
ic soude gherne ridder wesen
die keyser antwerde mettesen
jonchere dat doe ic gherne
opdat ghiit niet en segt in scerne
bi gode here nenic niet
ic wert over merghen opdat giit gebiet
die keyser seide twaren dat si
ende wie sal ridder werden metti
here miin cnape evax die scone
miere voestermoeder sone
die keyser seide dat si met goede
doe scieden si met bliden moede
echites ghinc hem ghereiden
ende evax sonder langher beiden
sanders dages daden si maken
wat hem ghebrac te haren zaken
ende wet oec wale dat
dat jonfrouwe margriete niene sat
ledich te al selker noet
si hadde den erenst alsoe groet
om te maken enegherande
wapenroc ende gherlande
als ten ridderscape behoert
ende gaft echites vort
diet van hare wel ontfinc
dies derdes dages doen die jongelinc
opstont ende sine gheselle
evax daer ic af telle
bereiden si hem cierlike
doe quam van den keyser rike
die jonfrouwe ende hare ghespele
die siins namen waer vele
ende behagede hem harde wale
ende van limborch die cusche smale
seide jonchere nemt van mi
dese parure ic wille dat ghi
soe u proeft soe ic an
want selke draget die liefste man
die ic nie sach op erterike
van zilvere metten leeuwe rike
van kelen metten sterte ghesplet
ic wille wel dat ghiit wet
dat ics u van herten an
mettien ghinc die edele man
te messen wert ende siin geselle
evax daer ic ave telle
oec hadde die keyser hem theren
xx andere joncheren
ende alle hogher joncheren kinder
met hem doen bereiden ghinder
ende woudse mede ridder maken
die blide waren van dier zaken
ende quamen oec te messen wert
elc brachte om den hals tswert
ende ghingen staen side an side
echites wert herde blide
ende alse messe was ghedaen
quam die keyser vort gegaen
ende seide ghi heren nu verstaet
dat ghi hier nu ontfaet
ene hoghe ordine ende ene werde
ghi siit sculdich metten swerde
te bescermen die heyleghe kerke
ende met worden ende met werke
ende doe hi vore echites quam
sinen rechtren spore hi nam
ende spiene an sinen voet
doen gordi hem tswert goet
ende gaf hem enen halsslach
ende seide tote hem u mach
desen slach gedincken emmermere
hebdi doget ende ere
doe maecti dandere ridders mede
alsoe alse hi echites dede
ende doe dit was ghedaen
wouden die heren eten gaen
miin her echites dede creyieren
wie dat woude tornieren
dat hi quame buten der stad
die nuwe riddren horden dat
ende warens utermaten blide
ende miin her echites dede tien tide
elken een ors prosenteren
dies men hem sprac vele eren
si voeren alle ten velde waert
stoutelike ende onvervaert
ende vergaderden vromelike
deus hoe menich pongiis rike
dede daer miin her echites
ic wane dat niemen en es
die nie sach scoender bottaelge
dan was in dese compassaelge
die andre riddren die dat saghen
soe scone ontmoeten ende jaghen
vinghen ten wapenen mede
dwonder dat echites dede
dat was onvertalliic groet
waer hi sach die meeste noet
daer maecti hem in die porsse
hi warper enen van den orsse
den vroemsten die op tfelt was
ende was gheheten ductulas
ende was here van refine
stat ende lant was al sine
dors nam miin her echites
diere herde blide ave es
ende sendet van limborch der jonfrouwen
ende bat hare in gherechter trouwen
dat si neme siin ierste ghewin
want het es siin beghin
die maget ontfinct blidelike
ende echites vacht soe vromelike
dat alle die ghene diene saghen
seiden dat si in haren daghen
nieman hem saghen proeven bat
dan echites dede vore die stad
si seiden alle moesti leven
ende woudem god gracie gheven
hi worde van der werelt bloeme
hi quam altoes gheliic den stroeme
die torve vore hem ter neder driift
soe hi meer striit soe hi meer verstiift
ende met willegher hant vecht vele
hi velde menegen in den spele
die lieden seiden wel te voren
dat nie ghesciede selc temptoren
soe over vele vromicheiden
soe daer ghesciede an der heyden
maer al dat doen datter es
hadde allene echites
die jonfrouwe diet toehorde
behagede wel diere worde
ende sine daet noch bat
doe quam die keyser van der stad
ende dede opnemen doe
doe en dorste niemen meer doen daer toe
maer voeren alle ter herberghen waert
miin her echites dedem ter vaert
ontwapenen ende voer te hove waert
ende daer hi al die straten vaert
wert hi van meneghen ghepriist
ende metten vinghere ghewiist
doe miin her echites te hove quam
enten die keyser vernam
here seiti willecome
twaren ende god ghi waert vrome
wildi de wapenen hanteren
sere ghingen sine festeren
ende eren wiene anesach
niemen in die werelt en mach
maken riddre soe goet
ende dat men hem ere doet
ende omme die vorebaricheide
die men hem om sine vromicheide
doet pinen meer om die ere
ende arbeiden gherne ende sere
miin her echites ghinc te hant
daer hi die maget van limborch vant
ende gruetese hovesscelike
ende seide god van hemelrike
moet u gheven gheluc ende seghe
beide nu ende alle weghe
ende danc hebt uwes prosents groet
maer dat ghi u pinet was ghene noet
maer doch verwindi mi daer mede
soe waer ic ben in wat steden
blivicke u tere vriendinnen
condi ere ende priis ghewinnen
her echites antwerde hare
bi gode scone waer ic vare
miin herte bliift u al stille
ende nemmermeer en moet andren wille
god onse here gheven mi
weder dat mi goet of arch si
nu sal ic varen te lande waert
ende wille mi soe proeven op die vaert
ende oec mede in andren landen
dat mine vriende die miins scande
ghehadt hebben selen hem
beloven dat ic ghebetert ben
ans mi onse here van hemelrike
die jonfrouwe seide hovesschelike
bi gode here dat horic gherne
ende dat en verstaet niet in scerne
ic an u wel welvaert
ic woude ghi keyser van roeme waert
u blivic van herten ghetrouwe
bi gode soe doe ic u jonfrouwe
ic wille varen bliift ghesont
doe woudise cussen an haren mont
si seide des en doet niet
ghine siit noch werdich niet
te soukenen an ene jonfrouwe dat
ghine hadt u tierst geproeft bat
dan ghi noch hebt gedaen
ende dan soude sine gherne ontfaen
echites nam orlof ane die smale
ende men ghinc eten in die zale
hi moeste sitten te dien tiden
boven neven des keysers side
daer men hem grote ere an dede
ende grote weerdichede
na den etene ginc men slapen
beide riddren ende knapen
ende miin her echites nam orlof
an alle die waren in dat hof
smergens doe die dach ontspranc
entie liwerke sanc
stont op die ridder ende sine mayseniede
die alle keerden alse blide liede
ende voeren te athenen wert toe
enen bode senden si doe
ane den grave ende ane die gravinne
ende ontboden hem met bliden sinne
dat hare sone ridder quame
ende ware dalrebeste lichame
daer si nie wandelden mede
sine maniere ende sine zede
siin in dogeden gekeert al
ende leeft hi dat hi werden sal
die vroemste van al erterike
wat waendi of iet blidelike
die vorbode was ontfaen
dies en hebt ghenen waen
die grave was blide van den ghenen
soe warens alle die van athenen
si reden jeghen hem wt
ghinder wert groet geluut
van tamburen ende van trompen
si lieten in die modre strompen
die orsse die hem reden jeghen
inne wane niet dat men mochte plegen
enichs mans iewer bat
dan men siins dede in de stad
siin moeder was soe blide
ende siin vader ten selven tide
dat si weenden van bliscapen
soe daden alle hare cnapen
niemen mocht u vertellen dat
die vroude die was in de stad
die gravinne lovede sere
dicwile onsen here
van den goede dat hi hare
hadde ghedaen oppenbare
an haren sone dien si mint
dat sine soe vol dogeden kint
dies was men daer in hogen sere
tenen tide seide die here
moeder bereit mi twaren
ic wille om aventure varen
ende om tornieren in vremde lande
hoe magic verwinnen die scande
dat ic hier dus ligge stille
sere te minen onwille
ic wille emmer henen varen
het levet iemen cume twaren
die mi dade bliven iet
die moeder seide lieve nu siet
sint ghi emmer wilt weghe
god onse here gheve u zeghe
ende werwert wildi henen tien
ic segt u moeder maget mi gescien
in vranckrike ende niewer el
daer es van tornieren groet spel
lieve sone nu segt mi
ende wi sal varen metti
bi gode moeder niemen niet
dan soe allene alse ghi mi siet
nichia die dat verstoet
wert droeve in haren moet
ende seide sone ghi wilt varen
god die moet u achterwaren
ons laetti in droefheiden
tote dat ghi keert na u beiden
doe quammer die grave toe gegaen
die vragede der gravinnen saen
twi si soe tonrasten ware
echites seide here ic vare
in vranckerike om aventure
die grave seide ter goeder ure
ende keert soe ghi ierst moget
god ghesterke u in alre doget
ende verdu van allen rouwe
laten varen ter goeder tiit vrouwe
segt wanneer wildi henen varen
here margen vrouch twaren
dat moet ter goeder tiit wesen
men sal u bereiden binnen desen
altemale u behoeve
vrouwe laet staen u droeven
ic bens utermaten blide
men bereidem doe te tide
wies hem daer toe ghebrac
dies daghes haddi groet gemac
ende hi nam orlof over al
nu was hi worden soe liefgetal
dat altemale in thof twaren
om sinen wille droeve waren
smorgens doe die dach opginc
stont op die scone jonghelinc
ende dedem bringen sine wapen saen
ende alse hise hadde anghedaen
quamen vader ende moeder beide
die droeve waren van den gesceide
ende bevaelne gode onsen here
ende bidden hem dat hi pine om dere
werwert dat hi hem bekere
ende dat hi en late nemmermere
no dore cost no dore pine
hi antwerde der moeder sine
bi gode vrouwe nenic niet
want mi beval ende hiet
die scone welgheraecte smale
die voget bliift altemale
van miere herten waer ic vare
ende god onse here gheve hare
al hare begheren dach ende nacht
want si heeft mi of god wilt daer toe bracht
van groter quaetheit daer ic was in
bracht in enen andren sin
bedi dat si mi ghelooft heeft
dat si mi hare minne gheeft
opdat ic eneghe doget verdiene
nu salt goet siin te siene
ane mi wat minne werken can
dier ic ben eyghen man
nu gheeft mi miins ors hets tiit
men sal sidermeer dat ghiit
beghert ende emmer wilt
ic woudse die u heeft gestilt
ware van soe hoghen conne
dat men uwes hare gherne onne
want opdat si edel ware
en wetic niemen die ic vor hare
woude dat ghi getrout hadt sekerlike
doe brachte men hem een ors rike
dat men te rechte mochte loven
doe spranc hi in den zadel boven
ende bevalse te gode alle
nu behoeden god van mesvalle
want hi riidt siere straten
ende heeft daer droeve liede gelaten
nu riidt die ridder siere verde
die gherne ere ende priis begherde
meneghen dach achter een
dat hi dinc en sach gheen
daer hi priis an mochte bejagen
hi reet bossche ende haghen
menich berch ende menich dal
het dochtem groet ongeval
dat hi gheen wonder en sach
enewerf quam hi op enen dach
ghereden in ene wstine
daer die clene vogeline
songen herde menichfout
scone ende groen stont dat wout
doe wert hi peinsende op ende tale
vele om die scone smale
van limborch ende om hare doget
ende hoe sine heeft verhoget
dies wart hem sine herte binnen
soe verbliit in allen sinnen
dan u iemen vertellen mochte
die wile hi reet in desen gedochte
quamen jeghen hem tere steden
xx scone magede ghereden
die neghen den ridder ende leden
die ridder die vol bliitheden
reet van minnen en achtes niet
mettien hi noch comen siet
xx scone knapen ende mere
ende weenden utermaten sere
ende neghen hem ende swegen stille
die ridder die wel sinen wille
hadde om tgepeins daer hi was inne
peinsde meer om die minne
dan hi dede om hare mesquame
die scone daer hi gherne af name
troest maecten soe blide van sinne
dat hem haren rouwe niet ghinc inne
doe reet hi vort ende heeft versien
comende jeghen hem mettien
xl hovesscer vrouwen wale
die alle waren bleec ende vale
weenden alse dandre daden
si leden alle den ridder met staden
ende neghen hem sonder meer
die ridder bleef alse hi was eer
in siin ghepeins even eens
dies en begroeti hem gheens
ende lietse liden ongegroet
mettien hi noch ontmoet
xxx vrome riddren wale
die ongedaen altemale
waren ende bedroevet sere
ende noch leden si den here
ende hi lietse alle liden
die minne hilten tien tiden
in ghepeinse dat hi niet
en acht op die hi daer liden siet
ende doe si alle leden waren
quam een knecht na hem gevaren
op een mager hongerich pert
alse een die saen na vert
ende tierst dat hi den ridder sach
ontboet hi hem goeden dach
die ridder en hoeres niet
want die minne hem en liet
die knecht seide here waer bi
en sprecti niet jeghen mi
wat hebbic jegen u mesdaen
ghi selt selken ontmoeten saen
daer ghi jeghen selt spreken moeten
soe dorperliic sal hi u groeten
dat ducht ic utermaten sere
ende ghi siit soe scone een here
dat mi ware utermaten leet
mettien hi hem anereet
ende groeten vriendelike
here seiti dat u van hemelrike
god moete gheven gheluc ende zeghe
vaert enen andren wech weghe
want ghi ontmoet hier sekerlike
den duvel selve baerlike
ja quader mochte man quader wesen
die ridder antwerde mettesen
ja lieve knape wie es hi
of wat mach hi scaden mi
ic segt u here wildi twaren
ontmoedi eneghe liede varen
in desen weghe dien ghi comt
of hebdi u iet ghecromt
dat ghise niet ontmoetet
of lietise liden onghegroetet
alsoe alse ghi mi dadet
soe wanense dat ghise versmadet
ende soe es hare rouwe te groet
si wouden alle siin doet
ende si hadden iet ghenaden
in dien dat si waren ontladen
van der groter sware pinen
die hem sal haer leven scinen
nochtan siint al edel liede
maer hets ene droeve mayseniede
here ende mach u segghen twi
die ridder die hier volget mi
es here van desen woude
daer noede iemen in riden soude
kinnedi wel sine affare
hi es die vreesscheliicste oppenbare
die nie ridders name ontfinc
en es keyser no coninc
in dese werelt dien hi ontsiet
hine laet met vreden geduren niet
die grote heren van desen lande
hi doet hem pine ende scande
hare arme volc slaet hi doet
den riken doet hi pine groet
hi brinctse hier in desen woude
daer si pine menichfoude
doghen moeten ende verdriet
sine moghen anders eten niet
dan fonteyne ende broet
sine siin na van honghere doet
ghi saget die heren entie vrouwen
aldaer comen sere met rouwen
want hi heeftse dats waer
ghevaen ghehouden menich jaer
ende nu doet hise elre varen
daer si selen hebben twaren
dobbel vernoy ende pine
want tweewerf steet hem sdages te sine
ghegeselt met starken riemen
hen es in die werelt niemen
die anesaghe hare karmen
hem en souds herde sere ontfarmen
sine moghen enewerf spreken niet
spraken si ende wiste hiis iet
si moestent endelec besterven
dus moeten si alle vrouden derven
dore den gruweleken tyran
here men seit oec datten wan
een groet dwerch ane een wiif
ic wane hem en es siin liif
herder vele dan een steen
al ware hi ghecloven in tween
elc stucke bleve meerre nochtan
dan eneghe twee ander man
hier bi es hi sere ondadich
ende al den lieden onghenadich
here daer bi radic u wel
dat ghi scuut den tyran fel
ende vaert ene andre strate
van hem comt u ghene bate
doen her echites dat verstoet
peinsdi in sinen moet
ane desen eist vergadren quaet
die soe meneghe ondaet
heeft ghedaen soe groten heren
ende hoe soudic hem ontkeren
in bleve vore hem doet
nochtan dore ghene noet
en sal ic scuwen dese strate
noch hebbic liever dat ic late
eerlic vore hem miin liif
ende wat soude segghen dat scoene wiif
die ic minne vore alle die leven
dat ic dore tale woude begheven
den wech dien ic hebbe begonnen
wils mi god onse here onnen
doe nam hi orlof an den knecht
die seide here ghi hebt onrecht
dat ghi niet en hoert na raet
al comter u ave quaet
dan sal te rechte niemen claghen
ghi moghet noch u liif ontdragen
wildi scuwen uwe doet
die ridder seide dore ghene noet
en liet ict inne soude vort varen
god moet u bewaren
mi radiit dat wetic wel dore goet
maer god houdu ic moet
endelike vort riden
here nu ende tallen tiden
moet u hoeden onse here
ghi ontfarmt mi herde sere
die nuwe ridder van athenen
voer emmer vorwert henen
den wech dien hi hadde bestaen
onverre was hi sonder waen
soe ontmoeti comen ghereden
enen ridder met overmoedicheden
dravende gheliic enen barlibaen
ende hi heeft versien saen
den ridder die hem quam jegen
doen riep die ontsiende deghen
segt vilein wanen comdi
ende hoe dorredi jegen mi
comen hier in miin foreest
soe helpe mi die heylege gheest
ghi moetet ontghelden metten balge
ic hinghe mi liever an de galghe
dan ic mi u liete ontcrupen
ghine moghet mi niet ontslupen
dan dandre hebben ghedaen
ghi moet met mi comen ghevaen
of ic sla u hier te doet
kiest of ghi wilt die minste noet
deen van den tween moet emmer wesen
echites antwerde mettesen
bi gode her ridder dat wet wel
al waerdi noch alsoe fel
inne gave u wt minen croke niet
een haer dat ghi mi quite liet
maer ic wille calengieren
alle die vrouwen goedertieren
die ic ontmoete in derre straten
nu en magic niet langher laten
ic en moet u dliif corten
doe ghinc hi dors met sporen hurten
op echites die siins gherde
ende vromelike ghebeerde
dat wondren mochte elken mensche
die ridder reet i ors van wensche
ende hogher wel enen voet
dan echites was ende noch al soe goet
ende hiet ferrant die ridder morant
die felste die was in al dlant
hi geraecte echites alsoe
opten scilt dats onvroe
echites wel na bleven was
doch moesti vallen daer int gras
woudi of en woude
echites die noede soude
langhe ligghen hadden weder
soe geraect dat hi neder
met hem oec ter erden lach
echites diene liggen sach
waendem wel scieten toe
maer morant scoet op doe
ende ghinc echites jeghen
die jeghen hem sceen ongedegen
morant seide bi gode keytiif
ghi moet hier laten dliif
dan liet ic om ghene have
echites seide eer ic u gave
een haer vore wt sinen kinne
te soenen hine hadde den duvel inne
nu hoet u van desen slaghe
uwes bliven quite al u maghe
doe hief hi tswert met beiden handen
ende waende echites ten tanden
slaen maer dat hiere jegen drouch
den scilt daer hi op slouch
dat hi soe starc niet en was
hine moesten vallen int gras
morant diene vallen sach
gaf enen groten slach
ende seide wilt ene poppe
mi dus sere loepen oppe
soe hebbic lange genouch geleeft
echites die gehoert heeft
siin geclap hi spranc op
ende gaf hem enen clop
op thoeft dat hi strukelde neder
haesteliic stont hi op weder
ende seide wicht wat waenstu
wiltu di noch weren nu
ja ghi dunct mi sem mine ere
ghi beteret mi soe sere
conen vliegen soe sere biten
ic sal u tenen slage toe smiten
dat ghi u striden selt laten
dan willic varen miere straten
doe vertoech hi dat swert
dat menegher marc was wert
ende waenden toten halse slaen
echites spranc besiden saen
ende liet liden den slach in derde
echites die siins begherde
heeft siin swert verheven
ende hem noch enen slach ghegeven
dat hi averecht viel int sant
ende echites spranc altehant
totem ende nam hem tswert
dat hi sere begheert
morant scoet op al met overmoede
en seide du daets alse de vroede
dattu names mi miins swerd
dat menegher marc es wert
het smeede wilant
ende es mimminc ghenant
het voerde wedege die coene
maer hi soude te vele hebben te doene
diet mi soude ontfueren
doe waendine ter selver uren
metten fuusten scieten toe
maer echites ontmoeten doe
met mimminge op thoeft boven
dat hem de hersenen heeft doe cloven
soe soudi thoeft maer dat besiden
tswert scoet ten selven tiden
ende geraectene boven doere
dat hise hem sneet al dore
entie cavene met ontwee
echites seide dede u iet wee
her ridder segt dier vliegenbete
inne wane niet die u noch smete
selken slach en soudu deren
wat eist maecti u sceren
met mi vule colpersoen
nu moeti uwen ende doen
maer alsoe en wouts niet
echites diene comen siet
hi hief tswert ende heeften geraect
boven op thoet ende heeft hem gemaect
ene grote wonde tere snede
dien slach was soe swaer mede
datti plattelinge viel op derde
echites die siins gheerde
spranc hem vloghs opten lichame
morant seide over in duvels name
ente te minen wel groten scanden
ben ic nu comen te kints handen
soe menich vernoy soe menegen toren
ic vromen lieden dede te voren
nu spelen die kinder met mi
echites seide ic rade dat ghi
u op gheeft ende miin gevane
soe es uwes genade vort ane
morant die verwoeden waent
seide fi dat ghi vermaent
dat ic ben verwonnen
en es ridder onder der sonnen
al waert dat hi u te helpen quame
dat icken ontsage in duvels name
ligt van minen sterken leden
doe waendi met starcheden
hem ontworstelen maer hine conde
dus laghen si soe lange stonde
dat si beide soe moede waren
dat een kint van xii jaren
soude den vroemsten van den tween
hebben ghesleghen af die been
dus laghen si ene langhe wile
omtrent te gane ene mile
doe wert hi peinsende om die smale
die sine herte heeft te male
hoe dat sine hiet vrome wesen
ende hi wert binnen desen
soe wel gerust dat hi opspranc
dies mochti weten der scoender danc
ende maectem den hals al bloet
morant hi ontsach die doet
nochtan en woudi bidden niet
ghenade wat soe siins gesciet
maer gaf enen crete soe groet
dat echites al verscoet
doe hief hi tswert willichlike
ende slouchene soe vromelike
dat hem thoeft van den buke spranc
echites seide doe groten danc
moeti hebben god here
die mi hebt behouden in de ere
miin her echites heeft geleden
onlanghe soe siet hi gereden
gheliic den duvel uter hellen
of enich siere ghesellen
enen ridder comen die riep sere
vilein bi gode onsen here
het moet hier an u leven gaen
wat hebdi minen broeder gedaen
die here es van desen woude
segt of ic u wederhoude
ridic u dore therte dit spere
echites die ghenen ghere
siins te wachtene hadde te voet
greep dat ors dat bi hem stoet
ferrant dat morants was
ende sprancker op als ict las
ende seide ridder wat soucti
wat wildi hebben van mi
die ridder seide ic segt u
ic wille ghi mi berecht nu
waer miin broeder es ghevaren
dien ic soe sere horde mesbaren
echites seide en eist niet el
soe vaert met goede soe doedi wel
daer leit die buuc ende daer thoet
ghi moget wel kinnen hets soe groet
dit was siin ors ende dit siin sweert
eist ict el dat ghi beghert
dat segt die wile ics willich ben
dien ridder hief doe die sen
ende seide bi gode quaet glottoen
nu moeti uwen ende doen
ghi hebt minen broeder doet
ende houter met u sceren groet
twaren ende god ghi moetet becoepen
hoet ic late op u loepen
doe liet loepen die ridder coene
echites heeft soe vele te doene
god en sta hem in staden
dierste hadden sere verladen
daer hi moede sere af was
nu es siin broeder brodas
op hem comen mogelike
ende quam ghereden gruelike
op echites diene liden
liet neven hem besiden
ende hief mimminge tgoede swert
ende slouch den ridder ende siin pert
dat vore hem viel int gras
soe was geraect brodas
dat hi liggende in onmacht bleef
echites die cleine rouwe heeft
spranc van den orsse int sant
ende ontwapendem altehant
ende lieten liggen ties hi bequam
doe hi was becomen ende vernam
dat hi ongewapent was
bat ghenade brodas
ende seide ridder hebt miins genade
ghi hebt mi gedaen grote scade
ghi hebt minen broeder doet
mi selven bracht in groter noet
dore gods wille ontfaet mi
ende sent mi verre of bi
ic varre gherne lieve here
echites seide inne eisce u nemmere
ic wille oec dat mede varen
die ridders entie vrouwen twaren
die ic ontmoete heden eer
drivende soe groet seer
brodas seide here dat si
varen wi totem willen wi
si selen herde blide wesen
ghi hebtse van der doet genesen
nemmermeer en waren si ontgaen
here en haddiit gedaen
echites seide ic vare mede
doe loeden si ter selver stede
morante op siin paert
ende voerdene ten castele waert
nu riidt echites ende brodas
ter borch die brodas broeder was
het was avont eer siere quamen
doe die van der borch vernamen
dat morant haer here was doet
dreven si om bliscep groet
ende som levende met rouwen
maer die riddren entie vrouwen
die daer swaer ghevangen saten
dreven bliscep utermaten
ende vielen ten voeten echites alle
die blide was van den gevalle
brodas seide ghi heren
ende ghi vrouwen eer gi keren
moti varen met mi
waer ons ghebiet die ridder vri
si seiden dat siit gherne daden
echites seide doe met staden
soe vaert mi tote athenen
soe ghi rechts moghet henen
ende groet mi den grave entie gravinne
ende doet hem verstaen met sinne
hoe dat wi hebben gevaren
ende dese here twaren
ende hoe ic sciet van u ghesont
ende daerna en beit ghene stont
ghine vaert te constantinople waert
ende verstaet wel mine woert
ghi vint metten keyser daer
ene jonfrouwe dat es waer
die ic minne vore alle die leven
ende heet margriete dier seldi gheven
van minentalven vc groeten
her ridder dit seldi doen moeten
sekerlec dat seggic u nu
ende segt hare hoet tusscen mi ende u
vergaen es biddic u sere
ende uwen broeder den fellen here
oec biddic u herde erenstelike
dese vrouwen ende dese jonfrouwen rike
dat sise mi groeten sonderlinghe
si seiden here in waren dinghen
wi selent doen gherne
ende dies en staet ons niet tonberne
brodas die ridder coene
heeft wel ghelooft te doene
dien nacht bleef echites daer
smergens doe die dach was claer
stont op echites blidelike
ende nam orlof hovesscelike
ane alle diere waren
ende voer wech sonder sparen
vaste in ten woude waert
blideliic ende onvervaert
peinsende om die scone smale
die sine herte heeft te male
diene hilt van herten blide
brodas die banderside
die ridders die cnapen entie vrouwen
entie mageden die met rouwen
haren tiit hadden leden
ghereiden hem met bliitheden
ende voeren te grieken waert
nu latic staen van hare vaert
ende seggu van echites voert
dien de minne sere cort
ende reet berch ende dal
gode hi hem altoes beval
soe langhe reet die ridder coene
dat hi een marghens vor noene
quam in enen sconen vergier
in midden stont enen eglentier
boven ene scone fonteyne
soudic al die sconeit reyne
prisen het ware mi te swaer
die fonteyne was oec soe claer
dat wonder te seggen ware
die ridder peinsde eer ic vort vare
willic mi hier een luttel rusten
het mochts elken mensce lusten
te rustene in alsoe sconer stede
hi beete neder ende dede
siin ors peistren gaen int gras
hi ghinc liggen als ict las
slapen onder ghenen eglentier
in gheen overscone vergier
lach ende sliep tote middaghe
doe quamen daer met groten geclage
drie meerwiif doen sine saghen
lieten si staen haer claghen
deen seide ter ander ghesellinne
die vroemste ridder dien ic kinne
leit ende slaept in dit vergier
dandre seide wanen quam hi hier
hets echites van athenen
die derde seide hi vaert henen
om tornoye in vranckerike
dat riet hem die suverlike
mergriete des edels hertoghen kint
van limborch die hi soe mint
ende die hi te wive hadde gecregen
maer siin moeder was daer jegen
daer sine mede verwrachte
hadsi nochtan hare gheslachte
ghekint alsoe wel als ic doe
sine hadder niet geseit toe
dierste seide nu segt mi
ende wanen quam die maget vri
van limborch tote athenen
en es limborch niet verre henen
jaet en trouwen dat es waer
met ongevalle quam si daer
ende heeft daer menich leet ontfaen
dore desen ridder welghedaen
echites die daer lach int gras
soe vast hi in slape niet en was
hi en hoerde hare tale
ende verstoet herde wale
doe hief hi thoet op ter vaert
die meerwiif worden vervaert
ende wouden vlien doen seide hi
ghi vrouwen en vliet niet van mi
maer segt mi dat u god lone
es die welgheraecte scone
daer ghi af spraect te voren
van hoghen gheslachte geboren
doen seide dat een meerwiif
dat nemic seitse op miin liif
dat van limborch die goede hertoge
die es van gheslachte hoghe
es hare vader siin wiif haer moeder
her heinriic hare goede broeder
vaertse soeken achter lande
ende doget pine menegherande
ende ic seggu licteken goet
dat ghi mi te bat geloeven moet
ghi vaert te vranckerike waert
omdat ghi tornierens gheert
onder weghen seldi ontmoeten
enen knecht die sal u groeten
ende sal u vraghen of ghi iet vernaemt
in den weghe danen ghi quaemt
van enen ridder die van limborch ware
ende her heinriic hiete oppenbare
dan sal hi u vort doen verstaen
hoe die jonfrouwe van meylaen
heeft enen sone van heme
die tusscen siin scoudren bracht i screme
van goude nu es si ghehuwet
dies hare herde sere beruwet
want hare man wilt tkint doeden
soe sal hi want niemen canne verbloeden
in campe ende daerbi
doeten souken die vrouwe vri
heinriic siin vader der maget broeder
die soe sere haet u moeder
entie ghi mint vor al dat leeft
eist dat u god gratie gheeft
soe modi keren metten ghersoen
ente meylaen den camp doen
vore tkint dies moye gi mint
ende segt dat uwen vrienden tkint
bestont soe hebdi wel verdient
dat margriete si u vrient
nu bliift te gode wi moeten sceden
onse here god moet u gheleden
dus voeren die meerwiif wege
echites dien god gheve seghe
sat op siin ors ende voer sier straten
peinsende sere utermaten
van dat hem dat merwiif seide
meneghen bossch ende menege heide
voer hi ende menich lant
tenen tide voer hi daer hi vant
ene scone wide valeye
scone groyende alse in meye
dweder was scone ende claer
mettien soe versach hi daer
ene scone fonteyne springhen
hogher dan hi mochte verlinghen
daer stont hi op ende sach
mettien hoerdi groet hantgeslach
boven opten berch comen
den stouten riddre enten vromen
wonderde dit herde sere
te hem selven seidi god here
wat mach dit wesen
doen verhoerdi binnen desen
dat ii gewapende ridders quamen
ende ene maget dies si hem scamen
mochten sloughen utermaten sere
echites dien jonghen here
ontfarmde dat hiit toesach
soe menegen swaren slach
gaven si hare alle beide
die maget die in desen leide
was riep ontfarmelike
god here van hemelrike
wat hebbic mesdaen jegen u
dat ghi mi hebt gelevert nu
den quaetsten tyrannen die leven
si hebben minen broeder verdreven
ende minen vader geslegen doet
echites hads jammer groet
hi seide ghi heren doer wat saken
wildi dus dese maget mesmaken
twaren ghi doet dorperheide
die een ridder hi seide
dies vragen wi u here
dunct u dat wi hare doen onnere
soe comt ende nemes recht
niettemeer dan dor enen knecht
en lieten wiis nu vaert uwer straten
soe mochte mi wel die maget haten
die in miin herte es conincginne
peinsde echites in sinen sinne
soudense van mi dus sceden
hout ghi heren ghi moet beden
twaren ghine ontfoertse mi niet
alse dit deen ridder siet
seidi geselle laetse hem hebben
ic slougen eer toten rebben
sprac dander eer icse hem liete
wel eist recht dat hiis mesniete
siere groter sotternie
waendi dat icken ontsie
nenic ene quade not
echites seide ghi siit sot
dat ghi u smiins onderwint
waendi dat ic ben een kint
ghi moet hier die jonfrouwe laten
soe mochten wi ons sere haten
lieten wise dore ene bede
soe hoet u dan echites seide
dat si doen quamen te samen
een en darf hem niet scamen
soe sere heeft hine ontmoet
ende soe anxtelike ghegroet
den iersten stac hi dat op derde
met allen viel met sinen perde
soe sere dat hem siin arm brac
ende echites diene sach liggen sprac
mi dunct ghi seltse mi laten
dat sal ic te minen onbaten
dander seide dan sal ic niet
mettien hi toe loepen siet
dors ende liep echites ane
ende begonste sere te slane
opten scilt metten swerde
dwalsch seit dat hi geberde
soe vromelike dat wonder es
doen seide miin her echites
twaren ridder hens gheen spel
dunct mi herde wel
ghi dunct mi een fel ghebuer
ghi maect mi vele die jonfrouwe suer
nu eist tiit dat ic mi were
ende tuwert andersins ghebere
doe hief hi tswert met beiden handen
ende slouchen dore toten tanden
doen viel hi ter erden doet
doe hadde die ander anxt groet
ende riep here dore god genade
ende en doet mi nemmeer te quade
ghi en sprect niet alse een sot
ic wille doen al u ghebot
sprac echites ghi segt wale
te voeten viel hem die scone smale
ontfermelike seitse here
god loens u ghi hebt mi groet ere
ghedaen ende sere vertroest
ende wt pinen sere verloest
echites hief op die maget vrie
ende seide scone wanen quaemdi
an dese ridders an dit wout
segt waest sonder uwe scout
tferdriet dat si u daden
here soe moet mi god beraden
alsi hebben langhen tiit
here ghestaen na miin respiit
miin vader was een ridder here
die mi minde herde sere
ende voerde met hem daer hi voer
dese ridder die ons achtervoer
ende siin gheselle slougen doet
minen vader ende daden mi noet
omdat ic siins niet en gherde
noch waric nu liever onder derde
begraven vele dan si
haren wille hadden van mi
god lonu ghi hebt den enen doet
dander die sine hande boet
seide dore god here sent mi
wildi verre of bi
ende laet mi quite daer met
echites seide ic wille ghiit wet
ghi entie jonfrouwe moet varen
tathenen sonder sparen
ende segt minen vader den grave
hoe ghi van mi sciet ave
ende van daer moeti vort
te constantinople in de port
daer vindi ene jonfrouwe
dier ic van herten ben ghetrouwe
metter jonger keyserinnen
die groet mi in allen sinnen
scone dan sprect selve mine wort
ende waer ghi wilt riidt dan vort
die ridder entie scone smale
seiden si soudent doen wale
echites nam orlof an hem
ten woude waert daer siin sen
drouch voer hi met bliden moede
nu gheleiden god die goede
ende dander ii voeren ongespaert
soe si rechte mochten tathenen waert
die nuwe ridder van athenen
voer bosch ende heide henen
soe langhe dat hi quam gereden
in roemenien tere steden
ontmoeti comende enen garsoen
tierst datten sach die baroen
soe gewapent comende gevaren
groetene die knecht twaren
ende seide her ridder dore onsen here
berecht mi dore u ere
of ghi ieweren vernaemt
in den weghe daer ghi quaemt
van enen ridder iewer iet
die her heinriic van limborch hiet
ic hebben gesocht menege mile
ende pine gehadt dicwile
want mi jagen wt noetsaken
die ic u wille cont maken
van meylaen die rike vrouwe
die god quite van allen rouwe
heeft van den ridder fiin
een scone knapeliin
nu es nuwelinghe ghehuwet
ende heeft enen vylein getruwet
nochtan es hi die vroemste man
dien men in al dlant vinden can
nu wilt hi tkint doeden doen
dies droeve es menich baroen
want tusscen scine scoudre droucht i tekiin
bracht van goude een cruce fiin
dies minnent alle die liede sere
nu weet wel die felle here
dat hem siin sine mage verre
ende wilt daer omme dat ment verberre
ende wilt oec iemen verweren
dat moet siin tenden siin spere
dies en dart niemen wederstaen
dus doet miin vrouwe soeken gaen
sinen vader of ic can
om te bestridene haren man
doe miin her echites dit verstoet
peinsdi in sinen moet
nu eist al waerheide
dat mi tfroede meerwiif seide
ic wille tkint verlossen varen
sonder enich langer sparen
want ic soude tkint gherne sien
dien knecht seidi mettien
ic wille varen met u te lande
ende loesen tkint wten bande
want lief hebbic des kints mage
en leeft man dien ic eer saghe
dan ic tskints vader dade
die knecht seide here dor god genade
wildi omt tkint u aventuren
dat moet siin ter goeder uren
sprac die knecht nu kerewi
die ridder seide dat si
si keerden beide te meylaen wert
entie ridder onververt
seide ten knecht doe sier quamen
segt mi seiti in gods namen
waer willen wi varen inne
die knecht seide here die gravinne
willic gaen spreken ende ghi selt twaren
in ene herberghe hier buten varen
die ic u hier wisen sal
ende ic sal vernemen al
ane miere vrouwen haren raet
ende wat ons te doene staet
doe voer hi in ene herberge goet
entie ridder hi doet
hem te gemake ente peyse
ende was utermaten eyse
nu liep die knecht tsiere vrouwen
die sere was bevaen met rouwen
want des anders dages woude die grave
hem des kints doen ave
doe die gravinne den knecht sach
vragesi hem soe si ierst mach
ofti den ridder vonden heeft
die cnape hare antwerde gheeft
ende seide vrouwe nenic niet
maer anders soe es hier gesciet
een ridder comt hier met mi
die seit dat hi maech si
des kints ende wilt wreken
doen europa hoerde spreken
soe wert si een deel blide
ende ontboet tien tide
dien ridder dat hi tote haer quame
dient was herde gename
ende quam daer heymelike
doene die gravinne rike
sach soe over welgedaen
seide si thaer selven saen
of god wilt ic werde vertroest
bi den ridder ende tkint verloest
si ontfincken herde wale
ende hare jonfrouwen altemale
ende seide willecome moeti siin
bi gode her ridder fiin
want helpen hebbic te doene sere
alse u geseit es her ridder here
men wille mergen verdoen miin kint
dat miin herte sere mint
want ic hebt sekerlike
van den vroemsten van erdrike
riddere dat wetic wel
hi street hier jegen enen ridder fel
enen camp dore mine lieve
ende brachte mi weder in gerieve
miin lant dat miin oem te voren
mi hadde genomen ende ware verloren
bleven en haddiit ghedaen
daerna soe wert soe vergaen
tusscen ons dat wi sint
vergaderden ende ic hem een kint
drouch dat hem geliket sere
ay wildiit sien lieve here
soe en sagedi nie creature
hebben soe overscone figure
dorst ict seggen oppenbare
opdat ic siin moeder ware
die riddre antwerde te diere talen
goede vrouwe soe doet dan halen
die gravinne seide dat si
echites seide vrouwe nu segt mi
doe die vader van hier sciet
waer hi voer vernaemdiis iet
nenic anders niet here
dan hi mi seide dat hi sere
tongemake ware dore dat hi
siere suster ene maget vri
verloren hadde ende hadde vernomen
dat si ware in grieken comen
in die stad van athenen
derwaert voer hise zoeken henen
inne weter af te seggen anders niet
mettien si hare bringen hiet
hare kint dat men dede saen
doe weende die vrouwe menegen traen
tierst dat siit sach ane
europa die welgedane
seide doen ontfarmelike
o god here van hemelrike
dat dese cleine creature
die heeft soe scone figure
moet jammerliic verdreven siin
doet anesach die ridder fiin
erensteliic soe hi best mach
doe dochtem dat hi anesach
mergrieten siere vriendinnen
doe wart hi in allen sinnen
soe verbliit dat hi seide
vrouwe laet staen u jammerheyde
dat kinne god eer ict liete
dit kint vallen in verdriete
ic streder omme in campe eer
jegen hem vii ende meer
want bi gode onsen here
des kints mage minnic sere
tkint drouch men wech tien tide
entie vrouwe was herde blide
miin her echites seide vrouwe vri
hoe selen wi doen dat segt mi
here ic mach u seggen dat
morgen alse men uter stad
tkint brinct daer ment doeden sal
soe salre met loepen tfolc al
ende miin here salre bi riden
ghewapent in allen siden
dan siter ghereet bi
ende ic sal beraden mi
met minen magen met minen lieden
wilt u iemen els mesbieden
dat si u selen ten staden staen
nu vaert ter herbergen hets best gedaen
dats miin man niet verneme
hie souts sere belghen heme
doe voer die ridder ter herbergen waert
tote smergens dat die dach verclaert
sliep hi doe stont hi op ter vaert
ende wapendem ongespaert
ende reet in een bosscelkiin
daer hem geseit was dat hi siin
soude daer hi comen soude
daer woudi tote dies maels houden
dat si quamen metten kinde
dien si souden doen sinen inde
scone ontspranc die dach ende claer
die grave dede gebieden daer
dat niemen en quame clene no groet
mede dan die hi ontboet
doe nam hi tkint der moeder siin
in een gulden bandekiin
dediit dragen tsiere doet wert
die moeder die hare sere ververt
viel in onmacht vii warf
hets wonder dat siis niet bestarf
van groten bitterliken rouwe
o wi arme sprac die vrouwe
dat mine arme cleine poppe
moet sterven alder werelt te scoppe
groete here sente ambrosiis
ic sal u gheven gheloefdiis
een kint van zilvere alsoe groet
loest miin kint uter noet
alle die liede ghemeenlike
weenden alle ontfarmelike
dats enen stene mochte ontfermen
die grave die clene acht op haer kermen
no en mict reet ter vaert
metten sinen wtwaert
ende alse hi quam op der heyden
bi den bossche dedi ghereiden
een groet vier van droegen houte
hi woude dat saen versmoute
sine gesellen die met hem waren
comen hoerde men mesbaren
nochtan ontfarmes hem niet
wat rouwen hi daer siet
maer seide ic sal den bastaerd
nu doen varen hinderwaert
van athenen die vrome deghen
doe hine sach quam hi geslegen
uten bossche gruwelike
ende riep lude grave rike
hout ic calengiere dit kint
ic hebben ende sine mage gemint
hoet u hier jegen mi
die grave seide wat meindi
eist u in spele of in scerne
weder het es ic hoede mi gherne
echites seide jaet en trouwen
ic sal u doen leven met rouwen
of ic sterve in den wille
die grave seide beit al stille
ghine wet niet goet man wat gi jaget
waendi dat ic ben versaget
nenic niet geloeves mi
doe rechte siin spere die ridder vri
op echites quam hi ghevaren
daer menich toe sach twaren
reet hi ontwee siin spere
echites die meren ghere
des graven hadde geraecten weder
opten scilt dat hi ter neder
viel van den orsse ter erden
echites die vinc ten swerde
alsem die graven oprechten soude
ende slouchene alsoe houde
op thoeft dat hi rumede beide
stegereep ende ghereide
ende viel op derde al plat
sine vriende die sagen dat
voeren alle echites toe
al was hi in anxte doe
dat was wonder clene
doch en ghemoeti ghenen
sine wedersaken der ghederingen
hine slouchene met mimminge
soe diep int hoet datter in loec
die grave stoet op oec
ende gaf echites enen slach
dat hi op tpert in onmacht lach
daer ware hi bleven doet
maer datten drouch uter noet
ferrant dat wel dragende part
soe datti becomen waert
ende doe die ridder was becomen
ende hi hem heeft vernomen
soe verre uten stride ontdragen
begonsti herde sere clagen
ende seide god geweldich here
hoe ben ic gonneert dus sere
mettien slouch hi weder in
droevende in sinen sin
doe hi ontfloen was soe verre
den grave ontmoeti alsoe erre
ende hief mimminge alsoe heet
dat te dien slaghe sneet
ende geraecten op dassel ter cure
ende slouchen in bellunc dure
dat beneden den gordel wtquam
doe seide die ridder lofsam
tkint haddi bat quite gelaten
alle die daer gewapent saten
voeren hem altemale toe
miin her echites ghinc doe
van ierst striden op die heren
niemen en constem ontkeren
want soe wien hi gheraect
heefti ene doetwonde gemaect
diere jonfrouwen vriende ende mage
quamen toe met groten gedrage
ende gingen ten andren toe
wie soe ierst mochte hi vloe
ende lieten tkint in den wege
her echites dien god geve sege
nam tkint ende cussent an den mont
ende voer ter selver stont
der moeder die blide wes
doe nam miin her echites
orlof ende voer wech daer naer
hine woude niet langher bliven daer
dies si alle droeve waren
ende reet wech sonder sparen
te vranckerike soe hi best conde
daer hi menege tavelronde
ende meneghen tornoy verwan
soe dat men van den edelen man
sprac al die werelt dore
hi wert soe overvrome ter core
soe welgeraect soe goedertieren
van seden ende van manieren
dat men in des coninx sale
van hem sprac altemale
die coninc orlogede in normandien
maer boven allen partien
soe deedt soe wel her echites
dat hi meer gepriist es
dan die andre altemale
hier latic van hem die tale
ende seggu die bodscap vort
daar ghi vore af hebt gehoert
van den ridders ende van den vrouwen
die hi verloest hadde van rouwen
hier latic van echites staen
ende wille u vort aneslaen
hoe brodas die ridder stout
die jegen echites vacht int wout
ende siin geselscap voeren henen
soe si best mochten te athenen
ende alsi vor den grave quamen
ende vore die gravinne te samen
groeten sise vromelike
ende seiden god van hemelrike
moet u hoeden her grave here
ende miere vrouwen in der werelt ere
siet hier heeft ons gesint
die vroemste ridder die men vint
in gevangenessen hier te sine
dese riddren entese vrouwen fine
heefti verloest wt swaren sere
hi slouch doet enen den vroemsten here
die nie wanic ors bescreet
dat mi wale mach wesen leet
ende hiet morant van den woude
soe gheve mi god alle vroude
seide die stoute brodas
dat die ridder miin broeder was
dien slouch hi in den woude doet
mi brachti in selker noet
dat ic hem genade bat
die hi mi dede om dat
dat ic dese ridders liet varen
dese vrouwen dese mageden twaren
die laghen in sware pinen
gevaen van den broeder mine
oec gelovedict hem in den woude
dat ic hier totu comen soude
mettesen die daer gevangen waren
ende vertellen u onse gevaren
doe nithida dat verstoet
vragede si den ridder goet
dat hi hare seide ende niene liete
wie ware die ridder ende hoe hi hiete
diene tote hem sende daer
brodas seide oppenbaer
vrouwe des en wetic niet
wie hi was ende hoe hi hiet
dats mi van goeder herten leet
die gravinne seide ghereet
wat tekene voert hi wisti wat
ja ic vrouwe ic seggu dat
na dien dat ghiit weten wilt
van witten zilvre was siin scilt
daer voert in die ridder wert
van kelen eenen leeu gesplitstert
een jonc ridder ende een scone
twaren dat es miin sone
echites dat wetic wel
ende sendi u iewer el
ja hi vrouwe bi miere trouwen
te constantinople tere jonfrouwen
die hi mint vore alle dat leeft
tierst dat ghi ons orlof gheeft
varen wi ghereet darwert
die gravinne seide ter vart
dat willic dat margen si
ende oec soe groetse mi
dies biddic u utermaten sere
des avons was die here
utermaten wel ontfaen
smargens doe hi den dach sach opgaen
stont op die ridder met sinen gesende
ende voeren wech met gheninde
te constantinople in die stad
daer si worden ontfaen bat
van den keyser dan ic mochte
vertellen hoe sere ics rochte
groet willecome hiet hise wesen
brodas vragede mettesen
na die scone daer hi
ghesent was entie jonfrouwe vri
die keyser deedse tote haer leeden
tierst dat sise sagen si seiden
met enen monde tote hare alle
een ridder dien god van ongevalle
moet hoeden waer hi hem bekert heeft
want hets die beste die leeft
want ane ons heefti vele eren
verdient ane vrouwen ende ane heren
want hi slouch doet den quaetsten tyran
die noit liif of ziele ghewan
die ons swaerliic hilt gevaen
ende menege pine swaer ontfaen
dien doedi in den woude
entesen ridder diene wreken soude
bleef verwonnen ende mat
ende moeste hier comen omdat
in u ghevangenesse jonfrouwe
mergriete seide sem mine trouwe
die ridder es vele eren weert
die dus achter lande vert
helpen die in noede siin
doe namen orlof die ridders fiin
entie jonfrouwen altemale
mergriete seide nu vaert wale
aldus steet mi nu miin sin
waric machtich dies ic niene bin
ghine waert mi niet dus saen ontgaen
inne haddu eren meer gedaen
doe namen si alle orlof
niemen en bleef daer int hof
sine priisden echites sere
selve die keyser hare here
priisdene herde menichfout
die jonfrouwe dreef nu ongedout
om hem alsi vernam
datti te alsoe hogen love quam
brodas riidt siere straten
nu willic varen laten
ende seggen vort van den grave
van athenen die hier ave
was utermaten blide
evax was tien tide
utermaten droeve twaren
dat hem echites was ontfaren
ende hine dede ridder maken
here seiti waer sal ic geraken
daer ic echites vinde
al soudicken zouken ten inde
ic moet te hem emmer varen
die grave seide twaren
ic woude wel dat gi bi hem waert
na dien dat ghine te souken begaert
in vranckerike soudine vinden
woudi u soukens onderwinden
ja ic bi gode van den trone
ic souken sprac evax die scone
die werelt dore toten vier enden
magic of ic salne venden
diewile si stoeden in dese tale
sagen si comen in de sale
enen ridder ende ene jonfouwe
die den grave sonder rouwe
groeten van echites weghen
alle die van der zalen swegen
ende lieten hem seggen sinen wille
die ridder en sweecht niet lange stille
maer seide here u groet met mi
ende met derre jonfrouwen vri
die beste riddre die leeft
of die de werelt binnen heeft
dats u sone die jonge grave
ende mach u seggen waer ave
ic totu ben gesent here
ic ende een ander ridder haten sere
derre jonfrouwen vader
ende hare geslachte algader
dies hebben wi bi crachte beweven
dat wi haren broeder verdreven
jonxten quamen wi gevaren
ic ende miin geselle twaren
die een vrome ridder was
ende ontmoeten haren pas
derre jonfrouwen vader ende hare
dat mi liever bleven ware
want den vader slougen wi doet
der maget daden wi pine groet
want wi slougense herde sere
doe quam ridende miin here
u sone herde vromelike
ende woude emmer die suverlike
verlossen dat ons hadde herde onwert
u sone was onververt
ende bestont ons alle beide
minen gesellen opter heyde
slouch hi doet ic bat genade
nochtan haddic sware scade
ic brac minen arm ontwee
doch en dedi mi nemmee
om dat wi varen souden hier
ende vort ter maget fier
te constantinople in de stad
doch liet hi ons quite om dat
ende wi gelovedent hem twaren
nu behoedu god wi moeten varen
van athenen die rike grave
was herde blide hier ave
ontfinc die maget herde wel
enten ridder al was hi fel
dien dach moesti bliven daer
sanders dages porredi daer naer
evax die wel hadde verstaen
hoet met echites was vergaen
dedem wel bereiden twaren
ende woude echites souken varen
ende nam orlof an hem allen
god late siin dinc ten besten vallen
hi voerde met hem enen cnape
alse wel betaemt ten ridderscape
ende voer ten vranckerike waert
nu latic sine vaert
ende seggu van den ridder vort
die voer te constantinople in de port
tote daer hi die maget vant
ende menegen ridder faeliant
in midden hem allen soe streec hi
ende groete alle die ridders vri
ende van limborch die scone
jonfrouwe bi gode van den trone
u groet een ridder met mi
ende metter jonfrouwen vri
die bloeme van der werelt es
ende es geheten echites
ende es sgraven sone van athenen
ic lieten menege mile henen
daer hi minen geselle verslouch
dat ic selve dliif ondrouch
dies was ic utermaten blide
doen verteldi daer tien tide
hoet met hem was vergaen
doe mochte men hem hoeren loven saen
echites utermaten sere
ende selve die keyser haer here
seide bi gode van hemelrike
nu dunct mi echites sekerlike
die vroemste ridder verre te voren
die nie wt grieken wert geboren
sonder alexander die coninc
die alder werelt boven ghinc
die maget die dit hoerde toe
antwerde den keyser doe
here dat hoer ic gherne twaren
hine mochte nemmer soe wel varen
ic en onstem vele meer
ic hebbe dore hem menich seer
leden enten anxt groet
doch loesti mi van der doet
dies ic hem ben van herten vrient
al haddic der doet niet verdient
doe die ridder hadde gedaen
sine boodscap was hi wel ontfaen
die keyser woudse onthouden
alle beide of si wouden
si seiden neen si si namen orlof
ane alle die waren int hof
ende voeren weder ten lande wert
nu latic staen van hare vaert
ende kere an evax weder
die heeft gevaren je seder
dat hi sciet van athenen
te vranckerike waert henen
die werelt die vergroyt steet
die roese die uten botten gheet
die boeme die gebloyt staen
en doen mi dit gedichte niet anevaen
te volmakene en dade ene
die miin herte heeft allene
met hare doget al verwonnen
en es man onder der sonnen
plage hiere iet te wandelne mede
ende sage hare welgheraecthede
hine moeste hare siin naturlec vrient
si heeft jegen mi oec verdient
dat icse minne vore al dat leeft
ochte erterike binnen heeft
dies soe moetse god die goede
euwelike nemen in sine hoede
ende siin moeder onse lieve vrouwe
want miin herte es hare getrouwe
evax die nu henen vaert
haesteliic te vranckerike waert
ende quam soe langen tiit gevaren
dat hi quam torleins twaren
ende vragede om echites sere
ende men berechtes den here
datti metten coninc ware
vore sessoen oppenbare
te orlogene den grave robbrechte
ende wel met goeden rechte
maer wildi here verdienen goet
soe radic wel wat ghi doet
soe vaert te stamps ridder wiis
tusscen hier ende pariis
daer hebben die lantliede noet
want daer leghet een cudde groet
van roeveren die hem dagelike
nemen wat si hebben op erterike
vaert daer ende siit haer leidsman
daer modi wel winnen an
si hebbent den coninc doen weten
maer hi heeft die stad beseten
ende heeft daer te doene vele
dat hi in erenste of in spele
hem en can niet gestaen in staden
want hi es daer genouch verladen
die grave es herde wel geboren
ende laet op des coninx toren
sine porten open staen
noch nie en worden si toe gedaen
dore alle des coninx here
dats vranckerike ene quade mere
hier op siin die roeveren coene
ic raet u wel stont u te doene
dat ghi den lieden stont in staden
dien die roeveren verladen
her evax peinsde in sinen moet
ic wane mi ware noch alsoe goet
dat ic bestoede die mordeneren
quamic dus int here geveren
ongeproeft ende ongestreden
hoe mocht ic mi van manliichede
beroemen in hads geproeft te voren
orlof nam die ridder vercoren
ende voer recht te pariis waert
soe lange voer hi op die vaert
datti quam die ridder vri
in ere milen stamps bi
doe waendi met payse liden
mettien quam van besiden
si viere ghereden dapperlike
ende riepen vromelike
beit her ridder wi willen u spreken
en beidi niet ghi wert dorsteken
her evax die dat verstoet
die peinsde te hans in sinen moet
dit siin gesellen der quadien
die hem hier houden met partien
doe quamen te hem alle viere
doe seide een riddere sciere
sidi riddre ofte knecht
dies willic dat ghi mi berecht
maer gheeft ons ter vaert
uwe wapene ende u paert
ende dan segt ons wie ghi siit
evax seide te dier tiit
waer af sal ic u dit gheven
eist hier van rechte bescreven
of wildiit bi fortsen nemen
het sal eer hondertwarf bedemen
eer ic u ene slee sal gheven
ghi hebt hier darme volc verdreven
dat sal tuwen scanden wesen
die roeveren antwerden mettesen
slawi doet den glottoen
hi moet nu sinen ende doen
doe gingen si hem alle ane
ende hi weerdem met slane
soe crachteliic dat wonder was
dat enich siins slages genas
den enen slouch hi doet
dandre daden hem pine groet
doe slouch hi den andren tswaert
boven op thoeft dat innewaert
toten kinne daer weder stoet
tswert was anxtelike goet
den derden slouch hi af den arm
den vierden alsoe warm
slouch hi met af siin hoeft
dese hebben genouch geroeft
die gene die den arm verloes
dore al die scade die hi coes
soe voer hi noch gesellen halen
ende brachter in corter talen
viii ghewapent herde wel
nu heeft hi cleine spel
want swaerliic voeren si hem ane
ende begonstene soe sere te slane
dat gode mochte ontfarmen
maer hi werdem metten armen
so vromeliic ende soe met crachte
dat hi saen hadde die achte
ghemindert tote op hem drien
ic wane dat noit was gesien
dat een ridder allene vacht
met soe overgroter cracht
dandre drie gingen hem toe
maer die twee slouch hi doe
dat si liggende bleven doet
die derde hadde den rouwe groet
ende waendem ontflien
maer en mochtem niet gescien
want hi was hem al te snel
ende herhaelde den ridder fel
ende wouden oec slaen te doet
maer dat hi die hande boet
hi seide her ridder hebt miins genade
soe modi scuwen uwe scade
want onser gesellen es hondert
ic waens u sere wondert
ende ic ben alder here
laet mi leven soe bliift u ere
ende soe sal ic betren mi
ende miin geselscep al daerbi
ende soe es u grote ere ghesciet
dat ghi bedwongen hebt dat niet
die coninc van vranckerike en conde
bedwinghen te ghere stonde
evax peinsde in sinen moet
entrouwen mi es herde goet
dat ic hoere na desen raet
doedicken dat ware quaet
ende haddic scade hier boven
dus dedi hem sinen zede verloven
ende dedem comen met goeder minnen
met hem te stamps binnen
ende eer siere comen waren
was daer die niemare vort gevaren
dat daer quame een ridder welgedaen
die caboetsen brachte gevaen
die meester was den morderen
die doe tfolc hadde sien gebaren
van bliscepen die si dreven
het soudem wondren al siin leven
die riddre was wel ontfaen
ende caboetse al was hi gevaen
doe geboet caboetse sinen lieden
ende algader sinen maysenieden
dat si quamen te stamps binnen
si mochten daer wel comen met minnen
want hi soudem pays maken
op alsoe ghedane zaken
dat si nemmer roeven en souden
noch op straten no op wouden
doe die bode te hem quam
waren siis alle gram
doch moesten siit doen ende quamen
ende verswoeren hare zeden te samen
ende hilden vort gestaden vrede
nu hoert wat her evax dede
hi nam orlof ende voer vort
tote pariis in die port
daer hi dien nacht in lach
smargens alst was dach
stont op die ridder onververt
ende voer te sessoen wert
snachts lach hi in den inganc
daer hi goede herberge vant
ende daer men hem dede verstaen
dat echites ware ghevaen
van dies dages daer te voren
dies die coninc hadde toren
ende hilt altoes gewapent vore de stad
nochtan en sloten si om dat
hare porten en twint niet
wat heere men metten coninc siet
alse dat her evax vernam
wert hi utermaten gram
ende swoer bi der goeder sente sophien
hi sal echites van ermenien
weder hebben ofte sterven
doe en woudiis nemmer derven
sanders dages doe hi den dach
scone ende claer verbaren sach
stont op evax die scone
ende beval hem gode van den trone
ende reet weder int here
dat altenen hilt wiichghere
maer ten porten en dorsti niet riden
evax hi sach tien tiden
die porten al open staen
ende menegen man welgedaen
binnen in die porte houden
die hem sere weren souden
waert dat mense bestoede
ende her evax die goede
reet daer gheen here ter porten wert
alse een die seere begheert
te stridene op die van binnen
god hi latene noch ghewinnen
gheluc priis ende ere
want hi aventurt hem sere
hi voer enen scalken striit beginnen
maer sere weerden hem die van binnen
ende evax vacht vromelike
soe dat die coninc van vranckerike
seide dat sente joriis ware
of sente morissiis oppenbare
dat wonder dat hi werken siet
want hine kinde sridders niet
mettien hem te helpen quamen
die van buten diet vernamen
ende daer toe menich fransoys
die grave van vermendoys
die miin her herbrecht hiet
hem torent sere dat hi niet
die fransoyse conde achter gedoen
hi was sgraven broeder van sessoen
ende voer op evax slaen
diene ontfinc herde saen
utermaten blidelike
want hi dochtem vorbaer ende rike
ende peinsde mochti desen vaen
echites soude wel ontgaen
dies reet hi hem swaerliic toe
die fransoyse dreven doe
binnen muere die van binnen
dat mense qualiic mochte winnen
die grave van vermendoys was erre
datti ter porten was soe verre
ende waender wel binnen vlien
maer evax ontmoete dien
ende grepene bi den breidel doe
fransoyse quamen daer toe
diene hem vaste holpen houden
bi evax soe verbouden
die fransoyse ende wouden weder
die porten warp men ter neder
maer dat mense soe vaste sloet
doe was buten bliscep groet
want wel waest hem vergaen tien stride
ende binnen droeve banderside
miin her evax die ridder coene
voer int heer met sinen gersoene
ende met hem die gevangen grave
hine wiste waer beten ave
noch waer sine paerde doen
hine hadde logie no pauwelioen
maer die coninc dedene halen
ende ontboeten met hovesscer tale
doe voer hi metten coninc wecht
hi entie grave herbrecht
ende tierst dat die coninc vernam
dat die vremde ridder quam
ontfinc hine weerdelike
enten grave rike
doe dede men ghinder tafelen maken
daer was gedient van allen zaken
ghenouch ente poente wale
over etene seide dese tale
evax die bi den coninc sat
so dede sgraven broeder van der stad
dat was evax teren ghedaen
here seiti woudi anegaen
minen raet ic wane wale
datti ons goet ware te male
die van der stad hebben gevaen
enen ridder welghedaen
ende es sgraven sone van athenen
ende van daer comic henen
woudi ons here wisselen laten
den grave om hem merre baten
souden wiere hebben ave
dan wi hebben van den grave
hi es utermaten vrome
hem eist dat ic souken come
die coninc seide bi gode here
dat begheric herde sere
dat wi den riddre mochten vercrigen
want hi can striden ende wighen
gheliic enen riddre coene
hi es van soe vromen doene
doe sendense enen bode in die stad
die vragede den grave dat
ofti woude wedergheven
den ridder die daer gevaen es bleven
men soudem den grave wedersenden
men soude cume enegen blider venden
dan die grave van sessoen was
ende sendet weder als ict las
echites in des coninx here
evax hadde groten ghere
te spreken jegen sinen here
hi liep utermaten sere
jegen echites daer hine vant
ende doene sach die ridder faliant
hiet hine willecome wesen
entie niemare liep binnen desen
dat evax al hadde verslagen
die roevers die in stamps lagen
ende daer ware peis tien tide
dies was die coninc herde blide
soe was die stoute echites mede
entie coninc hi dede
den grave herbrechte met eren
weder in die stad keren
dies si binnen blide waren
buten en was daer moederbaren
si en priisden den vremden here
ende men dedem grote ere
dus soe bleef hi liggende daer
vore sessoen oppenbaer
lettel meer dan ii daghe
evax naemt in overdraghe
ende seide here wat liggen wi hier
ledich ende menich ridder fier
dat men wel betren mochte
waert dat men die stad sochte
echites seide hoe mochte dat siin
si en hebben poerte no poertkiin
si en steet besloten vaste
si vruchten cleine van overlaste
ende wattan lieve here
wi selense hem doen ontsien sere
nemen wi spec ende smout
stroe ende droege hout
ende maken wi vore die porte een vier
dat vreeseliic si ende onghier
ende berren wi dene porte ave
hem saels ontsien te meer die grave
ene andre porte selen wi tien tiden
asselgieren ende bestriden
ende selense daer onledich maken
echites seide dese saken
her evax dunct mi goet
smargens doe die dach ontscoet
soe hadde echites doen ghereiden
sonder enich langher beiden
ende oec sonder des coninx weten
dat her evax hadde geheten
ende evax deedt vore die porte voeren
ende settent al ter aventueren
echites voer banderside
ende bestont die porte met stride
doe die van der stad vernamen
dat die fransoyse quamen
hare porten asselgieren
met ontplokenen banieren
reden si hem ten gemoete
dat ontmoet was onsoete
daer was ghestreden herde sere
maer echites die here
die vacht soe vromelike
dat die coninc van vranckerike
seide dat meer dade die ridder hier
dan roelant of olivier
die in haren levene daden
die van binnen waren verladen
entrouwen met hem te sere
ende miin her evax die here
die banderside die porte ontstac
dat was den portren ongemac
ende doe si verborren was al
hadden si meere ongeval
want miin her evax reter dore
ende bestreetse van achter ende van vore
die fransoyse haddene bestaen
hi riep hets met hem gedaen
weerdi edele fransoyse wel
miin her evax was hem te fel
den portren alst hem wel sceen
hi slouch op hem al in een
ende doe echites wiste dat
dat her evax was in de stad
was hiis utermaten blide
ende reet in de porte met nide
ende slouch den grave herbrechte
op thoet met mimminge te rechte
dat hem ten scoudren in woet
doe seide die riddre vroet
her grave gheeft op die stad
ende dat striden mi duncke dat
die fransoysen diet sagen toe
reden alle binnen doe
ende scoffierden die stad sere
ende her evax die here
vacht boven geloeve wel
hi was den portren al te fel
want alsi waenden vlien
thuus wert ontmoeten si mettien
desen vreeseliken wederstoet
want watter quam in siin gemoet
moesten een let ten minsten laten
doe waende in ere andre straten
die grave van sessoen ontvlien
maer en mochtem niet ghescien
her evax was hem te bi
ende seide her grave gheloeves mi
ghi moet nu mine gevangen wesen
die grave antwerde mettesen
here dat willic gherne siin
siit in die helpe miin
evax seide gherne doe voerde hi
met hem den grave vri
ter porten wt die echites wan
ende evax die edele man
voer met crachte dore die stad
die portren waren alle mat
hi dede steken op die ure
des coninx teeken op dien mure
tierst dat dat die coninc sach
riep hi lude wat hi mach
die stad es ghewonnen miin
ghebenediit moeten si siin
diese sonder miin weten wonnen
mettien quam een knecht geronnen
ten coninc ende seide here
u heeft echites gedaen groet ere
hi heeft u ghewonnen de stad
ende siin ridder ic seggu dat
hi brinct u den grave gevaen
dit orloghe es wel vergaen
doe dese sine bodscap hadde gedaen
quam evax ghereden saen
te echites die comen was
ende seide gheloeft mi das
hier es die grave van sessoen
wat willen wi met hem doen
echites seide ic wille dat wi
hem leveren den coninc vri
evax seide ter goeder uren
ic wilt met aventuren
doe reden si ten coninc wert
diese herde sere beghert
ende presenterden hem den grave
daer hi blide was ave
doe dede die coninc die stad besetten
ende voer wech sonder letten
ten louwen wert ende toech ave
ende voerde met hem den grave
lodewiic die coninc lofsam
doe hi weder te louwen quam
ontfinc hi die ridders eerlike
die hem suverden vranckerike
van roevers ende van quadien
si suverden hem al normendien
vermendoys ende sampaengen mede
ende meneghe goede stede
dies dedem die coninc grote ere
daerbi piinden si hem sere
te diene armen ende riken
dat men niet en conste geliken
van dogeden van ghenen ridders hen
sine stoeden na gheen ghewen
maer na ere ende na priis tontfane
dies begonste haer priis te gane
vranckerike ende tlant al dore
hadde men genouch te seggen ter core
van hem ende van haren gesciene
alle die werelt gheretse te siene
dus siin die ridders in vrankerike
metten coninc lodewike
die haers met eren plach
enewarf op enen kerstdach
quam een eraut in des coninx zale
vore die heren altemale
beriep enen tornoy groet
dat menich mensce verstoet
tusschen colne ende bonne
die griexsche die gherne ere gewonnen
warens utermaten blide
ende vrageden om den wech tien tide
ende men seidem of siere wesen wouden
dat si henen riden souden
van limborch dore sertogen lant
doe peinsde echites altehant
dat es jonfrouwe mergrieten vader
doe verteldiit evax algader
wat hi int wout hadde vernomen
ende hoe hi was te helpen comen
den kinde dat hars broeder was
evax was blide das
dat si was van soe hogen lieden
mettien dat si hem berieden
dat si wouden ten tornoye varen
die coninc leverdem twaren
orsse paerde ghelds ghenouch
dat wale was hare ghevouch
ende si ghingen ridders onthouden
ende baetseleers die met hem wouden
dus porrenden si ten colne waert
soe langhe reden si darwaert
dat si in dertien avonde te samen
alle binnen limborch quamen
doe die hertoge vernam dat
dat daer vremde ridders waren in de stad
dedi vragen sonder sparen
wanen si gheboren waren
inne weet ofter iet siin
van athenen die ridders fiin
die soe vrome siin gheheten
dat soudic herde gherne weten
die knapen seiden ic seggu waer
si siin alle beide van daer
wacharmen en mochten si niet
van miere dochter weten iet
die men mi seide dat thatenen ware
enen ridder hiet hi dat hi vare
den ridders bidden vriendelike
dat si metten hertoghe rike
des anders daghes eten comen
die ridder hevet wel vernomen
ende voer daer hi echites vant
ende bat hem altehant
van sertogen halven dat hi quame
ende in ghenen arghe name
sanders dages met hem eten
echites die gherne hadde geweten
die maniere van den here
en liet hem niet bidden sere
maer seide dat hiit gherne dade
ende seits hem grote ghenade
doe keerde die ridder weder boven
ende seide here si beloven
hem harde sere
ende comen gherne sem mine ere
die hertoge was blide ende dede gereiden
ghenouch jeghen hem te volheiden
sanders dages quamen te hove
die ii ridders van groten love
entie hertoge quam hem jeghen
doe hi anesach den deghen
dochtem wel dat hi sach ane
margrieten die welghedane
die hertoghe ontfincse hoveschelike
soe dede die hertoginne rike
ende alle hare gesellen mede
haer scone gelaet haer scoene zede
haer lant ende hare mayseniede
ende soe vele hogher liede
alle die te dien hove waren
behageden echites wel te waren
ende peinsde in hem selven wale
dat selke borch ende selke zale
onghereet sinen vader ware
ende waerse oec oppenbare
des hertogen dochter dat si
ware weert beters mans dan mi
otte die hertoge ontfinc wale
die heren altemale
doe die messe was ghedaen
quam die drossate vort gegaen
ende seide here hets al bereet
wildi gaen eten hets mi leet
sprac die hertoge dat wi iet staen
doe quam die hertoghinne ghegaen
ende nam echites bi der hant
scone cnapen die men vant
stonden daer die water gaven
daer namen water ii graven
doe ghinc sitten die hertoginne
ende nam met enen bliden sinne
bi hare echites van ermenie
ende soe geseten waren die
ghinc bi hem sitten die grave van cleve
ende bi hem siin lieve neve
die stoute grave van ghelre
die hertoge ende evax gingen elre
sitten tere andre stad
ende daer den ridder gedient was bat
dan ic vertellen mochte
miin her echites dochte
dat ware alsoe eerlike dinc
alse ofti ware een coninc
want doen daer mee liede waren
dant waren te voren in vii jaren
daer omme peinsde echites vele
die vrouwe vragedem in spele
here om wat zaken peinsdi nu
ic waent verre es van u
dat u nu peinsen doet
ay here dat u god gheve goet
ende vernoye u niet dat ic u vraghe
sidi van grieken ende hebdi mage
binnen athenen der stad iet
twaren inne vrages in arge niet
echites antwerde der vrouwen
ja ic vrouwe bi mier trouwen
ic mach u seggen waer bi
ics u vraghe her ridder vri
het es leden v jaer
ende oec meer dats waer
dat miin here soude varen jagen
dat ic emmermeer moet clagen
mine ii kinder voeren daer
deen en sagic nie daer naer
dat was miin dochter een scone kint
maer een coeman seide mi sint
dat si hem ontfoert was in athenen
nu es miin sone gevaren henen
ende soucse darwert soe hi meest mach
mi en can gedincken den dach
in drien jaren dat ic henen iet
van hem vernam dus es mi gesciet
ende hebbe mine kindre dus verloren
wi siin rike ende wel gheboren
gheloeft si god van groten lande
maer onse vernoy es menegherande
hadden wi gehadt onser dochter hier
wi hadden die maget fier
wel bestaedt hoechelike
ane den coninc van vranckerike
die miere suster dochter heeft
maer neent onse gheluc sneeft
maer dore god biddic u
here dat ghi mi berecht nu
of ghi in grieken iet vernaemt
of in athenen alse ghiere quaemt
van soe ghelegender jonfrouwen
si heet margriete bi miere trouwen
sprac echites ter vrouwen mettien
vrouwe ic hebse daer ghesien
si quam met enen scepe in gevaren
ende woende metten grave twaren
van athenen nu woent si
van grieken metten keyser vri
vrouwe noch wanen die grieken al
dat si noch trouwen sal
van athenen den jongen grave
inne wane niet hine waers nu ave
haddi gheweten oppenbare
dat si uwerlieder kint ware
ende van soe edelen lieden comen
hi hadse nu te wive ghenomen
ende ane hem leit huwelec groet
want naer siins oems coninx doet
van ermenien soe bliift hi
coninc vrouwe geloeves mi
sciede oec die grave henen
hi bleve met grave van athenen
hier bi leit groet huwelec an heme
die vrouwe seide als ic verneme
soe mach siit doen wel te rechte
si es van soe hoghen gheslechte
ic hope dare si hare wel houden sal
here dat u god gheve gheval
alse ghi weder comt te lande
doet hare ere menegherande
ende helpt hare dat si hier come
doe antwerde die ridder vrome
bi gode vrouwe ghine dorves mi
niet bidden sagic die maget vri
ic soude hare doen alsoe grote ere
alse ghi sout of miin here
mettien weende die vrouwe sere
doe seide evax toten here
ten hertoge wat heeft messeit
miin here dat miin vrouwe screit
die hertoge seide in weet wat si
of si iet spreken si ende hi
om onser dochter die wi verloren
wie es die ridder welgeboren
evax seide here wildiit weten
echites soe es hi gheheeten
ende es sgraven sone van athenen
u dochter si es darwert henen
hoerdewi in onse herberge gewagen
ens niet een jaer dat wise sagen
te constantinople in de stad
daer wert ridder ic seggu dat
miin here ende ic beide te samen
tskeyseres dochter ende si dit vernamen
gaven si ons paruren diere
u dochter die maget fiere
woende met miins heren vader
ende met siere moeder daer si algader
tlant minde ende hadde lief
si was soe wetende ende soe gerief
dat wel gerief skeysers was
ende namense mier vrouwen geloeft mi das
ende deedse met sier dochter siin
nu woent daer die maget fiin
ende doe wi ridders worden gemaect
gaf die jonfrouwe welgheraect
minen here die wapene die hi draget
waer bi dat dede die hovessche maget
dat en can ic niet geseggen wale
maer ic sie te desen male
te meneger stad hier gescreven
si es hier dunct mi wel verheven
doen her otte die hertoge goet
heren evax verstoet
versuchti utermaten sere
ende seide dore god segt mi here
van wat geborten seit si dat si es
ic segt u here gheloeft mi des
si seit dat een mate coeman
was die vader diese wan
ende dat sine bi athenen verloes
dat hevet si gheliit altoes
die hertoge seide die selve coeman
brachter mi ierstwerven an
ende seide dat si noch levende ware
ende bi athenen sciet van hare
doe voerse souken miin sone
dien god bescerme van den trone
ende hebse beide te male verloren
inne can vernemen no gehoeren
van hem niet een twint twaren
warwert dat hi es ghevaren
evax die verstoet den here
die hem bedroefde sere
dore van sinen kindren tferlies
sere ontfarmdem dies
hi seide here ic vernam
ane minen here dat hi quam
in die stad te meylaen
entie gravinne welgedaen
hadde van uwen sone een kint
dat scoenste dat hi vore no sint
ieweren hadde gesien je
dat dede haren man den grave wee
ende woude tkint verberren doen
maer miin here hi slouch den glottoen
doet ende verloeste tkint
dat die moeder hadde gemint
omdat men seide oppenbare
dat een des vroemsten ridders ware
die erterike hevet binnen
doe wert die hertoge in allen sinnen
verbliit om dat scone kint
ende seide na dat miin herte versint
soe heeft mi gedaen u here
ane mine kindre grote ere
mettesen quam inghegaen
een cnape die liet verstaen
den hertoge dat die tornoy ware
opghenomen oppenbare
om onpays diere ware int lant
ende miin her echites wert te hant
verdroeft daer af herde sere
ende evax die stoute here
nu heeft men in die zale gheten
echites die hem heeft vermeten
ten tornoye wert te vaerne
begonst sinen lieden toppenbaerne
dat hi te vranckerike keren woude
doe die hertoge sach dat hi soude
keren ende sceden van hem
seidi here bi gode ic ben
u ghetrouwe vrient haddiis te doene
miin liif miin lant her ridder coene
ende oec al miin goet bi gode
dat staet al tuwen ghebode
dies ghi hebt herde wel verdient
ane mine kindre ende an mine vrient
ende dor god of ghi weder quaemt
daer ghi van miere dochter vernaemt
troestse doch ende helpt hare
dat si te lande weder vare
hadde si oec goets te doene
leent hare ridder coene
ic woude vore enen d dats waer
gherne een pont senden daer
miin her echites peinsde doe
grote macht hort desen lieden toe
ende seide den hertoghe hi soude hare
dienen soe waer si ware
ende hi nam orlof met derre tale
ane alle die waren in de zale
ende mede ane die hertoghinne
diene met goeden sinne
te gode beval ende evax mede
doe voeren si wech tier stede
ende bereiden hare vaert
weder te vranckerike waert
entie hertoge entie hertoghinne
bleven een deel vertroest van sinne
ende echites banderside
was utermaten blide
ende vragede evax hoe hem behaecht
tgheslachte margrieten der maget
ende ware si bleven in den lande
si hadde gehadt in den hande
vranckerike ende ware conincghinne
wat magics dat icse minne
si es beters wert dan miin wiif tsine
god moet hare verden alle pine
evax seide ghi segt waer
hadden wi dit wel gheweten daer
dat wi nu hebben vernomen
het ware nu tenen ende comen
miin her echites ende siin geselle
daer ic dogeden vele ave telle
quamen weder te louwen gereden
daerse ontfinc met bliitheden
die coninc ende siin ghesinde
diese met goeder herten minde
daer waren si enen langen tiit
ende hadden groet joliit
in tornoye in tavelronden
dat die liede niet en conden
die daet volprisen die her evax dede
ende echites was emmer mede
vrome ende hadde den name sere
want hi was evax here
te half merte alse van der sonnen
die loep soe hoghe was gheronnen
dat si te halven gecloven was
sat die coninc als ict las
van vranckerike in die zale
ende vele baroene te dien male
quam vore hem gaende een bode
ende seide here die macht van gode
moet u behouden in u ere
here u ontbiet miin here
die rike coninc van arragoen
die van sorghen en weet wat doen
want hi es tsaermeer van tide
nu es hi in elke side
beleghen van heydenen lieden
die hem willen tlant verbieden
ende seggu here waer bi
miin here heeft ene vrouwe vri
ghetrout ende een kint maer
ende es dochter dats waer
miins heren sconinx van cecilie
ende miin vrouwe heet sibilie
nu wilt die coninc van arabie
minen here nemen die
ende heeften beleghen in die stad
nu bidt hi u om gode dat
dat ghi hem sent helpe ende troest
sal hi iet werden verloest
dat moet bi uwer helpen siin
doe antwerde die coninc fiin
soe es sine macht herde clene
machen van arabien allene
die coninc houden beseten
neen hi here wildiit weten
daer es met die coninc van persi
ende oec van damas geloeves mi
dit siin siere broedre twee
vii ammirale ende mee
hebben si in hare hulpe bracht
nu hebben si met harre macht
gedreven miin here in de stad te vausecur
al siin si hem quaet ghebuer
sine moghen hem niet wel deren
alsoe langhe alsi hebben wat verteren
dies sent hi an u om helpe here
nu succoersten dore u ere
lodewiic die coninc van vranckerike
antwerde den bode hevesschelike
bi gode verstaet mine tale
het staet mi soe in mach niet wale
met orloghen uten lande varen
ende wie soude miin lant achterwaren
oftic voere in arragoene
twaren mine staets niet te doene
maer wilt enich miere liede twaren
den coninc te hulpe varen
hets mi utermaten bequame
soe varen dan in gods name
die bode seide dits ene bate
dat ghi den ridders opent die strate
die jeghen die heydene willen striden
es oec iemen diere wille riden
miin here gheeft hem tsout gereet
mi ware utermaten leet
dat minen here goets ghebrake
hi heeft te doene soe grote zake
ende hi ghevet oec soe mildelike
wie ane hem comt wert rike
miin her echites die gheboert
dus heeft des boden wort
seide te evax sinen gheselle
ic ware nu liever in die helle
dan ic hier altenen laghe
ende ruste mi van dage te daghe
die coninc en heeft ons te doene
nemmeer varen wi in arragoene
ende laet ons daer onsen cost winnen
men sal ons te vorder kinnen
evax seide ghi segt waer
ic woude wi nu waren daer
doe die bode sine tale
hadde geseit te poente wale
doe nam hi te hans orlof
met rouwen rumdi sconinx hof
om dat hi cranckelec was ontfaen
echites die ridder welghedaen
ende her evax alle beide
ghingen ten coninc ende seiden
here god moet u achterwaren
ende vort meer in dogeden sparen
ons hebdi grote ere ghedaen
van gode moetiis loen ontfaen
wi willen orlof nemen nu
here latet lief wesen u
wi moeten varen in andren lande
ghi hebt peys in uwen lande
ende u rike altemale
ghi moget ons onberen wale
banderside soe ligghen hier
ende rusten die ridders fier
noch en tornieren no en jostieren
ende ligghen alle daghe ende vieren
dies moeten wi here elder varen
god die moet u achterwaren
lodewiic die coninc van vranckerike
antwerde echites goetlike
here sidermeer dat ic niet en can
u behouden daer ic an
ghenouch verliese na minen wane
soe radic u altoes te stane
na priis ende na lof te ghewinnen
soe sal u al die werelt minnen
gheliic ghi hebt mi ghedaen
waer ghi u bekeert sonder waen
soe hebdi enen vrient ane mi
van minen goede soe wat dat ghi
begheert sal ic u gheven doen
miin her echites die baroen
en hadde van siere ghichten niet te doene
maer evax die coene
nam van hem een scone pert
ende hantecleer dat goede swert
dat hi sider verloes al
van enen ridder diet hem stal
doe namen die riddren orlof beide
god die si in hare gheleide
ende voeren te arragoen waert
berch ende dal onghespaert
menich dorp ende menege stad
soe langhe dat si vernamen dat
dat si quamen in arragoen
doe vragede evax die baroen
den lieden waer die coninc ware
si antwerden oppenbare
dattene menich fel ghebuer
hadde beleghen te vansecuer
in de stad doe vragede hi
ochtet noch iet verre si
si seiden jaet noch xx milen
si reden vort te dier wilen
soe langhe dat si tier stad quamen
tierst dat siere waren si vernamen
die stad liggen vol soudeniere
dies waren die herbergen diere
doch hadden si herberge goet
miin her echites die ridder vroet
ende siin geselle van groten love
ghingen tote des coninx hove
echites vragede den coninc
diese herde wel ontfinc
ofti soudeniere woude onthouden
die hem gherne dienen souden
pyrreus die coninc seide
ghi heren dore u edelheide
en verstaet in arghe niet
dat ic u segge mi es ghesciet
dat ic ridders nemmeer en wille
die selve die hier siin liggen stille
ende sien die viande vore haer oegen
alle daghe hem vertoghen
ende latense onbestreden keren
wat souder mi meer ghi heren
ic ben selve een out man
die an striden niet en can
ende mine soudeniere en doen niet
dier men nochtan hier vele siet
dies doet u beste radic u
inne wille nemmer ridders nu
echites sach op evax doe
ende seide geselle raet hier toe
miin here die coninc heeft ons ontseget
sonder vorder raets ghevreget
willen wi keren ten lande weder
doe quam die conincginne neder
van der cameren in die zale
ende sach ghene ridders gescepen wale
het dochten hare vrome ridders siin
ende seide bi der trouwen miin
dese ridders willic onthouden beide
miin her echites hi seide
ghi siit soe scone creature
ic set oec al in aventure
miin liif vrouwe dor uwen wille
miin her evax sweech al stille
die de vrouwe anesach
god seiti diet al vermach
nu dunct mi dat scoenste wiif
die nie ontfinc van moeder liif
dese heeft in toe minen sen
al eyghen hare soe waer ic ben
doe gelovediit te bringen mede
ende te diene der vrouwen van der stede
doe keerden si ter herbergen neder
scone ende claer was dat weder
dien nacht sliepen si met ghemake
hem en ghebrac ghene zake
dan dat evax te vele peinsde
ende sine herte te hoge leide
alse die ghene dies niet en weet
ende die hem oec es onghereet
smerghens die dach verclaerde
ende hare die scone sonne verbaerde
stont op echites ende siin gheselle
daer ic dogeden vele af telle
ende ghingen ten muere van der stad
ende sagen hoe ende wat
die viande daden ende hoe si quamen
tote vore die porte vele te samen
ende scoten inwert sere
ende sagen hare comen ende hare kere
doe versaghen die heren
hare wtvaren ende haer keren
niet verre van daer een bosscelkiin
dat dochtem hare gevoech wel siin
echites seide wi selen versien
marghen bat ende selen tien
vrouch houden in ghene bosscaelge
ende alse comet hare battaelge
selen wise bestriden van achter
dien van binnen saelt siin lachter
en staen si ons niet in staden
die ridders keerden dus beraden
in die herberge met ghemake
hem en ghebrac ghene zake
dan dat evax minde die vrouwe
dat was hem die meeste rouwe
sanders dages ter sonnen opgange
stonden op die ridders die noede langhe
vieren souden ende voeren wt
wel ghewapent toter huut
ende reden in die bosscaelge houden
nu moet god wouden
ende behoudense in haer ere
si selent aventuren sere
tierst dat die sonne opclam
ende men in dat here vernam
quamen ii ammirale
vore die stad bereit wale
met menegen man eerlike
alsoe si plagen dagelike
ende scoten ter stadwaert in
dat was dageliix haer beghin
die ii ridders die dit saghen
quamen wten bossche daer si in laghen
ende riepen sla doet die quadien
ende reden in ghene pertien
ende slougen menegen doet
die heydene die de noet
sagen een deel van achter comen
een deel wert hare troest benomen
want si duchten datter noch versamen
souden danen die quamen
dies waren si tongemake sere
maer evax die stoute here
hi vacht met hanteclere soe
dats die heydene waren onvroe
ende ontsagens hem te mere
hi slouch menege wonde sere
op die vule sarrasine
nuwe minne dedem pine
diene nochtan verstercte sere
ende echites die stoute here
liet mimminge oec toe gaen
niemen en mochte vore hem staen
si slougen vele volcs doet
die sarrasine die de noet
sagen op hem van ii heren
begonsten te hemwert keren
ende weerden hem met groter cracht
wat waendi hoe sere dat vacht
die ammirael van brando
entie ammirael alsoe
van antiochen der goeder stad
niemen en gheseidu dat
van antiochen die ammirael
wert roeder vele dan i sindael
van ernessen dat hi sach
dat hi den riddre niene mach
bedwingen maer ii allene
sine gesellen troesti ghemene
dat elc vromeliic vochte
hi voer vort ende sochte
miin her evax den coene
dies hi sal hebben te doene
die doet eer hi van hem sceet
die ammirael hem ghereet
te evax wert vollike
die hem weert vromelike
ende slouch hem anteclere boven
dat alle die kerstine loven
op thoeft dat hem toten gordele woet
die ammirael achte lettel goet
waerwert dat siin ors gheet
maer sathanas nam die ziele ghereet
die antiochen die dat saghen
haren here liggen verslagen
waren si droeve utermaten
die ghene die op die mure saten
soudeniere ende andre liede
sagen dwonder dat daer gesciede
van ii riddren gescien
reden some wt mettien
ende bestonden die sarrasine
wat waendi hoe grote pine
dat miin her evax dade die toesach
dat die conincginne lach
ten tinne ende sach den striit
eert nemmer was premtiit
haddense de heydene soe versaget
dat daer was grote jacht
van den heydenen die vloen
ende her evax die baroen
slouch met soe groten slagen
dat alle diene saghen
seiden dat die vroemste ware
van der werelt oppenbare
die conincginne diene anesach
seide mi dunct wel dat ic mach
mine ridders prisen sere
twaren tghene es i vroem here
die den scilt van kelen voert
vore met enen cruce roet
opheven van goude
nochtan verdient bat dat men soude
prisen den ridder metten leeuwe
men soude niet tusscen ii sneeuwe
vinden niewer hare gelike
mettien soe quam grammelike
ridende dammirael van brando
ende woude evax toe
ende slouch opten scilt enen slach
daert die conincginne toesach
ende evax nammene om sine side
ende voerdene uten stride
ondanc hem allen dier waren
ende quammer met in de stad gevaren
echites die buten was
street altenen in enen pas
op die heydene vromelike
nie en sach man die gelike
hi jagese weder int here
dandre soudeniere hadden ghere
ten goede dat si daer vonden
doch soe en onderwonden
si hem van den goede niet
tote dat evax quam ende hiet
elken nemen dat hi hadde ghewonnen
niemen souts hem veronnen
ende die marghen woude wedercomen
of god woude het soudem vromen
die soudeniere waren blide
ende deilden tgoet tien tide
ende voerdent in die stad
ende seiden met enen monde dat
wi willen alle met hem varen
niemen en soudem nu sparen
wi hebben oec die ons leiden
die vol siin van vromicheiden
dus reden si weder inne
in die stad met bliden sinne
echites ende evax die scone
die wel mochten dragen crone
vore elken man met vromicheiden
voeren onder hem beiden
ter herbergen in die stad
die conincginne si vernam dat
ende ontboetse beide te hove
die ridders van groten love
voeren metten bode daer
daer worden si oppenbaer
van den coninc wel ontfaen
die coninc seide ten heren saen
ghi heren siit willecome mi
dore onsen here ghi ridders vri
staet mi in staden ic hebs noet
die heydene doen mi lachter groet
ende inne caent wederstaen
dat doen die dage die mi avegaen
dies helpt mi dore gode weren de stad
diewile die coninc seide dat
quam die conincginne ghegaen
doe wert evax soe sere ondaen
dat hiis hadde int herte rouwe
dat nieman en mercte dan die vrouwe
doe peinsde die conincginne vri
die ridder mint in weet wient si
ene jonfrouwe die mi geliket iet
hi wert soe ondaen alse hi mi siet
mettien groetese die heren
ende seide mine ridders moeten met eren
noch volenden haren tiit
acharmen wi hebben cranc deliit
om die heydene die ons dwingen
ende in groter pinen bringen
ende so vaste belegen houden
al ware dat sake dat wi wouden
wech varen wine conden
wine moesten wachten dien stonden
nu sidi hier ghi ridders stout
die hier dienen comt om sout
al clagen wiit u gheets niet ane
ghi comt hier om priis tontfane
dat wetic sere wel
onse vernoy es u maer spel
onser ghichten her ridder coene
dunct mi en hebdi twint te doene
maer wi ghevense u om den sede
gherne ende willen u die stede
entie soudeniere onderdanich maken
echites antwerde te derre saken
siit seker welgheraecte vrouwe
sem miin liif ende mine trouwe
wi selen u sere in staden staen
eer wi u nemmermeer ontgaen
of bliven in den wille doet
evax hads oec ghere groet
ende seide vrouwe sidermere
dat u ghelooft heeft miin here
dienic u metten live
doe antwerde die vrouwe rive
twaren soe doedi ons ere groet
ende god laets ons sonder u noet
verdienen eer ghi ons ontfaert
die conincginne dede ter vaert
ontbieden van der stad die heren
entie soudeniere sonder keren
dat si quamen in die sale
dat si daden altemale
doe die heren vergadert waren
seide die coninc sonder sparen
ghi heren ghi wet alle wel
dat hier liggen die heyden fel
die ons willen al verjaghen
ende ic ben tsaermeer van daghen
ende en can ghestriden niet
ende ghi moget qualiic iet
ghedoen ghine hadt leidsman
nu siin ons hier comen an
ii ridders geloeft moets god wesen
die u selen in allen resen
gheleiden nu doet haren raet
het scinen liede sonder baraet
doe die portren van der stad
entie soudeniere verstonden dat
waren si utermaten blide
ende seiden doe tien tide
si siin ons herde willecome
twaren het siin riddren vrome
nu raden ons dat bidden wi hen
wat margen sal siin onse beghen
evax seide bi miere eren
es dus den wille miins heren
soe sal ic margen buten muren
mi varen aventuren
ende die willen twaren
mogen alle medevaren
entie heydene selen comen
om die scade die si hebben genomen
machteger dan si heden daden
ende dan selen wi met staden
van achter comen op hem slaen
ende dan sal miin here saen
die porte ondoen ende wteriden
ende selense dus in allen siden
bestaen van achter ende van vore
ende breken hare scare dore
ende scoffierense crachtelike
opdat ghiit raet ghemeenlike
her echites diet wel verstoet
seide dese raet es goet
laet sien wie sal met evax varen
doe seiden vele diere waren
die gherne ere ende priis ghewonnen
wi willen marghen vor der sonnen
porren ende varen mede
wildi heren uter stede
derre was vc wale
miin her echites die haer tale
wel bequam was herde blide
ende doe sciet die raet tien tide
echites bleef savons te hove
entie ridder van goeden love
evax siere voestermoeder kint
die soe sere met herten mint
die conincginne hine mochte geduren
minne wrachte bi naturen
in hem wonder al te groet
sine sorge ende sine noet
was swaer want hi wale weet
dat siin herte te hoghe gheet
ane die scone die welgeraecte
die hovessce entie welgemaecte
die de werelt hevet inne
daer toe die mechtege conincginne
ende van conincgen al wt geboren
ende oec weet hi wel te voren
dat hi si een arm baetseleer
ende ongebortich dats wel cleer
dies en mach hi maer ghewinnen
doghen ende leet in allen sinnen
en ware dat hi hem troeste doch
dat ver venus siins noch
woude ontfarmen ende haer sone
cupido die hare brinct scone
den ghetrouwen minre vore doghen
hi sal noch vele pinen doghen
in oetmoete in vromicheden
hi salse enichsins verleden
dus sat hi in groter vreesen
ende men ghinc eten binnen desen
doe ghinc die coninc dwaen
ende miin her echites saen
entie conincginne tier stede
nam heren evax mede
ende gingen tere tafelen sitten
die sere begonste verhitten
ende vercoelen oec daer naer
dat was evax oppenbaer
hi peinsde vele ende en at niet
dat niemen en merct none siet
dan die scone conincghinne
den coninc ghinc els inne
ende sprac jegen echites om raet
want sine dinc qualiic gaet
ende hier met sat die here
ende echites onledich sere
sibelie die scone conincginne
die scoender was dan ene godinne
sach op evax ende seide
twaren her ridder mi dunct met leide
ende met vernoye leidi den tiit
mi dunct dat ghi verwonnen siit
met minnen altemale
god laets u ten hovede comen wale
dies onstic u utermaten wale
evax antwerde na der tale
vrouwe dat lonu god
het sciint wel dat ic ben sot
ende dat ic te haesteliic besta
dinc die mi gheet te na
want dat doe ic u cont vrouwe
dat miin herte es herde nouwe
ende haestelec es comen toe
ende ic en weet selve hoe
daert mi oec te hoghe si
ende niet en mach dat dunct mi
vrouwe enichsins van miere minnen
troest of raste ghewinnen
dats die dinc die mi doet swinen
waendic met doghene of met pinen
vercrigen miere vrouwen houde
siit dies seker dat ic soude
noch hopen eneghen troest tontfane
dies ic en ben in ghenen wane
die hovessche conincginne sibille
die verhoerde des ridders wille
seide her ridder troest u wel
nie en was vrouwen herte soe fel
men verwanse met dogeden wale
ende met vromicheiden altemale
al ware si conincginne van live
si en heeft maer therte van enen wive
ende en dorrediit hare seggen niet
proeft u wel ende alsiit siet
dat ghi gherne siit bi hare
ende u grote doget oppenbare
si sal u wel stade maken
ende dan vertelt hare u zaken
ende u vernoy doet hare verstaen
si sal u gherne hopic ontfaen
ende ghi moget u hier bi
wel ghetroesten ridder vri
hier binnen was gheten in de zale
ende men dede op altemale
evax nam orlof an siere vrouwen
die hem een deel siins rouwen
ghemindert bi desen troeste heeft
hi peinst noch opdat hi leeft
hi sal dienen met vromicheiden
om siere vrouwen hulde doe gingen si sceiden
ghene ridders ter herberghen weert
stouteliic ende onververt
ende reet wech echites ende siin gheselle
daer ic dogeden vele af telle
ter herbergen ende ghingen slapen
soe deden die ridders entie cnapen
die doe scieden van hove
maer die quame gherne in love
dat was evax die in sinen sinne
hadde ghedaen die conincginne
hi lach dus dien nacht al dure
her echites sliep wel ter cure
te hem selven evax seide
ic ben in ellendicheide
comen god dore ene vrouwe
toren ghepeins ende rouwe
bliift mi van hare euwelike
si es mechtige ende rike
ende ic een arm baetseleer
dies en maghic nemmermeer
van hare eneghen troest gewinnen
maer wiste si iet van mier minnen
ende verstoede siit in spotte
soe waric bescerent geliic enen sotte
alst wel ware recht
ic ben maer een arm knecht
ende was eer ic ridder wert
nu hebbic ghesopen herde haert
dat ic mine minne wille doen
ane die conincginne van arragoen
dies ic te minen groten onvromen
god en does mi avecomen
dus hadde die riddere menichfout
swaer ghepeins ende ongedout
dat lanc was eer hi ontsliep
soe groet ghepeins ende soe diep
haddi al die nacht al dore
ende echites sliep wel ter core
smergens doent dagen began
stont op evax die edel man
ende wapendem vromelike
die soudeniere quamen dapperlike
die priis ende ere wonnen gherne
waren ghewapent niet in scerne
maer voeren met evax buten mure
die hem sere sette in daventure
dore der conincghinnen minne
ende voeren enen bossche inne
daer bleven si toter sonnen opgange
die heydene die bi bedwange
sanderdages waren ghevloen
ende hadden verloren menegen baroen
ende senden weder vore de stad
lieden ghewapent bat
ende oec soe quammer mede
die van damas vor die stede
met vieren andren ammiralen
die hare scade wouden verhalen
ende quamen die porten asselgieren
crachtelike sonder vieren
maer echites reet hem jeghen
met meneghen stouten degen
daer was een herde fel ghemoet
menich heyden wert daer te voet
ghemaect te gane van dien van binnen
die heydene die in allen sinnen
piinden te werne vromelike
daden menich pongiis rike
enten kerstinen grote noet
maer echites dede de were soe groet
dat wonder te vertelne es
wat dat gheraecte echites
dat bleef ghehelike doet
doch daden si den sinen grote noet
die coninc van damas entie sine
daden den onsen grote pine
ende drevense met crachte in de stad
alse evax versach dat
seidi ghi heren varen wi na
nu eist tiit dat mense besta
doe slouch wt die baroen
ende riep lude arragoen
weerdu hets tiit ghi vrome heren
die doe hadden sien keren
den riken coninc van damas
jegen evax geloeft mi das
hi soude seggen oppenbare
dat hi een vrome ridder ware
ende ontmoeten vromelike
ende slougen crachtelike
opten scilt dat cume was
evax ware ghevallen int gras
doch onthilt hem die baroen
met crachte vore an siin aertsoen
ende doe hi becomen was
hief hi tswert als ict las
ende sloughen boven opten helm
dat hi bleef in een bedwelm
ende bleef in onmacht int gereide
miin her evax hi seide
her coninc mi dunct u vaect
waerdi noch aldus geraect
ghi liet die stad met gemake
den coninc bequam doen sine zake
qualic dochte gaen ter cure
hi waende weder keren dure
maer evax ontfincken weder
ende slouchen op thoet datti ter neder
al plat viel op die erde
evax vinc weder ten swerde
ende waendem thoeft afslaen
maer die coninc boet saen
die hande ende gaf hem op
daer hi mede ondrouch den crop
want evax ontfincken blidelike
ende prosenteerden hovesscelike
der conincginne van der stad
diene wel ontfinc omdat
si waent te poente daer met comen
si danckes sere den ridder vrome
die wonder wrachte op ende tale
onder die heydene ammirale
ende onder hare volc ghemeine
watti geraecte groet of cleine
dat moeste al die doet ontfaen
die margenstonde heefti gedaen
soe wel ende soe vromelike
daert toesach die coninc rike
entie conincginne mede
ende menege vrouwe van der stede
datti den meesten priis ontfinc
die nie ghewan jongelinc
maer echites die vrome here
die vacht soe over sere
hi slouch ii ammirale doet
ende evax enen in die noet
die vierde sette hem ter vlucht
ic wane ghi mi cume geloeven mocht
hoe dapperliic si henen vloen
doe volgeden die van arragoen
vromeliic tote int here
dat ghereet was ter were
want si hare stade hadden ghenomen
ende souden weder der stad siin comen
doe hief daer een vreeselec striit
het was omtrent priemetiit
die coninc van arabie
entie coninc van persie
quamen echites ten ghemoete
diese ontfinc herde onsoete
ende slouch den riken persiin
daert toesach die arabiin
dat hi tumelde int gras
tghejach datter doe was
en mochtu vertellen gheen man
si ghingen alle echites an
ende daden hem wel groet verdriet
die sine en connen hem niet
te staden ghestaen dore tferdrach
alse dat her evax sach
slouch hiere toe vreeselike
die persiin was haestelike
weder vermonteert ende quam hem jegen
ende slouch den jonghen deghen
soe diep in den roeden scilt
weder hi wilt of en wilt
hi moeste siin swert daer laten
evax geraecten bat te maten
ende gaf hem enen slach soe groet
dat dors met hem vorwert scoet
ter stad weert tote wten here
evax die siins hadde ghere
ende reet hem na dapperlike
ende vinc dors die coninc rike
lach bedwelt hine wiste hoe
een cnape quammer gereden toe
dien beval evax die wise
datti voerde den coninc van prise
in die stad der conincghinnen
ende hise hem groeten in allen sinnen
die cnape seide hi sout doen
doe slouch weder die baroen
in den wiich vromelike
wat waendi hoe crachtelike
echites van athenen vacht
jeghen die heydenen met groter cracht
slouch hi enen ammirael doet
die ziele voer in belsebucs scoet
meneghen heyden verslouch hi
daer sere verbliden bi
die duvelen diere wachten na
dat hem die ziele niet ontga
evax wrachte wonder groet
in dat heyden conroet
ende alle die kerstine sonderlike
vochten herde vromelike
nu laticse striden wale
ende willu tellen ene andre tale
die cnape voerde den coninc gevaen
ter conincginne wel saen
ende groetense wel sere
van evax weghen den stouten here
ende seide vrouwe u sent hier
evax die riddre fier
tenen prosente met mi
den riken coninc van persi
die conincginne dies was blide
danctem sere te dien tide
ende seide gheheert moeti wesen
hi heeft mi verbliit in desen
sibelie die conincginne
priisde wel in haren sinne
dat hare die ridder heeft ghesent
van ii conincgen een prosent
sine weet bi wat saken
si sach den ridder wonder maken
vore hare oegen om haren wille
te haer selven seidsi stille
dese ridder dede mi bekinnen
datti was bevaen met minnen
daert hem te hoghen si
niet en wetic ofti mi
mint ofte ene andre vrouwe
meint hi mi sem mine trouwe
soe es sine pine al verloren
doch wetic wel te voren
dat hi si vrome utermaten
maer mindi mi ic souden haten
bi mieren trouwen ende verdriven
daermet en sout nochtan niet bliven
doe was die vrouwe herde ongenedich
den ridder die herde onledich
was in den striit om haren wille
nietemeer en hilt hi stille
dan die wolf onder de scape doet
daer hise vint onbehoet
ende vacht utermaten sere
ende echites siin here
dat wonder te vertelne ware
soe dorebraken si die scare
echites quam ghereden
stridende met willegen leden
jegen den coninc van arabie
vromeliker en street ridder nie
ende slouchen opten helm boven
dat wonder was hine ware gecloven
helm ende hoet beide te male
doe viel hi ende dors te dale
doen dat sagen die arabine
haren here in die pine
quamen si op echites alle
god die hoeden van mesvalle
ende ghingen op hem striden
soe vreeselec in allen siden
dat wonder te vertellen es
doch weerdem echites
soe datti die scare breet
met groter cracht dorereet
ende was buten een deel gereden
mettien quam met haesticheden
die ammirael van prisont
sere bitende alse een hont
met ii dusent sarrasinen
die hem sere ghingen pinen
echites te bringene onder
coenheit groet ende wonder
dede die ridder van ermenien
ne ware die coninc van arabien
quam met crachte toegeslegen
met menegen sarrasiinscen degen
ende vingen echites met crachte
diet verdrouch herde onsachte
ende sere clagede siin seer
ay margriete nemmermeer
en sie ic u maget vri
noch nemmermeer en siedi mi
ic ben onder die sarrasine
wat sal seggen die moeder mine
ende miin vader die grave
vortmeer bliven si miins ave
god here van hemelrike
nu troest mi alsoe ghewaerlike
als ic hier street op u viande
om te wrekene u ande
miin her evax die sere street
op dander side ende niene weet
dat echites was ghevaen
te hem quam een soudenier saen
die hem seide met groten sere
dat men echites den here
gevaen van den velde voert
wat waendi hoe dat beroert
evax wart van ernessen
hi waende siins sins messen
ende reet echites na met crachte
die coninc was van machte
ende woude evax wederstaen
maer her evax verhief saen
hantecleer dat goede sweert
ende slouch den coninc weert
van arabie op sinen hoet
dat toten kinne inscoet
soe dedi den here van pisont
die ziele voer in der hellen gront
doe voer hi daer echites was
seide dwalsch daer ict in las
ende verslouch die sarrasine
die echites daden pine
die ghene die dat versaghen
dat hare here was verslaghen
saghen wel si bleven verloren
die ierst mochte reet voren
ende vloen daer si vlien mochten
entie andre diese sochten
echites ende evax mede
entie andre van der stede
jagedense ii milen verre
die sarrasine vloen thuuswert erre
ende die kerstine keerden weder
ende worpen die tenten neder
ende loeden tgoet blidelike
ende voerdent in die stad rike
daer si wel worden ontfaen
echites deilet hem allen saen
dies si alle blide waren
there was ten besten gevaren
die soudeniere scieden te hant
entie coninc hi besette siin lant
ende evax drossate daer ave
ende echites dien hi noede begave
maecti van sinen huse drossate
hi dedem ere boven mate
die coninc van damas
ende van anthiochen die was
ghevaen maecten haren vrede
ende worden sconinx man mede
ende daermet liet mense riden
ende quite te dien tiden
miin her evax die ridder wiis
viel in al der werelt priis
soe eerliic besteldi sconinx dinc
dat hem belove die coninc
ne ware dat hi sere qual
van minnen dat hi al
alder werelt sere
ontsach hi der vrouwen ere
ende oec siins selves vrede
wiste siit hi verwrachtse daer mede
soe ware hi levende doet
dies haddi den anxt groet
dus versmalt hiit allene
dicke met claghen ende met wene
dus lach evax te nauperfont
ende echites tiere stont
ende lagen in ene kemenade
op hare bedde eens avons spade
ende spraken om menegerande dinc
echites die jongelinc
seide te evax sinen geselle
daer ic grote doget ave telle
bi gode evax geselle weert
mi langt sere thuus wert
dat ic emmer varen moet
laet ons varen duncket u goet
bereiden wi ons haestelike
want ic wille varen endelike
binnen derre weken weghe
ic wanic nemmermeer vercrege
raste opdat ic bleve hier
doe seide evax die ridder fier
bi gode here ghi moget wel varen
alse ghi wilt sonder sparen
want ghi siit rike man van lande
voeric thuus dat ware mi scande
ic die ben een arm man
quamic thuus in wiste waer an
mine hande slaen of toe vaen
ende hier es mi ere gedaen
een groet goet magic hier winnen
met groten peyse ende met minnen
dus eist beter dat ic blive
hier metten coninc te minen live
dan ic voere ten lande wert
daer dat mine ware saen vertert
her echites hoerde altoe
wat evax seide doe
ende seide geselle wat waendi
ghi en sout wesen met mi
den dach dat wi beide leven
en soudic u niet begheven
ic soudu gheliic mi selven houden
u pine en bleve niet onvergouden
die ghi hebt dore mi ghedaen
nemmermeer en soudic u avegaen
evax seide des gheloevic wale
maer het steet soe tesen male
dat ic hier nu bliven wile
echites die niet en sweech stille
seide bi gode hets mi leet
dat u soe int herte steet
maer alst u soe int herte si
dat ghi wilt keren ghi vint an mi
die u hout sonder begheven
den dach dat wi moghen leven
mettesen ontsliepen si beide
si waren droeve van den gesceide
echites wert met slape bevaen
ende hem quam in droeme saen
dat vore hem quam ene conincginne
daer hem dochte dat inne
enghene scoenheit en gebrac
te echites si doen sprac
ende seide her ridder god groetu
ic ben hier tote u comen nu
omdat ghi selt te lande varen
ic hebbe enen ridder twaren
dien sere na u comen lanct
ende dies hem lettel bedanct
dat icken bi mi soe lange houde
maer dat hi leit in groter vroude
maer hem soude herde sere vernoyen
nu en willicken niet langer moyen
ic salne met u varen laten
ende ghi en selten niet haten
tierst dat ghine kent wel
na u ende na niemen el
heefti ghebeit ene wile
die conincginne sibile
sal hier evax behouden
dies moet daventure wouden
ende ic seggu of ghi wilt
hoe ghi te hem geraken silt
tierst dat ghi uten lande siit
soe riidt soe langhen tiit
dat ghi comt in een lant
dat calabren es ghenant
in ene stad ende heet tabor
ende heeft menegen sconen tor
daer vindi die conincginne faeliant
jeghen den grave van perant
toneffeningen om sridders wille
die daer leit bi mi al stille
die ene camp soude hebben gestreden
maer die grave bi behendicheden
deden versten ii jaer
nu willic dat ghi vaert daer
ende ghebiet u gereet ten campe
den grave ontsiet hem van rampe
ende sal spreken om die soene
ende daerna vaert ridder coene
vort tote ere cautsiede
daer wandelen lettel liede
ende volgt vort tot enen cruce die
ende aventurt vort wats gescie
dan vaert vort in dat wout
daer vindi feeste menichfout
mi enten ridder vol vromicheiden
die alle na u comen beiden
nu moet u god achterwaren
comt iet saen ic moet varen
die riddre ontspranc mettesen
te hem selven seidi wat mach dit wesen
dit vision dat ic sach
mi wondert wat wesen mach
maer hi peinsde te meer
dat hi varen soude teer
smargens doe die dach ontspranc
stont op die ridder sonder bedwanc
ende evax die ridder coene
ende ghinghen met enen doene
te messen daer na ghingen si
daer si vonden den coninc vri
echites seide coninc here
god moetu lonen goet ende ere
die ghi mi hebt ghedaen
uwen orlof ic moet saen
te miere vrouwen te lande varen
die coninc seide sonder sparen
bi gode ridder dats mi swaer
ghebrect u iet segt oppenbaer
ic betert u sekerlike
neent here maer endelike
het steet mi soe ic moet varen
die conincghinne te waren
seide her riddre dats mi leet
her evax segt mi hoet u steet
seldi met ons bliven niet
wine begheven u endelec niet
den dach dat wi leven moghen
bliift bi ons in hoghen
miin her evax seide vrouwe
ic blive met u dienende trouwe
den dach dat ic leven moet
here god lonu al goet
ende alle doget ende alle ere
echites die hovessce here
nam orlof cortelike
ende hem boet die coninc rike
orsse ende parde ende groet goet
dies niet en woude die ridder vroet
ende sciet hovesscelike van daer
hem was te moede swaer
dat evax achter hem bleef
daer hi groten rouwe omme dreef
nu riidt echites siere straten
die evax heeft ghelaten
ellendich in vremden conincrike
om den wech vragedi haestelike
die te calabre wert lach
alsoe alse hiit in droeme sach
doe quam hi in dingaen van meye
in ene scone valeye
ende sach vore hem ene scone stad
enen herdekine vragedi wat
stade ware dat hi siet
die herde en sweech langher niet
maer seide her ridder faeliant
die stad es thabor ghenant
mettien peinsde die grave
dits die stad daer mi ave
die conincginne in droeme seide
den herde vragedi sonder beide
wat meren in die stad ware
die herde seide oppenbare
dat die grave van perant
der conincginne dade groten pant
om enen camp dien hi
ghenomen hadde jegen den ridder vri
doe vertelde hem altemale
al wt ende wt te poente wale
hoe die camp was ghenomen
ende hoe die ridder niene ware comen
nochtan ware margen die dach
die ridder peinsde dat mach
wel siin dat ic in droeme vernam
ic wille der vrouwen lofsam
varen verlossen of ic can
doe nam hi orlof an den man
ende voer in die stad
die portren die vernamen dat
seiden miere vrouwen kempe es comen
ene herberghe heefti ghenomen
ende voer hem ontwapenen daer inne
mettien quam vore die conincginne
niemare dat comen ware
hare riddre die ware dare
doe wert hare te moede wale
mettien quam echites in die sale
daer hi den coninc vant
enten grave van perant
hi groete den coninc fiin
ende alle die met hem siin
ende ontboet hem goeden dach
maer alsoe vele leeds alse vermach
hem god gheven ende enich sant
moet hebben die grave van perant
dat hi nie soe edelen vrouwe
hebben dede selken rouwe
siet her coninc nu ben ic hier
alse goet ridder ende fier
te volleistene miin gelof
vore alle die siin in u hof
nu en mach hiis niet ontgaen
hine moet margen den camp bestaen
die grave hoerde altoe
datten echites versprac soe
hi seide her riddre ghi hebt onrecht
ghine siit maer een clene wecht
jeghen mi dats goet te siene
ic sloughe uwer wel tiene
tenen male ende noch drie
maer dat ic die sonden ontsie
dies willic leven met ghemake
siet ic loechene alder sake
die ic van der vrouwen seide
bi miere trouwen bi mier waerheyde
here her coninc sonder waen
hets logene dat ic u dede verstaen
van der vrouwen miin
om dat ic met hare woude siin
ende siis niet woude gehinghen
ghingic dit wort wtbringhen
here nu moise wel quite laten
her riddre nu vaert uwer straten
echites hoerde den grave
sere loechenen hier ave
ende seide her coninc es dit u ere
dat hi u doet dese onnere
ic hadde onrecht als ic verneme
stredic meer jegen heme
nu segt mi es quite miin vrouwe
jaes here sem mine trouwe
si es goet ende sal bliven
enten grave sal ic verdriven
doe woude echites wederkeren
ende hem danctens alle die heren
doe quam die conincginne gegaen
diene wel heeft ontfaen
doe nam orlof die ridder weert
ende voer ter cautsieden weert
daer hem wiisde die conincginne
buten dier stad quam hiere inne
ende reet tote hi ten cruce quam
doe reet die ridder lofsam
den wech ten woude wert in
ii milen lettel min
dat hi quam in ene prayorie
scoender stad en sach hi nie
dan die selve stad was
seide dwalsch daer ict in las
mettien heeft die ridder vernomen
wt ere borch ghereden comen
ene scare van sconen vrouwen
te hem selven seidi bi mier trouwen
dits een scone anesien
entie vrouwen quamen mettien
totem gereden in siin ghemoet
ende grueten den riddre goet
doen die vrouwen waren leden
quamen achter hem gereden
een riddre ende ene conincginne
die hem dochte in allen sinne
dat wel die selve wesen mach
die hi in sinen droeme sach
ende doen si vore den ridder quamen
groeten sine bi namen
ende seiden echites willecome
die conincginne seide ridder vrome
met mi moeti ter herbergen varen
ic sal u wel ontfaen twaren
ende dese riddere na u
heeft ghebeit tote nu
sal met u siere straten riden
ende ghi selt beide in corten tiden
in grieken te gader wesen
echites seide mettesen
vrouwe ic doe gherne uwen wille
doe hilden si onlange stille
maer voeren alle in die zale
daer si menegerande tale
hadden savons onderlinghe
si ghingen alle tenen ringhe
sitten die ridders entie vrouwen
der conincginne baden si met trouwen
dat si hen berechten wille
waerbi si soe langhe stille
den ridder heeft bi hare gehouden
ende twi si niet en heeft vergouden
echites sine grote trouwe
ja en sidi der trouwen vrouwe
hoe modi dan gerechte minneren
soe langhe astrueren
ver venus die conincginne
sat met bliden sinne
tusschen ii tidders goet
ende neven vele vrouwen vroet
si seide ghi wert gherne wiis
ende wist gherne vele wat meindiis
dore dese heren die hier siin
willic u die niemare miin
u een deel laten weten
ghi wet wel ic ben geheten
vrouwe over gherechte minne
ende waer ontrouwe es inne
soe ben ic ene sware wrake
ende wreke altoes dese zake
somer ende winter ben ic groene
ic ben altoes in saysoene
wt mi spruut alle doget
ende al dat die werelt verhoget
die mi oec dienen moeten siin
gheset na die maniere miin
hi moet siin simpel ende goet
wetende oemoedich ende vroet
scamel milde ghestade ghemate
wel helen quite van barate
wetende ghetrouwe sonder waen
sal hi van mi loen ontfaen
die dit heeft mach hem verlaten
van mi te comene te baten
anders soe eist al om niet
dat si echites beiden hiet
dat was datti niet en kinde
wie die maget was die hi minde
maer nu kint hise wale
ende hare vriende altemale
desen riddre hebbic oec hier gehouden
om dat si beide vergadren souden
elc sal bi andren teren comen
want men mochte beide niet vervromen
maer nu willic dat si varen
want het heeft te doene twaren
die keyser van grieken entie sine
want hem doet grote pine
van babilonien die soudaen
diene hout beleghen sonder waen
met xx conincgen die ic u
alle wille noemen nu
daer es die coninc van orient
die coninc van india omtrent
die coninc van der roeder zee
met xxx ammiralen ende mee
die coninc van persi die coninc van putriin
van alexandre die coninc ende van cordriin
die coninc van nilo der vloet
die noch hout xx steden goet
die coninc van den woesten lande
die coninc van makabeuscen sande
die coninc van indegge esti
entie coninc van synay
die heeft noch xxx steden goet
sonder daer nu es die vloet
sodoma ende gomora mede
die coninc van egypten der stede
die coninc van der doeder zee
die coninc van sichem oec mee
dese hebbent belegen altemale
met v hondert ammirale
dies willic dat ghi hem te staden
vaert want hi es verladen
doen her echites dat verstoet
wert hi droeve in sinen moet
ende seide edele vrouwe vri
modi iet berechten mi
twi hine belegen heeft
ende watti wille dat hi hem gheeft
die conincginne seide ic segt u
die keyser hi hevet nu
ene dochter herde scone
entie wilt die soudaen sier suster sone
gheven ende sine wilt
hier bi eist daer sere onstilt
metten ghinc men ghinder eten
echites was gheseten
bi heinrike den limborchghere
dies haddi groten ghere
te wetene wie hi ware
die conincginne seide oppenbare
ghi heren ic liet u hier noch bliven
maer dat ic niet late verdriven
en wille den keyser rike
vaerten bescudden tilike
die conincginne seidem vele
goets dincs ende bispele
van minnen ende wat minne ware
dat ic vertellen soude oppenbare
maer dat mi ware te lanc
ende ghiis mi cume sout weten danc
die ridders gingen slapen beide
toten dage in vromicheiden
doe die scone sonne opclam
quam die conincginne lofsam
ende hiet die ridders beide opstaen
dat si daden herde saen
ende gereiden hare vaert
ende voeren te grieken waert
ende namen orlof haestelike
nu wet wel dat ic overstrike
menegerande zoete tale
ende dat palays hoe wale
het was ghemaect ende werdelike
dat latic al varen quite
want dwalsch en seges mi nemmeer
die ridders namen haren keer
soe si best mochten te grieken waert
deen vragede dander op die vaert
wie hi ware ende wanen hi quame
ende doe elc wiste anders name
ende wat echites hadde ghedaen
dore her heinriic doe wert hi saen
van hem utermaten blide
ende reden wech tien tide
elc dede andren grote ere
nu gheleidse god onse here
die soete tiit die coele mey
der vogelen sanc ende hare ghesrey
en doet mi niet dit dicht volmaken
en daet ene die alle saken
mi hier omme doet nederlegghen
hare en darrict wedersegghen
want hare welgheraechtheit
doet mi allen aerbeit
vergheten ende dit anevaen
ic wane gheen man also onderdaen
en mach ghere jonfrouwe siin
als ic ben der jonfrouwe miin
nu moete mi god geonnen dat
dat ic hare tenegher stad
moete dienen soe dat si
hare moet beloven van mi
dat ic beghere herde sere
dies moet mi onnen onse here
beide die ridders die nu henen varen
te grieken wert moet achterwaren
onse here ende geleiden
nu latic varen hem beiden
ende wille u van evax doen weten
die soe sere es beseten
met hogher minne datti en weet
niet wel wat hem overgheet
siin seer moesti allene draghen
ende siin suchten ende siin clagen
ende siin rouwe ende siin verdriet
en weeti wien claghen niet
op enen nacht lach die ridder vri
sere clagende dat hi
was soe tonrasten over die minne
ende over die hoghe conincginne
venuse der minnen vrouwe
ende hi nochtan hare ghetrouwe
ware clagedi herde sere
ic ware bleven in mine ere
wel en hadt venus ghedaen
minen here liet ic mi ontgaen
in grieken den zoeten aert
daer ic in gheboren waert
ende mine vrient ende mine maghe
ende ligge hier in swaren geclage
ic was een deel ten wapenen goet
men hiet mi vromich ende vroet
ende dit wert al verloren
bi venusse die hier te voren
hadde over menegen dach
dat si den lieden te gheven plach
cracht wiisheit coenheit trouwe
mettien viel hi in groten rouwe
ende weende bitterlike
in derre claghen in derre gelike
lach hi tote bi den daghe
dat niet en minderde sine claghe
mettien hi een lettel onsliep
doe dochtem datten riep
een kint dat was al naect
ende drouch enen brant die blaect
in dene hant in dandre i spere
ghecroent gerecht in dier gebere
ocht ware eens coninx kint
het was met beiden oegen blint
twee vlogele hadt oft vliegen conde
evax sachter op ene lange stonde
doen seide tkint her ridder goet
segt mi waer bi ghiit doet
dat ghi over miere moeder claget
die ghi noit met oegen en saget
het sciint wel dat ic ben blint
dat ghi die siit ere voestermoeder kint
mint ene hoghe conincginne
ende wiltse tuwen iersten beghinne
hebben ofte u verslaen
twaren alsoe en maget niet gaen
ghi moet beiden wildi
nochtan en achtic niet dat ghi
hare doet weten uwe quale
si sal u masscien troesten wale
maer twaren haddic ghesien
inne hadt niet laten gescien
ic haddu bracht an u gelike
ghi siit vrome ende niet rike
dies beit noch een stuckelkiin
ic sal in uwer hulpen siin
nu hoedu god her ridder vri
ende en claget nemmer over mi
tkint dat voer henen doe
die ridder ontspranc hine wiste hoe
ende peinsde in hem selven dat
dat enich ware dat tier stad
datti daer hadde ghesien
al om hem sach hi mettien
ende alsi en vernam twint
noch brant noch kint
clagedi herde sere
ende peinsde wat hem onse here
wete dat hine soe sere piinde
hi qual soe dat hem sciinde
en leeft soegedaen keytief
ende scinen moet al miin liif
dat ic doe dat dunct mi
doe stont op die ridder vri
want het was scone dach
ende ghinc soe hi ierst mach
te messen wert biddende gode
dat hine bescermde van noede
die conincginne sibile
hadde ghehouden lange wile
ene jonfrouwe met hare als ict las
die van grieken gheboren was
ende was colette geheten
inne constu niet gedoen weten
hoe vrient si evax was
ende oec geloeft mi das
omdat si van grieken waren
si en hietem ghene dinc sparen
dat si volbringhen mochte
derre jonfrouwe dochte
dat evax sere avenam
ende doe sine anesach si quam
ende vragedem wat hem mesquame
datti soe sere avename
die jonfrouwe kindi ghetrouwe
ende seide hovessche jonfrouwe
ic mach u seggen mine quale
ende miin vernoy altemale
doet mi miin vrouwe de conincginne
si es meester van minen sinne
dat moet ic allene draghen
want inne dart niement ghewaghen
dus soe sal mi nemen miin liif
dat welgheraecte scone wiif
dies si een twint niene weet
nochtan comer mi af lief of leet
ic salt hare doen weten
inne mach mi selven niet al eten
ic moet hare emmer doen verstaen
doe seide die maget welghedaen
bi gode mi es herde leet
dat u dus int herte steet
die minne van miere vrouwen
maer eer ic storve van rouwen
sekerlec ic claget hare
inne soude niet wanen dat hare
hare herte meer es steiniin
dan andre vrouwen herten siin
ende oec en troestic u niet te sere
doe seide evax die here
jonfrouwe des ben ic beraden
al waert dat mi soude scaden
mettesen soe scieden si
doe ghinc int hof die ridder vri
ende dede int hof eten gaen
na den etene sonder waen
ghinc sibille die conincginne
ende evax tharen boegaerde inne
ende vele cnapen ende jonfrouwen
sibille sach wel dat met rouwen
die ridder bevaen was
ende ginc hem allene int gras
sitten onder enen olivier
ende evax die ridder fier
wert valu ende weder roet
mettien hem siin herte onscoet
ende seech neven hare in onmacht
die conincginne was wel bedacht
si sat bi ere fonteynen claer
ende hare gheselscap was van daer
soe verre gesceden dat si niet
en sien wat daer es ghesciet
die conincginne peinsde wale
dat dat ware der minnen quale
dat hi sweech stillekine
ende nam in hare hande fine
fonteyne die si den ridder fiin
hovessceliic warp in siin ansciin
ende daer mede bequam hi
ay mi seiti hoe wee es mi
die vrouwe seide ic geloefs wale
dat het ware der minnen quale
ende hebdi dus u edelhede
ghedaen hare nieloephede
twaren dat troest mi sere
ghi hebt behouden mi mine ere
dat ghiit dus heymelike verdroeget
ende giis niemen en ghewoget
nu vrouwe ghi hebt mi in staden
ghestaen noch modi mi ontladen
wildi van miere pinen groet
want ghi siit die mi sleet doet
herte sen sterven leven
vrouwe modi mi allene gheven
want sonder u ic nemmeer en mach
meer ghecrighen bliden dach
sibile die bekinde
ane den ridder dat hise minde
wert verbolghen herde sere
ende seide wat meindi here
diendi hier omme altemale
entrouwen soe diendi wale
minen here te sinen onneren
ghi moget wel te lande keren
ende vollec vaert uwer straten
inne willu hier niet langer laten
ic wille ghi uwer verde vaert
want bi der maget die nie en waert
besondicht u were beter vele
waert bleven in die kele
soucti mine onnere ende mine scande
soe ben ic in desen lande
wel te minen leede comen
coenen riddre ende vromen
en wistic nie selke dulheit soeken
mi moeten al die werelt vloeken
liet ic dit al ongheclaget
die droveste man die gi nie saget
was die riddere sekerlike
entie conincginne rike
ginc hem met talen vreselic ane
ende hi pinet hem omme te slane
ende seide vrouwe sidermere
dat u es jeghen therte soe sere
soe sal ics vrouwe gherne afcomen
dat seldi here tuwen onvrome
inne wille nemmermeer uwer feesten
u dienst en es niet van den meesten
ic en roeke u dienst twint
sibille dat scone kint
stont op ende ghinc weghe
die riddre dien god gheve sege
leidese in hare camere weder
daer te voren no seder
wanic en quam nie droever man
stappans hi henen ran
al verwoet wten hove
daer hi in was van love
ende doe hi quam in die stad
scordi wt al dat
dat hi wt hadde ende ane
wat hem bi quam begonsti te slane
kindre man ende wiif
mochti dien nam hi tliif
doe portren diene sagen
begonsten herde sere claghen
ende seiden hoe es dit comen
hiertoe den riddre vromen
die bloeme was der werelt al
hoe loept hi dus in dongeval
al moedernaect dus achter straten
daerna met ghemake niet en laten
die kinderkine entie wiif
sine beworpen siin scone liif
hier binnen quam niemare
int hof dat her evax ware
wt sinen sinne men wiste om wat
ende al naect liepe in de stad
die conincginne die dat vernam
al was si te voren gram
hare ontfermde des ridders sere
daerbi en seidsiit niemen mere
maer doent wiste die coninc
en hoerdi noit soe droeve dinc
ende sende sine ridders daer
diene vingen dats waer
ende leidene in die herberge siin
hoe menich rouwich ansciin
dat daer om her evax was
seide dwalsch daer ict in las
en mochtu gheen man gewagen
alle diene met oegen saghen
weenden ontfarmelike sere
ende doe bonden si den here
in ene camere met starken linen
dus bleef hi daer met pinen
het achterwaerde den ridder gram
een knecht die met hem quam
wt grieken die hem was getrouwe
om den ridder hadde groten rouwe
die coninc ende sine mayseniede
ende alle dandre liede
omdat in soe groet mesval
was die bloeme der werelt al
dus lach die ridder gebonden daer
al omme entomme ii jaer
wt siere memorien altemale
ende selken tiit met in quale
nu quam dat tenen tiden
die conincginne soude riden
daer her evax binnen lach
doe hi hoerde dat ghedrach
van den lieden ende van den vrouwen
doe woudene die conincginne scouwen
doe riep her evax sinen knecht
ende seide vrient nu berecht
mi watter buten si
die knecht seide wat wetti
die ridder seide ic hoere wale
dat gheruchte altemale
die knecht seide ic segt u
die conincginne sal hier nu
te messen al hier liden
die ridder begonste verbliden
ende seide bi der trouwen die ghi
jonet siit sculdich mi
ontbint mi ende sadelt miin pert
ende laet mi riden te mier vrouwen wert
inne sal mesdoen ghene zake
maer sal weder met ghemake
keren ende mi gematen
ende weder binden laten
dies modi mi geloeven wel
die knecht seide en ware gheen spel
entrouwen mesdadi iet
die coninc en liete mi leven niet
evax seide suete vrient
ende ghi hebt mi langhe gedient
ende siit daertoe die neve miin
die mi niet narre mochte siin
ende en wildi dit niet doen
soe sidi een ongetrouwe ghersoen
twaren ic sterve en doediis niet
alse dat die knecht siet
weendi utermaten sere
ende seide ic latu riden here
ende sal u ontbinden gherne
en wildiis u pinen niet te werne
u te bindene alse ghi keert
want lietict ic ware onteert
bi miere trouwen nenic niet
mettien jonet hem uteliet
ende cleedene vriendelike
ende scoydene ghematelike
ende sat op siin paert
ende reet ter conincginne waert
die hi onder weghen ontmoete
hi en seide no ne groete
maer reet achter haren waghen
alle die ghene dien saghen
ververden van hem entrouwen
ghi moget wel weten datter vrouwen
sorghe ende anxt was herde groet
want si weet wel des ridders noet
es comen overmids hare
dus reet si in groten vare
tote daer si beeten soude
die riddre beete alsoe houde
ende hief die vrouwe af
ende leidese eer hiis begaf
in die kerke ende daer bleef hi
tote dat weder die vrouwe vri
thuus wert varen soude
doe quam hi weder alsoe boude
ende halp hare op haren waghen
alle die ghene diene saghen
ontfarmden siins herde sere
dat die volmaecte vrome here
alsoe was tonghereke
ende hi voer herde hovessceleke
achter waghen siere vrouwen
daer hi sere om qual van rouwen
doe die conincginne thuus quam
beete die riddere ende nam
die vrouwe ende leidese in de zale
ende noit en sprac hi ghene tale
maer keerden ter herberghen neder
ende liet hem jonette binden weder
doe lach die ridder ende sanc
nochtan was hi soe cranc
dat wonder was datti durde
want sine quale hem versurde
wat waendi watti den banden
weet met bitene met tanden
hi sporterde met al den leden
inne geseidu niet van wat zeden
hi was ente houdene quaet
maer die vrouwe dat verstaet
die in groten anxte was
seide ten coninc als ict las
here seit si en wetti niet
wat mi opten wech es ghesciet
her evax hi quam ane mi
opten wech ende hief doe mi
van den waghene herde werde
maer bi gode ic ververde
mi soe utermaten sere
dat ic duchte dat die here
mi soude hebben geslegen doet
dies was miin anxt herde groet
die coninc seide mi es leet
vrouwe dat hem soe steet
ic wout met hem bat ware
het es scade oppenbare
want vromer ridder sekerlike
en es binnen al erterike
hier latic van her evax bliven
ende willu vort bescriven
van sconinx sone van arabie
hoe droeve soe was hie
datti den vader te voren
in arragoen hadde verloren
van ii stouten ridders ende vromen
deen ware wt sinen sinne comen
dander es te grieken waert
ende en keert niet in den aert
nu leit evax verwoet ende gebonden
ende heeft gedaen van dien stonden
dat hem ontfoer siin here
oec weeti wel dat tsaermere
die coninc es out van daghen
ende en mach nemmer wapen draghen
doe ontboet hi sine maghe
tenen besprokenen daghe
ende allegader sine liede
want hi woude eer hi sciede
in arragoen sinen vader wreken
menegen heyden hoerde men dus spreken
dies utermaten willich waren
ende voeren sonder sparen
in sconinx therus lant
ende stichten roef ende brant
si verborrent al tien stonden
wat siis buten vesten vonden
ende daden den lande grote noet
ende sloughen vele liede doet
dese mere aldus stuer
quam den coninc te vancecuer
hoe die heydene ende arabine
verslougen die liede sine
ende verberrenden al siin lant
ende doen der kerken groten pant
want clein cameren ende stalle
poenten si die kerken alle
ende hi en verweerse haestelike
hi verliest al siin rike
die coninc die dat verstoet
dat hi dus verloes siin goet
clagede sine oude sere
ende evax den stouten here
o god here seit hi
hoe eist ten argesten comen mi
nu te minen ouden teen
in miin lant nes man gheen
die mi mach te baten comen
hier was een die mi es ghenomen
god bi ongevalle
nu siin wi verloren alle
die coninc entie conincginne
waren wel met droeven sinne
te gader ende clageden hare leet
dat hem swaer overgheet
die jonfrouwe van grieken waert
die oec sere was beswaert
seide te hare vrouwen heymelike
ghi moget u scamen lachterlike
dat bi u bedorven es
die vroemste ridder siit gewes
die de werelt binnen heeft
het es scade dat ghi leeft
ende ghi soe scone figure siit
dat nie op ghenen tiit
soe vrome ridder u vercoes
dat hiere bi wert sinneloes
dies en sidi werdich niet
al haddine ghetroest iet
vrouwe wat haddi monts te men
of hogher verseinst uwen sen
niet een twint dat verstaet
ghi mochten sonder quaet
te doene wel hebben gehouden
in bliscepen ende in vrouden
nu nemt uwen wasdoem altemale
sibille seide ic woude wale
datti van mi vertroest ware
ende hi ghenase oppenbare
dat ware mi utermaten lief
die maget hoerde hare gerief
seide vrouwe eist dan u wille
dat ic te hem ga al stille
ende troesten van uwen weghen
het ware scade ware hi bleven
dus verloren dore een wiif
ende verlore siin scone liif
die conincginne seide jaet
ic wille wale ghiere gaet
ende troestene dore u ere
want sine bate begheric sere
die jonfrouwe die dit verstont
maecte hare wech in corter stont
daer si evax herberge vant
si vragede jonette te hant
wat dat siin here dade
jonfrouwe seiti dore god ghenade
qualiker dan noch iet
in ii daghen en at hi niet
die maget seide ganc tote hem
heymelike ende vernem
of icken sal spreken moghen
ic hope icken sal verhoghen
doe die knecht binnen quam
ende evax vernam
vragedi hem oppenbare
wat daer voert ware
daer es jonfrouwe colette nu
ende sprake gherne jeghen u
die ridder versuchte diepelike
ende seide haelse vollike
jonet ghinc ende deedse comen
tierst dat sine heeft vernomen
wenesi utermaten sere
ende seide bi gode here
u vernoy es mi leet
maer na dien dat noch steet
vertroest u het sal al goet siin
want sekerlec die vrouwe miin
sent mi hier tote u
ende ontbiet u bi mi nu
dat ghi verbliidt ende verhoget
want opdat ghi ghenesen moget
si sal u ghelden u verdriet
want hare es leet dat es gesciet
ende dat si onversienlike
u antwerde soe erenstelike
her evax die dat versteet
brac tallen steden tsweet
wt ende versuchte sere
menichwarf riep die here
helpe doet twine sladi mi
ende wat maget helpen di
dat ic ligghe in dese quale
ende met mi scerent altemale
wat dat mi met oegen siet
ay jonfrouwe helpet u iet
dat ghi verswaert minen rouwe
wat soude achten miin vrouwe
op mi die ben een keytief
die jonfrouwe seide sem miin liif
miin vrouwe hiet mi comen hier
en wildiis niet ridder fier
gheloeven dat si seker waer
soe willic u halen daer
selc licteken daer ghi bi
te bat selt gheloeven mi
ay jonfrouwe dore god soe doet
antwerde die riddre vroet
colette die scone smale
ghinc te hare vrouwe in die zale
ende seide vrouwe dore god ghenade
ende valt in selken rade
den ridder selen wi noch wale
helpen betren sine quale
hopen an onsen lieven here
ende ic bids u herde sere
ende wat wildi dan dat ic doe
nu gherater selve toe
ic segt u lieve vrouwe miin
sent hem enich littekiin
dat hi kinne van uwen wegen
soe mach hi noch baten pleghen
die vrouwe seide ic dade dat
ende sendet hem wistic wat
enegerande clenoede
soudic hem wernen herde noede
doch willic hem senden i vingherliin
hi hevet an den vingher miin
herde menichwarf ghesien
hi sal wel gheloeven dien
doe antwerde die cusche smale
twaren vrouwe nu segdi wale
ende ic sal wel die bodscap doen
na mine macht an dien baroen
colette die scone jonfrouwe
die gherne minderde sridders rouwe
ghinc vollec tsiere herberghen wert
ende die ridder onververt
hadde hem doen tetene maken
want hem die selve zaken
haddem vele goets ghedaen
entie maget quam ghegaen
ende vragede hem hoe hem ware
bi gode seiti herde sware
maer bi uwer groter doghet
hebdi mi een deel verhoget
dies soe haddic tetene lost
het was ene clene cost
daer ghi mi verhoghet mede
maer hets hovesscher liede zede
dat si die zieke troesten gherne
twaren here in seit in ghenen scerne
sprac die maget want miin vrouwe
wilt u siin van herten ghetrouwe
dies sent si u bi mi her ridder fiin
te littekene hare vingherliin
si seide mi ghi kinnet wale
doe gaeft hem die scone smale
ende doent die ridder anesach
en sach hi nie soe bliden dach
ende riep lude god here
ontfarme u miins biddic u sere
dbloet spranc hem ten nese wt
van sweete wert hem nat die huut
sere bevede die ridder vrome
die maget hiet hi willecome
scone hoe mochtic u nemmermere
voldancken den dienst entie ere
die ghi dore mi hebt ghedaen
bi u ben ic al ongaen
miins leeds ende miere pinen
het sal mi al miins leven scinen
ende u biddic scone maget
al was dat sake dat ghi mi saget
in selker pinen in selker noet
dat ghi hierna u sceren groet
niet en maect al dogedic dit
dat ghiis mi noch niene verwit
colette seide neen si bi gode
maer si soude gaen wesen bode
te miere vrouwen hoe dat ghi
siit ghenesen her ridder vri
doe nam orlof die maget goet
ende ghinc te hove weder te voet
ende seide der vrouwen oppenbare
dat evax ghenesen ware
die vrouwe seide hovesschelike
ghelooft siis god van hemelrike
dats den lande ene goede mare
dat nu es in orlogen sware
miin her evax die verstoet
wel die jonfrouwe want al goet
heeft hem hare troest ghedaen
te hem selven seidi saen
ic moet weder miin liif maken
of god wilt mi selen mine zaken
ten beste vergaen na miin beghin
hi quam weder in sinen sin
ende dede hem baden ende bereiden
ende met verschen cledren cleiden
dus at hi ende was blide
ende die mere quam tien tide
vore den coninc rike
die antwerde haestelike
nu willic wel die waerheit weten
dat god onser niet en heeft vergeten
want hi heeft ons vertroest een deel
tconincrike bliift al geheel
bi hem vertroest dats hadde te doene
ende doe ontboet hi den ridder coene
dat hi te hove quame
entie ridder sonder blame
sat op ende voer te hove waert
ende daer hi achter straten vaert
wat waendi hoe hi was besien
van den lieden die om hem tien
ende gode loveden menichfout
want si bi den ridder stout
peinsden noch pays te gewinnen
dies begonsten tfolc te minnen
na om hem te siene an
maer die vrome jonghe man
hadde aveghenomen soe sere
dats ontfarmde menegen here
maer doe hi quam te hove
ontfincken met groten love
die coninc ende sine mayseniede
ende oec alle die hoghe liede
doe quam toe die conincginne
die den riddere met bliden sinne
anesach si seide mettesen
here willecome moeti wesen
hoe vaerdi ende hoe steet u
in dit hof hebben tote nu
droeve liede om u gheweest
segt mi hoe vaerdi ende hoe eest
met u sidi ghenesen sere
doe antwerde die vrome here
ja ic vrouwe ghelooft siis god
ende scone wort ende hovesch gebot
bi gode here ic ans u wale
here dore god hoert mine tale
ende siit ons hulpich ende geradich
hier leit ons herde ongenadich
die coninc van arabie
die sweert wat dat siins gescie
hi sal op ons sinen vader wreken
menich dorp heefti ontsteken
ende doet den onsen pine groet
dies hebben wi goeder helpen noet
want miin here es van daghen
ende en mach ghene wapen draghen
nu raet here wat es best ghedaen
alse die vrede wt sal gaen
die noch wel durt ene maent
hier binnen opdat niet en caent
gheverst siin her ridder vri
doren minen wille berecht mi
evax die der vrouwen tale
verstaen heeft herde wale
antwerde hare haestelike
bi gode seiti vrouwe rike
ic rade na miin beste
dat ghi ontbiet in derre veste
jeghen dat wtgaet die vrede
al u lant ende al u steden
ende ic sal binnen desen wale
te mi selven comen siin altemale
ende dan selen wi striden jegen hem
te velde dies ic seker ben
dat wise selen wel verwinnen
ende met eren comen binnen
die conincginne die dat verstoet
vertroeste hare opten ridder goet
entrouwen ende was dies blide
entie coninc te dien tide
men dede den ridder wel te ghemake
hem en ghebrac ghene zake
dan troest te hebben siins rouwen
enewarf seidi der vrouwen
dat si dore god hem geve troest
ofte hi bliven soude verloest
die vrouwe die hare scaemde sere
peinsde wat si den here
gheantwerden mach daer hi
iet vertroest mach siin bi
dat sine niet en verdrive
ende oec in hare ere blive
si seide here bi gode mi es leet
tfernoy dat u int herte steet
van minen weghen in wiste niet
dat soe noede van u sciet
doch soudiit nemen in verdraghe
niet en valt die boem ten iersten slage
niet here des soudi wel
verdraghen al siin vrouwen fel
in dierste te haren vrienden weert
ghi hebt onrecht dat u deert
men siets ende het es recht
vrouch here es langhe knecht
daer bi siit in hoghen ende coene
ende verwint met hoghen doene
vrouwen minne of ghi cont
haddi gheleghen onghesont
emmermeer ic ware cume comen
te u en hadde uwes waer genomen
maer siit vrome soe modi
noch wel verwinnen mi
evax die dit verstoet
peinsde wel in sinen moet
salne minnen die vrouwe fiin
dat moet bi vroemechede siin
hi seide vrouwe ans mi god
die over al heeft ghebot
ic sal mi proeven soe wel
ghi selens u beloven wat soudi el
soe modi troest ende ere ghewinnen
mettien scieden si met minnen
die vrouwe peinsde in haren moet
nu sal dese riddre goet
pinen om onse lant meer
dan hi hadde ghedaen eer
hier binnen naket dien tide
dat die vrede in elke side
wteghinc ende evax wale
ghenesen was altemale
ende weder binnen sire virtuut comen
tenen daghe haddi ghenomen
alle die heren van den lande
die toren hadden menegherande
om tfernoy ende scade
dat hem dede met overdade
die jonge coninc van arabie
daer toe die starcste die was ye
was hi entie vroemste mede
die men vant tenegher stede
daerop verliet hi hem sere
nu heeft hi vernomen dat die here
evax weder comen si
ende dat die coninc daerbi
sere vercoent es entie sine
doe peinsdi ende ic wil de cracht mine
proeven jeghen den stouten man
in enen camp opdat ic can
want als ic hem hebbe doet
soe hebbic herde clene noet
dandre te verwinne in stride
want si bi hem in haer side
sere vercoent souden wesen
pirreus ontboet mettesen
alle sine ammirale
ende seide te hem dese tale
ghi heren nu es u wel cont
dat wi hebben langhe stont
dese stad swaerlec beleghen
die nu dore enen deghen
verstout es al te sere
ware verwonnen die here
soe ware hare troest al leden
nu ben ic van manlicheden
danc hebbe mamet vernaemt wel
ende elken riddre al te fel
daerbi riediit ghi heren
ic soude onbieden met eren
den coninc opdat hi woude
dat icken quite laten soude
den doetslach van minen vader
ende van sinen lieden algader
woudi jegen mi op tfelt
den ridder senden met ghewelt
die minen vader den coninc verslouch
can ic hem ghedoen ghenouch
in campe soe wille ic dat hi
siin lant al houde van mi
ende brinct mi siin ridder onder
dat noit gesciede selc wonder
soe willic gaen in hant
ende ontfaen van hem miin lant
ende te lande wederkeren
dit sal ic doen radiit ghi heren
hoe mochtic mi scoender wreken
alle die met tonghen spreken
en vanden enen ridder niet
die jeghen mi dade iet
doen die heydene ammirale
den coninc hadden verstaen wale
seide die een her coninc here
mi dunct wel dat ghi u ere
gherne meret na uwe macht
hets waer ghi hebt grote cracht
boven elken mensche die leeft
opdat u mamet gratie gheeft
soe ware jeghen u allene
siere twee daet herde clene
hine macht hem niet te mee verweren
dan een lam jeghen twee beren
ongeval en sloucher toe
ende dat comt saen men weet hoe
dies laet ons allen met u striden
ende wi selense in corten tiden
hebben hare veste ghewonnen
een ander seide wi begonnen
qualiic om te verdrivene hem
hem dunct in haren sen
dat si siin seker sere
si hebben binnen enen here
die hem sere therte maect
al ware nochtan miin here naect
hi versloughen lichtelike
ic riede wel den coninc rike
dat hiit in die stad onbode
bi mamet minen gode
ic houder vore dat hier
cume comt striden die ridder fier
quame hi oec soene kint hi niet
minen here alse hine siet
soe sals hem berouwen ic wane
want miin here heeft die ghedane
dat hiere tiene soude verslaen
ridderen alsoe ghedaen
ende ware hi allene verwonnen
dandre en souden hem connen
verweren kennic seker wale
die nu bi hem altemale
siin vercoent al te sere
doe seide pyrreus die here
bi mamette ghi segt waer
ic wilt emmer onbieden daer
dat ic den camp hebben wille
inne wille niet langher swighen stille
ic wille dat ghiere vaert ghi twee
ammirale ende nemmee
ende vertrect den coninc dat
dat ic hier vore dese stad
minen vader den coninc verloes
ende hoe ic je sider altoes
hebbe die wrake van hem beghert
ende mi gheen dinc meer en deert
dan dat ic wel kinne
dat hi te vaste daer inne
leit ende binnen soe sekeren mueren
doch soe sal icker vore duren
c jaer levedic soe langhe
ic en winse bi bedwanghe
ende dit mach hi corten wale
met enen ridder altemale
die hi sende jeghen mi te crite
ben ic verwonnen ic laten quite
ende eist dat icken versla
soe willic dat die coninc ontfa
van mi siin goet ende siin lant
nu vaert ghi heren altehant
ende doet dese bodscap wel
si seiden wat souden wi el
wi selense doen ans ons mamet
vore den coninc vele bet
doe voeren si wech mettien
in die stad daer si sien
daer si meest lieden saghen
men vragedem wat si jagen
si seiden dat si boden waren
doe hiet mense ten coninc varen
van arragoen die coninc rike
ende miin her evax die gelike
ende alle die portren ende alle die heren
waren vergadert met eren
in die grote zale ende spraken
in welker wiis in welker zaken
si hem souden moghen verweren
mettien quamen ingheveren
pyrreus boden ongespaert
ende groeten den coninc waert
ende alle die met hem waren
deen seide sonder sparen
heere wi siin ghesent hier
alse boden van den coninc fier
van arabie die u dat
ontbiet dat hi dese stad
aldus sal beleghen houden
tote dat hi sterven moet van ouden
ofte hine wreke den vader sine
ane u of ane die conincginne
daert af scade soude siin
dies ontbiet hi u her coninc fiin
opdat ghiis u dorret gheninden
ende moget enen kemp vinden
die jeghen minen here ten kempe come
es hi soe starc ende soe vrome
dat hi minen here verwinnen can
miin here wilt worden u man
verwint hi oec uwen kempe goet
soe wilt hi dat ghi tselve doet
siet hierop siin wi comen nu
ic rade wel besprekes u
ende cort uwes selves scande
hets onnere dat hi in uwen lande
heeft gheleghen met ghewoude
die coninc sprac en daet mi doude
hine haddre noch niet in ghelegen
nu en can ic mi in ghenen weghen
versien dat ic kempe ghewinne
ghi selt seit si die conincginne
ic sal enen kempe vinden
die hem daertoe sal gheninden
jeghen hem te comen te stride
evax stont neven hare side
ende si seide her ridder goet
ic biddu sere dat ghi doet
desen camp dore minen wille
evax sweech onlange stille
maer seide vrouwe godeweet
ic bens willich ende ghereet
ware hi yseren ic souden trouwen
dore uwen wille in stucken houwen
wanneer sal dese camp wesen
die bode seide binnen desen
begherdiit overmerghen here
evax seide ic beghert sere
nu laet ons maken sekerhede
dander ammirael hi sede
her ridder hine ontfliet u niet
maer tierst dat ghine siet
siet dat u therte niet en ontga
hi sal u comen al te na
ic weet wel dat ghine niene saget
her ridder sint dat u behaghet
soe doet den coninc gheloeven alsoe
die coninc seide ic doe
indien dat wiis seker siin
van uwen here den arabiin
die ammirale swoeren sere
bi mamette haren here
dat hare coninc soude houden
doen keerden si weder ongescouden
weder te haren here weert
hare coninc was onververt
te striden jegen enen kerstiin
al hadder vii ghesiin
maer dedem ghereiden wale
na siin behouf altemale
ende was des camps herde blide
miin her evax die banderside
desen camp heeft ghenomen
es ter conincginne comen
ende seide vrouwe wat radi
ende alle dese ridders vri
hoe wi dit best bestaen
of si ons des gheloves afgaen
die conincginne seide here
ane u staet al onse ere
daerbi rater selve toe
wat ghi wilt dat men doe
bi gode vrouwe dat si
en comt niet die coninc vri
soe selen wi alle wtvaren
ende bestaense sonder sparen
dies laet u volc ghewapent wesen
alle riepen si mettesen
sekerlec miin here seit wale
ende met desen sciet die tale
in die stad was vroude groet
omdat si hoopten uter noet
te comen bi evax al
evax hadde savons selc geval
dat hi sat bi der vrouwen
die beghinsel was siins rouwen
diene troeste herde sere
ende seide bi gode here
dit merkic in groter trouwen
ende latu keren sonder rouwe
dat kinne god dat gheric sere
doe seide evax die here
vrouwe sint u es bequame
soe doe ict gherne in gods name
het lancter mi sere naer
enghene pine en es mi swaer
die ic dore u mach anegaen
wat dat ghi mi hiet bestaen
bestoedic dore die minne van u
die mi nochtan es herde scu
duchtic utermaten sere
die vrouwe seide twaren here
ghine dorft u ontsien in ghenen weghen
ic sal goets raets gherne pleghen
hier met soe scieden si
die vrouwe peinsde hier bi
sal hi noch te willegher siin
mae inne woude niet dat miin
ware die werelt ende ic hare vrouwe
ende ic dade minen man ontrouwe
die ridder die blide sciet
van der vrouwen en wiste niet
hare ghedochte meer no min
maer peinsde in sinen sin
dat hi hem sal vromelike weren
cleine sal hi hem ververen
maer sanders daghes dedi maken
wat hem ghebrac tsinen saken
ende men gaf hem alles genouch
dat wale was siin ghevouch
dien dach entien nacht mede
maer die van der stede
wachten den nacht algader
ende baden gode onsen vader
al dien nacht in der kerken
dat hi haren kempe ghesterken
moet ende gheven zeghe
beide nu ende alle weghe
des derdes dages doe die dach ontspranc
hoerde men buten groet geclanc
beide van trompen ende van bosinen
entie here van den sarrasinen
dedem wapenen behaghelike
met tween paer wapenen rike
met ii swerden ende een ghisarme
en si dat gods ontfarme
soe es evax doet
hi brachte met hem een conroet
van sarrasinen ende singende sere
van apoline haren here
miin her evax die banderside
hem gereide tesen stride
wapendem edelike
na die wise van vranckerike
ende nam hantecleer siin swert
nemmeer hiere beghert
ende quam alsoe ten crite gereden
met oetmoede ende met simpelheden
entie coninc ende sine liede mede
die coninc die vragen dede
den sarrasine oppenbare
ofti woude houden dat daer ware
te voren ghesproken ghestade
hi seide dat hiit gherne dade
doe toghen si achter in beiden siden
ende lieten hem beiden die sciere striden
souden allene staen int criit
het was omtrent priemetiit
ende dweder was claer ende scone
die sonne stont hoghe an den trone
die twee die in den crite hilden
ende beiden niet en wilden
herhaelden wt ende lieten loepen
harre een moet becoepen
den striit dien si daer beghinnen
si quamen scone in allen sinnen
die coninc geraecte evax den here
op sinen scilt soe oversere
dat cume bleef hine ware gevallen
op die erde met allen
doch hilt hi hem an den aertsoene
dies hi wel hadde te doene
soe dat hi niet en viel neder
ende evax gheraecten weder
onder den kinne soe utermaten
twaren hi hadde tliif ghelaten
en ware te broken niet dat spere
doch soe wert hi tumelere
ende viel metten orsse int gras
ic weet wel dat hi blide was
dat hi siins ors quite waert
hi seide norts die steke was hart
dat es di vore dine doet
dat es di ene ere groet
nemmer eren en mach di werden
ic sal di onder mine voete terden
gheliic enen quaden worme
wat waenstu onghedegen vorme
waenstu weren di jeghen mi
neenstu maer wiltu di
mi opgheven ghevaen
soe bliifti diin leven sonder waen
ende sal di daertoe maken rike
om dattu di gherne weres vromelike
want ic hebs de macht wale
evax seide cort uwe tale
sit op of ghi u wilt weren
ja keytiif dordi gheberen
jeghen mi dus vreselike
soe moetic u maken tenen like
ic en beghere des ors niet
evax seide wats ghesciet
sone stridic niet jegen u
ic en ware ghebeet nu
soe beet dan seide die paijn
ghi moget wel van edelre herten siin
doe beete die ridder coene
maer ic seggu dat die van arragoene
groten rouwe daer om dreven
hem ware liever ware hi bleven
sittende in siin gereide
entie conincginne seide
god here ghi moet bescermen nu
onsen kempe wi bevelen u
twaren hi heeft i edel herte
hets jammer datti nie smerte
hadde dore een wiif hoverdich
sekerlic hen was niet werdich
dat hi soe qual dor minen wille
die ridders die niet stille
en hilden gingen hem onderhouwen
hare een moets berouwen
den eenwiich dat si striden
si hieuwen in beiden siden
dattie splentren van haren scilden
die si vore hare borst hilden
vlogen vore hem in den dale
entie maelgien alsoe wale
evax vacht met hanteclere
entie payiin herde sere
met siere handaex die scarp was
ende hi was starc siit seker das
ende slouch vreseliic slagen
inne wane niet die nu saghe
selken camp hine souden loven
arragoen was noch boven
maer streden utermaten sere
dat sere den heydenen here
verwies haddiis gehadt raet
ende seide te evax vul quaet
waendi met uwer vliegesteke
mi werpen tonghereke
neenstu niet dese slach groet
brincti waerliic dine doet
die handaex hief hi met beiden handen
ende wanese hem slaen ten tanden
maer evax die stoute deghen
warp er hantecleer jeghen
ende cortese hem tote bi der hant
dat si vore hem viel int sant
die coninc ververdem doe
ende scoet tsinen orsse toe
ende ghegreep een scone swert
ende keerdem te evax wert
sere vererret liep hi hem oppe
ende seide onghedegen poppe
noch wiltu jegen mi di weren
het heeft mi noch geweest sceren
nu wille ic in nerenste striden
maer nochtan modi verbliden
wildi u opgheven ghevaen
ende vort van mi ontfaen
arragoen ic saelt u gheven
te behouden al u leven
ende oec leveren tuwen wille
entie scone conincginne sibille
nu peinst wel wildiit doen
doe seide evax die baroen
bi gode her coninc dits om niet
u gheloft ende u ghebiet
ghi moet hier sterven vor miin sweert
dit hadde den coninc onweert
ende seide bi mamette wecht
du heves groet recht
ende ic seide sotteit groet
sich dese slach es dine doet
doe hief tswert die coninc rike
maer evax die ghesinnichlike
wachte den coninc liet besiden
neven hem den slach liden
entie coninc slouch in derde
ende evax die siins gherde
hief tswert willichlike
ende slouch den coninc rike
boven opten helm van stale
dat hantecleer te dale
scoet toten kinne in
dies verbliide in sinen sin
evax ende danckes gode sere
entie sarrasiinsche here
viel neder doet int gras
dien rouwe diere doe was
onder die heydene en mochte u
engheen man vertellen nu
si namen ende loeden haren here
ende voerdene met groten sere
ten lande weert ende keerden weder
die coninc en quam nie seder
van belsebuke sinen here
maer die feeste entie ere
die men in die stad den ridder dede
die coninc entie heren mede
en mochtu gheen man vertellen
wel ontfinghene sine ghesellen
soe dede die hovessche conincginne
ende seide her riddre mine minne
hebdi u om sere gheaventurt
twaren ghi hebt ghenouch besurt
ende herde sere verdient
dies blivic u van herten vrient
die ridder die dat verstoet
verblide sere in sinen moet
ende dancte der vrouwen sere
ende seide dat hi emmermere
te haren dienste bleve ghestade
waert hem vrome of scade
dus bliift die ridder van groten love
aldus binnen des coninx hove
op hope levende dat es waer
daerna wel een half jaer
bi troeste nochtan een twint niet
al eist dat hi die vrouwe siet
hine dars hare niet anegroeten
maer waer hise mach ontmoeten
quam hi gherne jeghen hare
nochtan dat hare liever ware
dat hiis onbeerde of hi woude
dat si nochtan node hem soude
iet gheven te verstane
die riddre nam in sine ghedane
soe sere af dat wonder was
te hem selven seidi als ict las
helpe wat wit die minne
ende ghi venus conincginne
wat hebdi mine doet ghesworen
moet ic bliven dus verloren
om ene vrouwe die niet
en rouct wat miins ghesciet
noch en acht mine noet
ay arabie dat es doet
u here dat es mi leet
ay dat hantecleer soe sneet
dat es mi sekerlike swaer
mi ghelovedi oppenbaer
die coninc een scone ghebot
dat ict liet was ic sot
tlant entie conincginne
daer ic meer an en winne
enghenen troest na minen wane
nochtan sal ict haer leggen ane
twaren ende god als icse sie
ende aventuren wats ghescie
mettien dat hi sprac dit wort
quam die conincginne vort
wt ere cameren ghegaen
doe sach si den riddre daer staen
sere ontsteken van erheiden
hi groete die vrouwe sonder beiden
ende si groete weder den here
ende seide nu peinsdi sere
dat sciint wel her ridder coene
ghi hadt wel troest te doene
dat dunct mi wel an u ghelaet
stoet u soe bi gode jaet
vrouwe ende werwert gadi
in desen boegaert hier bi
wat radiis wildi medegaen
die ridder hi antwerde saen
ja ic vrouwe of ghiit ghebiet
eer dadic vrouwe dat ghi mi hiet
dan enich mensche gedoen mochte
ic ben die ghene die en rochte
wat pinen ic dore u dade
indien ghiis miins hadt genade
mettesen quamen si in den vergier
onder enen sconen olivier
ghingen si sitten hare entare
den ridder dien te moede sware
was anegroete die conincginne
vrouwe seiti uwe minne
wetti wel die dwinct mi sere
pine doghen ende onnere
es mi comen van u groet
wel na was ic op die doet
verquolen vrouwe dor uwen wille
oec was miin doghen saen stille
hovessche vrouwe alse ghi wout
ende ghi ghelovet mi dat ghi sout
troesten ende gheven raet
nu wetti vrouwe hoet mi staet
miin sterven miin leven soe sidi
niemen en mach mi gheven dan ghi
sibille die hovessche conincginne
peinsde wel in haren sinne
dat die ridder waer seide
ende hi grote ghenendicheide
dore haren wille hadde ghedaen
ten ridder soe seidsi saen
segt here wat soucti mi an
ic hebbe minen goeden man
lief mochti an iemen el comen
daert u mochte meer vromen
dat ware mi vele bat bequame
doe seide die ridder sonder blame
vrouwe hoe ghereet ware mi te doene
en es vrouwe in arragoene
noch in al die werelt mede
al hadde si in hare moghenthede
die werelt gheheel altemale
ende oec alse scone ware dat wet wale
alse selve venus die godinne
soen mochtsi in minen sinne
niet comen in ghere wiis
ic baeds u gherne woudiis
ontfarmen ende oec ghi
vrouwe tselve gheloevet mi
die vrouwe seide ghi segt ware
nu segt mi dan oppenbare
hebdi eneghen ghetrouwen vrient
in desen lande daer ghi verdient
hebt eneghe vrienscap an
eist wiif ofte man
dat segt mi seide die conincginne
evax seide vrouwe ic kinne
in minen knecht trouwe groet
bi gode here diere es noet
vaert in u herberghe neder
ende ghelaet u siec weder
ende beset uwe dinc wale
vor uwe ziele altemale
ende doet uwen cnape bereiden al
hoe men ter erden doen sal
ende maect u of ghi doet waert
ende doet u scrine ter vaert
uwen knecht maken heymelike
met stenen of dies ghelike
ende maect u heymelec weghe
god onse here gheve ons zeghe
tsente jacops in galissien waert
siit dies seker ende onvervaert
van heden desen daghe over i jaer
soe sal ic endelike aldaer
soe comen dat ic en kere
nemmermeer te minen here
sint ic uwen wille doe
sone comicker nemmermeer toe
minen here den coninc minen man
dien ic nochtan goets an
inne wille hare tweer wiif niet siin
om u sal ic den here miin
laten ende miin conincrike
ende alle mine maghe rike
god gesterke u in alre doget
nu comes ave soe ghi ierst moget
nu eist tiit dat wi sceden
nu keert god moetu gheleden
ende siet dat ghi aldus doet
die ridder seide vrouwe goet
ic saelt doen ans mi god
god lonu dits een scone gebot
nu es die riddre herde blide
ende ghinc ter herberghen tien tide
ende riep te hem sinen cnape
savons eer hi wert in slape
ende seide jonet besiet
in wille hier langher bliven niet
ic wille te lande wert tien
ende dies en mochte mi niet gescien
opdat die coninc ghevreischen conde
ic woudic goeden raet vonde
hoe ic hem ontfaren mochte
dat men mi weder niene sochte
hets waer men doet mi hier ere
maer anders en wetic nemmere
te lande winnic doch iet
hier en can ic verhoghen niet
doch haddic enen raet nu
vondic eneghe trouwe in u
ende dorstict u betrouwen wale
jonet seide dese tale
here ghi doget mesbaer ende verdriet
en soudi mi ghetrouwen niet
soe haddic qualic met u
gheweest in desen lande nu
in mi modi u ghetrouwen
bi gode ende bi onser vrouwen
ic sal an u trouwe groet
beseghen tote in mine doet
evax seide dies ben ic vroe
nu siet rater selve toe
ic moet emmer enweghe
verstant wel wat ic di seghe
ic en wille niet dat si
hem iet verlaten op mi
ende mach u seggen op wat zaken
ic sal mi weder ziec maken
ende soe cranc dat ic sal
van der werelt versceden al
ende doet mi leggen in de scrine
ende piinter u heymelec bi tsine
ende alse ghi siet uwe stade
soe doet op sonder met meren rade
die scrine ende laet mi wt
ende vulse sonder gheluut
met stenen dat si alsoe swaer si
alsi te voren was met mi
ende dan willic mi maken henen
ende dan volget mi in athenen
alse die scrine ter erden gedaen si
ende maect oec groet seer om mi
ende dus moet emmer wesen
die cnape seide mettesen
dat hiit doen soude wale
si ghinghen slapen te male
smarghens doe die dach ontspranc
soe was evax herde cranc
ende jonet seit te hove
doe was die ridder van groten love
gheclaget utermaten sere
van meneghen vrouwen ende here
dus lach hi enen corten tiit
hi en nam gheen respiit
maer besette alle sine zaken
alsoe alse hise woude maken
doe starf hi alst hem best dochte
saen men daerna die kiste brochte
daer menne binnen leide
alsoe alse hi jonette seide
die rouwe die om evax was
seide dwalsch daer ict in las
beide van mannen ende van wiven
en mochtu gheen man bescriven
dus lach hi den dach al dore
savons doe wel ter core
ende jonet sine stad siet
te doene dat hem siin here hiet
diewile alle die liede aten
die bi sinen here saten
soe liet hi sinen here wt
sonder enich gheluut
ende leider enen steen in neder
ende loec die kiste weder
ende siin here ghinc ter cameren in
sere blide in sinen sin
was die riddre om dese dinc
doch cleedem die jongelinc
ende nam siin behoef al
den knecht hi te gode beval
ende streec wech heymelike
die knecht weende jammerlike
entie riddre streec siere straten
arragoen heefti ghelaten
ende quam tsente jacops in
sere blide in sinen sin
god onne dat die soete
alsoe alsi seide comen moete
dus beide die riddre daer
in groten verlanghe dat jaer
ende van arragoen die coninc rike
dede siin vlede hoechelike
ende menich hoghe man dier was
alsoe als ict in den walsce las
helpe wat mach minne al
hare cracht en es niet smal
dat si den ridder wtvercoren
altemale laet verloren
die soe vrome van daden was
hen es nu maer gedwas
siins was saen vergheten
wat heeft hem die minne gheweten
si piindem in alder wiis
venus vrouwe wat modiis
dat ghi hovessce liede sciet
al en ben ic dies selve niet
dat heeft mi wonder herde clene
want sekerlec ic minne ene
die bloeme es van allen wiven
want seker ic wille emmermere bliven
hare eyghen man waer ic si
dat ghebot heeft si over mi
te miere materien keric weder
die ic hier vore leide neder
van evax die was vergheten saen
in arragoen sonder waen
ende het begonste te naken sere
dien tide dat dien here
die conincginne volghen soude
ende si was oec die ghene die woude
den ridder siin gelof volbringen
wils hare god gehinghen
op enen nacht soe lach si
bi haren here den coninc vri
ende seide here hoert mine tale
ende rater toe soe doedi wale
ghi hebt dies jeghen mi verdient
dat ic u ben van herten vrient
ende dicke grote ere ghedaen
dies soe wenesi meneghen traen
die coninc seide vrouwe vri
wat ghebrect u twi weendi
ghebrect u eneghe dinc
ja en ben ic een riic coninc
ic maget u ghehelpen wale
mettien ontviel altemale
der conincginne hare sprake
si wart peinsende om die zake
die si den ridder ghelooft heeft
die si engheens sens begheeft
banderside peinsde die vrouwe
om die ere ende om die trouwe
die hare die coninc heeft ghedaen
dien si nu wilt ontgaen
ende peinsde het ware grote onnere
waer ment ghevreischte nemmermere
dies was si in groten vare
die minne nochtan raet hare
dat si emmer ten ridder ga
diere alsoe wachtet na
doe seide si ten coninc
mi es comen ene dinc
te voren dat moet emmer siin
doe seide die coninc vrouwe fiin
segt uwen wille in gods name
hi sal mi siin herde bequame
die conincginne seide here
god moetu lonen emmermere
soe willic u seggen dan
ic moet soe ic ierst can
ene bedevaert doen dat es waer
die verre es ende swaer
te sente jacops in conpostelle
dit es daer ic omme quelle
hoe ic daer ghecomen sal
die coninc seide vrouwe laet al
uwen rouwe hier af twaren
ic wille selve met u varen
soe eerliic vrouwe vri
dat ons beiden eerliic si
die vrouwe seide here miin
alsoe en maget niet siin
ic moet varen heymelike
met lieden alsoe lichtelike
als ic met eren varen mach
ic moeter siin op desen dach
die cortelinghe wesen sal
nu biddic u here dat ghi al
helpt miin behoef versien
met wat gheselscape ende met wien
ic hebben sal met mi
dat alsoe ghereet si
dat wi binnen viii dagen mogen
porren ende varen in hoghen
die coninc seide vrouwe miin
sint dus heymelec moet siin
soe besiet wat ghi begaert
ic sal u helpen an die vaert
die vrouwe seits hem groten danc
daerna over iet lanc
ontsliep si toten daghe
die vrouwe die wel haer gelage
ane haren here den coninc vant
bereide hare al te hant
alsoe alst hare goet dochte
ende soe si heymelecst mochte
dus was si onledich doe
entie tiit was comen toe
dat si sanderdags porren soude
alsi dede met groter vroude
die conincginne van arragoene
sibille die met cleinen doene
bereide hare bedevaert
blideliic ende onvervaert
met c paerden lettel meer
si nam orlof sonder seer
ende reet wech haestelike
niemen was hare heymelike
dan colette die jonfrouwe
die om den ridder hadde rouwe
dus reden si menege mile
ende oec soe langhe wile
dat si sente jacops waren bi
in ere dachvaert soe quamen si
in enen sconen woude ghereden
daer ene riviere met snelheden
herde sere neven liep
die swart was ende herde diep
die conincginne seide laet ons tiden
colette hier besiden
doe reden si neven die riviere
die mayseniede beide sciere
siet jonfrouwe seide die conincginne
ghi wet wel dat mi die minne
dede comen al hier
om enen riddre fier
dien ic emmer spreken moet
dies siit seker ende vroet
dat ic daer na nemmermere
en kere weder te minen here
ic wille altoes met hem bliven
hine wille mi selve verdriven
nu siet jonfrouwe na dat staet
soe hebbic ghepeinst enen raet
ende dat moetic emmer doen
inne kere niet weder in arragoen
wat dat miins daer af gesciet
daer men mi met oegen siet
nu verstaet mi dat ghi doet
ic ga al dit wout te voet
ten riddre wert sekerlike
nu begadet heymelike
siet hier miin cappe ende miin paert
ende riidt te desen watre waert
daer dbort es afheldich sere
ende leidet tpaert soe met kere
dat ghiit hurt int water neder
dan roupt die mayseniede weder
mine cappe legt op tpaert segt hem
dat ic int water ghevallen ben
met paerden ende met cappen te male
dan selen si wenen wale
jonfrouwe dat ic verdroncken si
dore gode soe biddic dat ghi mi
in dese dinc wilt getrouwe wesen
colette weende mettesen
ende seide si sout gherne doen
doe seide die conincginne van arragoen
si soude haer maken ten woude wert
ic wane si nemmermeer en ghert
te comene met ghenen doene
ten coninc van arragoene
colette die welgheraeete
die groten rouwe maecte
nam der conincginnen rosside
met sambuwen ende met siden
ende leidet ten boerde soe dat si
daer in hurte doen riep si
enen crete met groten vare
ghi goede liede comt hare
miin vrouwe die conincginne
es ghevallen hier inne
die lieden quamen toe ghevaren
die alle herde serich waren
si saghen tpaert comen gheswommen
die vrode liede metten dommen
waenden wel dat die conincginne
mede ware ghevallen daer inne
die cappe saghen si daer vlieten
ende metten watre henen scieten
die si vinghen soe si ierst mochten
maer die vrouwe die si sochten
daer af en vernamen si niet
si sochtense in ghenen vliet
op ende neder verre ende bi
maer wat si sochten geloeves mi
was algader in onspoet
en leeft man gheen soe vroet
die u wiis mochte maken des
den groten rouwe die daer es
wat si hem piinden was om niet
soe overdiep was die vliet
ende soe stuer daer toe mede
hen bescoet niet wat mer toe dede
doe keerden si ten lande wert
droeveliic ende sere beswert
doe men in arragoene vernam
dat die conincginne niet weder quam
was daer herde groet mesbaer
maer die coninc dat es waer
hadde den rouwe al te groet
desen rouwe ende desen noet
dien men daer sach den lande driven
ende mochtu gheen man bescriven
hare vader die coninc van cecile
droefder omme langhe wile
dus was daer om der vrouwen doet
in al cecilien rouwe groet
nu latic u van den rouwe bliven
ende willu vort bescriven
van der conincginne fetiis
die soeken gaet haren amiis
ende dien sere langede na hare
si quam dolende hare entare
soe verre quam si ghegaen
buten den woude daer si sach staen
een huus daer ghinc si inne
doe seide die scone conincginne
vrouwe god moet met u wesen
dwiveken antwerde met desen
dat moet u lonen god jonfrouwe
sekerlec ic hebs rouwe
dat ghi u hout in desen levene
men vonder in de werelt niet vii
scoenre wiif twaren dan ghi
sere jammerdi mi
dat ghi siit van lichten sinne
doe antwerde die conincginne
ghi hebt onrecht twaren vrouwe
ic quam haervaert op trouwe
nu berecht mi mine vaert
ic wille te sente jacops waert
ende hoe na ben ic daer
dwiveken seide wet vorwaer
ghi hebt noch vi milen toe
die conincginne seide doe
nu besiet vrouwe of ghi
uwe cleder wilt wisselen jegen mi
ic sal u de mine gheven
ghi blives te riker al u leven
dwiveken seide nenic entrouwen
het soude mi cortelike rouwen
gavic mine cledre u
ic benre vele sekere nu
dan u poytier morgen quame
ende mi die uwe weder name
soe haddicse verloren emmermere
doe weende die conincginne sere
ende seide god gheweldich vader
wie mach den mensce doen quader
dan hi mach hem selven doen
waric bleven in arragoen
metten coninc minen man
selc sprect mi nu leliic an
hi soude mi bughen ende nighen
nu hebbic ghewonnen tswigen
vrouwe seit si nu verstaet
al siin uwe cledre quaet
ic wille die mine om duwe geven
gheen putier nes mi bleven
twaren dies en gheric niet
dan eens die u verdriet
soude doen ongherne
twaren in segt in ghenen scerne
ic wille tsente jacops waert
selc soude mi sien op die vaert
aldus comen te ghereke
hi sprake mi ane dorperleke
maer quamic gaende in u ghesmide
hi soude mi laten liden
doen dat wiveken dat verstoet
peinsesi in haren moet
dese jonfrouwe mach wel seggen waer
mettien wisselden si daer
doe nam orlof die conincginne
ende peinsde in haren sinne
om den wech dien si woude
ende quammere alst wesen soude
des anders dages vore middach
buten der stad daer si sach
evax comen jeghen hare
maer doe hiere wert gheware
was hi die overbliitste man
die nie ter werelt liif gewan
hi cussese te dier stont
wel xx warf an haren mont
ende seide welgeraecte vrouwe
bi gode nu es mi al miin rouwe
vergaen ghi hebt mi wel gheloent
ende een twint niet ghehoent
ende hoe sidi dus ontgaen
doen liet siit hem al verstaen
hoe dat hare mayseniede
ende alle dandre liede
waenden dat si verdronken si
die ridder seide gheloeves mi
ghi hebbet vrouwe sere besurt
ende u selven gheaventurt
dore minen wille dat lonu god
vergatict soe waric sot
doe waren si utermaten blide
ende ghingen spelen doe betide
van lande te lande besien dat lant
in elken stede die men vant
deen minde den andren sere
deus god die emmermere
alsoe mochte wandelen met sinen lieve
hi hadde alle dinc te gherieve
dus ghinc die riddre entie vrouwe
spelen sonder eneghen rouwe
al omme tomme ii jaer
ende hier binnen dat es waer
worden hare cledre quaet
dies si en hadden betren raet
want si waren bloet van goede
anders dan si darmoede
namen wel in ghedoude
hadden si hitte hadden si coude
deen vergaets metten andren wale
nu quamen si tenen male
ghegaen vore een hof groet
daer gingen si na ende baden broet
dore gode alsi eer daden
die moneke alsise saghen
soe scone gaven si hare te meer
ruggenbroet ende vele teer
dans te gheven was haer sede
of dan men enegen andren dede
doen ghingen si vort int wout
op ene fonteyne cout
ende netten haer broet daer in doe
want els en hadden sier niet toe
dus aten si met groten spele
deen begoet den andren vele
van der fonteynen metter hant
ic wane men doen niet en vant
twee gheliever dan si waren
die feeste die si hadden twaren
met lachenen ende met spele
ende met ghietene dies was vele
mettien hadde si vaec groet
die vrouwe sliep in sridders scoet
die riddre die besachse wale
mettien seidi dese tale
te hem selven droevelike
god here van hemelrike
en was oit ene conincginne vri
die hare selve dore mi
heeft gheworpen in sorghen sere
maer ic was een arm here
ende niet werdich dat si
hadde ghesproken jeghen mi
si was mechtich ende rike
ende moet nu armelike
leven ende gaen dor minen wille
doe en consti hem niet onthouden stille
ende weende grote tranen
ende ghinc peinsen ende wanen
hare goet ende hare vogedie
ende dat jammer was dat si nie
hem sach met oegen an
ja peinsdi ende was haer man
die rike coninc van arragoen
al was dat sake dat icse ontspoen
die arm was ende onbequame
entie niet en hadde dan ridders name
ic was onwerdich ende quaet
hets jammer dat aldus staet
hier omme weende die here
soe utermatelike sere
dat bedichte die trane siin
vielen der vrouwen in dansciin
soe dat siere ontspranc bi
ende tierst dat si den ridder vri
weenen sach doe vragede si
twi weendi her riddre vri
die riddre seide inne doe niet
die vrouwe seide mi doet verdriet
here dat ghiit mi loechenen wilt
inne leve nemmermeer ghestilt
ghine segt mi wat ghi meent
ende waerbi dat ghi weent
doe die riddre dat verstoet
dat hiit haer emmer seggen moet
seidi ic segt u vrouwe vri
mi jammert dat ghi dus dore mi
siit comen in dit meswende
ende in dit grote ellende
dies ic werdich niet en ben
die vrouwe seide hout uwen sen
ende laet ons leven met spele
wet wel ic hebbe liever vele
met u te gane om miin broet
dan te besittene die bliscep groet
daer bi laet varen dit verdriet
here en en vaert mi een twint niet
dus troestene die vrouwe goet
doe vaecte den ridder vroet
ende sliep in der vrouwen scoet
daer hi toe drouch trouwe groet
ende doene die vrouwe ansach
wenesi al dat si mach
ende seide god gheweldich here
ja en es verloren sere
die vroemste riddre die leeft
entie coenste waer men heeft
enichs ridders te doene
helpe wat maecti in arragoen
grote daet die riddre vri
die nu al verloren si
bi mi dies ic werdich niet en ben
dat hi soe sinen sen
ane mi gheleit heeft daer hi al
ere bi vergheten sal
dore mi es hi ter werelt doet
die van dogeden es sonder ghenoet
dat ic scone was dats scade
ende dat mi bi minnen rade
soe vromen riddre wert te quiste
ende sine daet soe ghesiste
hi es bi mi verloren al
bi gode dat ic betren sal
want heymelec willic hem ontgaen
ane sinen mont custe sine saen
menichwerf ende weende sere
ende bevalne onsen here
siin hoeft leide si hem op tgras
seide dwalsch daer ict in las
ende liep allene weghe
god onse here gheve haer seghe
want wel heeft si te doene dat
soe verre liep si dat si in de stad
te venegien quam ghegaen
ende si begonste te werken saen
met siden dat si conste bat
dan iemen dede in de stad
dus bleef sie woenende daer
maer altoes was haer therte swaer
om hare lief daer si af sciet
int wout daer sine liet
doch wart si daer soe liefgetal
van haren ghebueren al
dat sise priisden utermaten
alle die bi hare saten
ende si wandelde vriendelike
beide met armen ende met rike
van der vrouwe latic bliven
ende wille u vort bescriven
van den riddre daer si af sciet
int wout ende slapende liet
doe hi ontspranc ende niene vant
die conincginne riep hi te hant
ay keytiif wat sal ic doen
ic hebbe miin vrouwe van arragoen
met quader hoeden verloren
acharmen wan waric te voren
bleven doet eer icse verloes
ic wane nie man en coes
soe grote scade alse mi
es ghesciet waer mach si
siin ghevaren mi wondert dat
inne weet diewile si hier sat
ofse mi iemen heeft ontfoert
neent si hadde mi gheroert
soe dat ic ontsprongen ware
neent si es geloepen hare entare
al wenende achter woude
doe riep die ridder met ongedoude
vrouwe vrouwe wat hi mochte
ic weet wel dat hise sochte
in dat wout verre of bi
hier binnen soe quam hi
gaende op ene grote valeye
daer hi hoerde met ghescreye
ene maget ende enen ridder stout
diese hadde genomen int wout
ende hi slouchse in hare ansichte
meneghen slach wel bedichte
her evax waende mettesen
dat die sine hadde ghewesen
ende volgede den riddre an
die riddre seide tote hem her man
keert uwer straten
of ic doe u tleven laten
twi volgedi mi laet mi riden
die riddere was in allen siden
wel ghewapent toten teen
ende her evax volgedem al in een
omdat hi gherne die jonfrouwe sage
die riddre seide te dinen droeven daghe
soutu mi volghen wetic wale
evax seide laet mi die smale
besien ic kere weder dan
die riddre seide es die man
verwoet ic wane en trouwen jay
her dorper ghi  maect te groet gecray
ic sal u slaen met minen spere
het sal u al u leven deren
her evax seide ghi dreicht om niet
bi den here die hem crucen liet
ic salse sien al haddiit gesworen
ic weet dat wel te voren
dat ic u ontsie clene
al en ben ic maer allene
ende al hebdi u wapen an
die ridder seide vul dorper man
sich hier dinen doetsteke
die riddre die wel te ghereke
van orsse van wapenen ende van leden
ende quam op evax gereden
spere gherecht scilt om als
evax ontbeide als
ende alse hi hem quam bi
wincte her evax doen toech hi
hantecleer dat goede sweert
ende slouch den ridder dat hi tpeert
rumen moeste ende viel neder
ende evax herhaelde weder
tswert ende waenden doeden wale
maer sine wapene waren van selken stale
dat hise niet en conste ontghinnen
doe peinsdi in hem selve binnen
mochtic den riddre bringhen tonder
inne gave die wapene niet om i wonder
van goede soe liep hi
ter neder den riddre vri
ende spranc hem opten lichame
datten riddre was onbequame
ende ontwapendem siin hoet
om dies hi hem die hande niet en boet
slouch hi hem siin hoeft ave
inne wane niet die hem gave
hondert marc van roeden goude
dat hi soe blide wesen soude
doe besach hi die jonfrouwe
die hem bat op trouwe
dat hi haers ghenadich ware
ende hi dore god holpe hare
dat si weder tuus quame
ende van haren goede name
altemale siin gerief
dat ware hare utermaten lief
hi seide hi sout gherne doen
hine hadde cnape no ghersoen
dus dedi selve die wapen an
die hi opten riddre wan
hi peinsde soudi met enegen sinne
weder comen an die conincginne
dat moeste met vroemheden siin
doe halp hi der jonfrouwe fiin
dat si weder thuus quam
doe nam die ridder lofsam
orlof ende voer sier straten
ende heeft die jonfrouwe gelaten
her evax hadde groet ongedout
daer om die hi sochte int wout
hare entare ende hiere niet
en vant alsi dit siet
peinsedi in sinen moet
dat hem ghene dinc soe goet
en ware alse dat hi kerde
in arragoen daer menne eerde
hi soude die vrouwe vinden daer
hi reet darwert met herten swaer
soe langhe wile dat hiere quam
ende alse hiere was hi vernam
dat die coninc ware doet
ende dat daer quam i here groet
van arabien die coninc
ende en liete om ghene dinc
hine soude wreken bede gader
sinen vader ende sinen oudervader
ende quam met menegen payin
daer die van arragoen af siin
in vernoye ende in doghene
die hem piinde te togene
van vranckerike dien coninc
die hem slechts aveghinc
soe dede die coninc van cecile
dus langhen si ene langhe wile
in orloghen ende in onvreden
ende en consten bi ghere behendicheden
enghenen here vinden
die hem haers dorste onderwinden
dus laghen si in anxte groet
ende in sorgen van der doet
beleghen met menegen fellen ghebuer
in die stad van vansecuer
soe anxtelike ende soe in vare
nu quam evax al dare
miin her evax die dat vernam
alse hi in den lande quam
was hi utermaten vroe
te hem selven seidi doe
god here ghelooft moeti siin
mi dunct dat die saken miin
sere ten besten wert slaen
na dien dat mi es ontgaen
miin vrouwe die conincginne
so willic ten iersten beghinne
te vancecur wert riden
ende willichlike met hem striden
si selen miins blide wesen
hi voer darwert binnen desen
doen hi vore die stad quam
ende dat anweit vernam
vrageden si hem wat hi woude
hi seide dat hi hem dienen soude
op tsout gherne wouden si
si seiden jaes opdat hi
enege kennesse hadde in de stad
hi seide jay ende opdat
si noch leven die hi daer liet
doen hi achterst van daer sciet
doe liet menne binnen riden
hi voer wech in corten tiden
toten goeden man die siin wert was
seide dwalsch daer ict in las
tierst datten die wert sach
wonderdem wat wesen mach
wanr evax docht hem sekerlike
in ghedane ende in ghelike
maer dat men over doet hilt
hi vragede den riddre wat hi wilt
evax seide kindi mi niet
doen ic achterst van hier sciet
wanedi mi hebben ghegraven
te voet ghingic henen scaven
dat niemen dan miin knecht en wiste
aldus ontfoer ic u met liste
die weert seide es dit waer
evax seide jaet oppenbaer
nu ben ic hier comen weder
ende wille dorloghe leggen neder
dat ghi uwen here hebt verloren
dat soe wetic wel te voren
dies soe willic u gheleiden
of god wilt met vromicheiden
ende u lant saen verwerven
entie viande saen verderven
ende mogedi wel her wert
bekinnen doch ane miin swert
ende oec ane dit vingherliin
het was der goeder vrouwen miin
besiet oec te minen grave
daer sidiis doch seker ave
want ghine vindet daer dinc gheen
in die kiste dan enen steen
die wert dien herde wale
bequam des ridders tale
hieten groet willecome wesen
die weerdinne quam mettesen
entie wert vragede hare
of si iet wiste wie hi ware
die riddre die daer steet
die werdinne seide godeweet
en ware niet doet oppenbare
evax ic seide dat hiit ware
maer nu en wetic niet wiet si
die weert seide gheloves mi
hi eist selve ende niemen el
die vrouwe seide het es spel
die riddre es goede wile doet
die scade es herde groet
die weert seide hi en si
hi es dit gheloeves mi
die vrouwe seide wats mi gesciet
dies en mochtic geloeven niet
en ware dat ic den riddre fiin
saghe tusschen de scoudren siin
daer haddi een cruce van goude
evax moeste alsoe houde
dat cruce toenen ende doen siit saghen
en mochtu gheen man ghewaghen
hoe wel dat hi daer was ontfaen
die wert ghinc henen saen
ende seit den heren van den lande
ende littekene menegherande
oec ghingen si alle ten grave
ende daden die erde ave
int graf en vonden si dinc gheen
dan die kiste entien steen
doe geloefden siis hem wale
ende ghinghen te hem te male
ende hieten willecome wesen
ende vrageden hem binnen desen
wat si mochten anegaen
die riddre antwerdem saen
ende seide ghi heren nu segt mi
wat kiviteine soe hebdi
ende wien hebdi coninc ghemaect
hi behoeft te sine welgheraect
die heren seiden wet dat te voren
wine hebben ghenen noch vercoren
die riddre seide dats kintsceit groet
besiet ende kiest een hoet
hier en es gheen oer int lant
no vrient dies goet in hant
gaet te gadre haestelike
ende kiest enen coninc die u rike
heeft ende dien maect here
ende die saelt siin sem miin ere
ende dbeste raden dat hi weet
gaet te gadre ghi heren ghereet
anders seldi discorderen
ende niet connen u lant verweren
doe die heren verhoerden dat
peinsden si dat si niet bat
en mochten doen dan hi hem riede
doe ghenghen te gadre ghene liede
ende souden kiesen enen here
langhe twisten si ende sere
want elc woude kiesen sinen vrient
dies jeghen hem hadde verdient
ten lesten quam een ridder wert
die sere sine ere beghert
ende seide ghi heren siet wel
hen gaet ons an gheen spel
hier nes niemen soe willich tsine
coninc wisti dat dese pine
soude doen ende her evax soude ons ontfaren
hine souder hem jegen vervaren
dicke soe heeft hiis wel verdient
dat men siin soude siin vrient
hi hilt tlant bi minen here
den coninc dicwile in de ere
ende onse viande haten ons sere
ende wi en wordenre nemmermere
quite en si bi bedwanghe
ende waer omme twisten wi dan lange
kiesen wi den riddre ter goeder uren
hi sal hem gherne aventuren
ende sal ons in payse bringen
entie heydene oec dwinghen
alle die ghene die waren daer
droughen overeen oppenbaer
dat al waer ware dat
ende dat an niemen en ware bat
bestaet dan ane den riddre coene
doe ghingen si met enen doene
ende cosen evax den jongeliinc
tenen here tenen coninc
ende ontfinghen van hem haer leen
in die stad en bleef haer gheen
hine wert siin man daer
nu es dien riddre dats waer
evax die coninc van arragoen
die ten besten es vergaen siin doen
lach in de stad te vansecuer
daer hi van meneghen ghebuer
was beleghen dat hem swaer was
op enen dach als ict las
ontboet hi den coninc van arabie
dat hi vollec van der stad vlie
entie sine met vreden late
of hi vintene opter straten
des derdes daghes ten wighe
ende segt dat icken nighe
gheliic ic pirus sinen oem dede
dien ic verslouch vor dese stede
dat selve mach hi wachtende siin
dat segt den arabiin
twee graven hier af waren
boden ende voeren sonder sparen
ten heydenen buten int here
ende seiden hem dese mere
van evax weghen ende doen verstaen
ten coninc seiden si saen
die coninc here van arragoen
die met meneghen stouten baroen
hi leit hier in de stad
here hi ontbiet u dat
dat ghi vollec rumt siin lant
ofte het si u becant
dat hi u al sonder biden
overmorghen sal bestriden
ende sal u dat selve doen
dat hi dede den baroen
uwen oem pyrus den coninc
nu beraet u op dese dinc
doe seide die coninc van arabie
nu segt mi wie es hi die
daer coninc ende here ghemaect si
waent hi dus vervaren mi
met sinen worden van ghedreighe
neen hi niet ic salne sweighen
want van machte ben ic hem te groet
slouch hi pyrus minen oem doet
wat es hi weder comen
ic waenden belsebuc had ghenomen
ende met hem wech ghedreghen
wat es hi noch te live bleven
dies moet die duvel selve wouden
maer woudi nochtan houden
van mi ende siin lant ontfaen
het soude noch wel vergaen
die boden seiden bi gode here
ghi piint u om niet sere
maer die coninc sal u bestriden
emmer in herde corten tiden
ende sal u seiti alsoe bereiden
alsoe hi dede hem beiden
die conincghe die vore u waren
of lachterlec seldi hem ontfaren
die coninc die dat verstoet
seide te sinen lieden vroet
ghi heren mi dunct wale dat
dat al tlant entie stad
es vercoent herde sere
ende allene bi enen here
alsi te rechte moghen wel
ic ben dies seker dat niemen el
dan hare god selve en si
want hi hem altoes staet bi
ende daerbi hadden wiit te quaet
daerbi dunct mi die beste raet
maer hi heeft hier tons ghesent
met ii graven een prosent
die moeten emmer te waren
met mi in arabien varen
ende moeten woenen met keytiven
ende daer al haer leven bliven
die arabien verstonden dat
ende en consten haren wille niet bat
ghecrighen van haren here
ende priisdent hem harde sere
bi mamette uwe tale
dunct ons allen goet te male
nu vaetse ende voertse met u
hets meer dan tiit nu
die boden die hem ververden sere
seiden bi gode dits onnere
boden soude men te rechte vri
laten varen verre ende bi
die coninc seide ghi segt waer
al lagic hier xl jaer
ic name ten ende alselc bejach
als ic nu met payse hebben mach
nu brect op ende laet ons saen
si moeten emmer met ons gaen
doe brac op dat heyden here
alle met enen groten ghere
ende voeren hare straten
tenten ende goet hebben si ghelaten
want sine dorsten beiden niet
alse die coninc dat siet
van arragoen dat al vliet
peinsdi om haer verdriet
ende dede wapenen sine liede
ic wane dat wonder nie en ghesciede
dat die coninc selve dede
alse hi quam buter stede
wat heydene hi herhaelde
siit seker dat hiit betaelde
anders niet dan metten craghe
wie hi bevint binnen slaghe
leverdi den duvel dier na gaepte
ende ene grote cudde opraepte
ende slouch hare en tare
mettien quam hem niemare
dat die valsche arabiin
heeft ghevaen die boden siin
ende voerese met hem sier straten
die doen den coninc hadde sien gelaten
hi soude hebben geseit sekerlike
dat in al erterike
sine ghelike niet en ware
hi dorereetse oppenbare
ende volgede den coninc verre
dies moesti worden erre
hadden si ghehadt herts iet
die heydene maar neen si niet
soo sere reet die coninc wert
dat hi den coninc achtervert
ende riep vule paiin
gheonneert moeti siin
ende u hoet al metten toppe
dat ghi nie hildet oppe
boden die u ghesent waren
nu seldise moeten laten varen
tuwen lachtre ende tuwer scanden
laet sien seldiit connen geanden
die coninc hi ververdem sere
ende riep ghenade lieve here
ic werde u man vore hande
beide van goede ende van lande
ontfarmt miins ic hebbe mesdaen
ic wille in uwer ghenaden staen
die coninc seide dat si
maer ghi moet in die stad met mi
here dat willic gherne doen
doe seide die coninc van arragoen
waer siin die ghevangene heren
si moeten met ons in de stad keren
doe seide die heyden arabiin
here dat sal ghedaen siin
doe dede men die graven comen
ende tierst dat si hebben vernomen
dat si quite ghinghen soe
waren si blide ende vroe
ende voeren met in die stad
die coninc die hem ghenade bat
seide here wat begherdi van mi
soe dat ic quite en vri
moghe miere straten varen
die coninc seide sweert mi twaren
manscap hulde vorwert meer
ende nemmermeer te doene keer
te deerne mi of den lande
dies biddic ende biede miin hande
seide die coninc bi mier wet
dit swoer hi ende hier met
liet menne varen sier straten
arragoen heefti ghelaten
ende voer weder in arabien
in arragoen en keerdi nie
arragoen dat rike lant
dat te voren in crancker hant
stont heeft nu enen here
die ontsien was herde sere
sine ghebure die sarrasine
piinden hem onderdanich te sine
siin lant hilt hi peiselike
ende sine liede in siin rike
datse seiden datse god onse here
hadde vertroest herde sere
si mindene alle sonderlinghe
ende alle die weghe maecti hem ghinge
daer si varen wouden ende keren
sine ontsaghen ghene heren
si voeren coenlec daer si wouden
hare here deedse te rechte houden
dies hadden sine lief ter core
ende oec viel hem vore
groet huwelec ende ghenouch
dat hi herde reinlec verdrouch
dore der conincginnen wille
die hem lude ende stille
altoes int herte lach
ende soe sere verwach
dat hem swaer te verdragen was
maer hi peinsde ghevreiscte si das
dat hi coninc in arragoen ware
si soude emmer comen dare
altoes te hem weder
hier leggic van hem neder
ende seggu van sibillen vort
die te vinegen in de port
sibille die hovessce vrouwe
die om den ridder rouwe
hadde al was si hem ontgaen
si quam te vinegen saen
allene quam si daer in
daer si hadde clein bekin
doch quam si tenen wive gegaen
die wrachte met siden dier vragesi saen
of si woude houden i wercwiif
ghi hebt soe overscone liif
sprac dat wiif haddi iet an
mi soe en liet u gheen man
men soude tallen tiden
om u mine dore opriden
nochtan en willics laten niet
opdat ghi des wercs cont iet
die conincginne weende sere
ende seide dore gode onsen here
moets u lonen ghi segt wale
si ghinc in met derre tale
doe leide si hare werc vore
dat si conste wel ter core
dat die meesterse seide dat
dat binnen venegien der stad
engheen soe goet wercwiif en ware
dat wert stappans oppenbare
onder die coemanne overal
ende si wert soe liefghetal
dat alle diese saghen
hare goede herte draghen
in die stad was i jonchere
diese minde herde sere
want si bequam hem herde wale
ende hare ghelaet ende hare tale
was soe suete ende hare ghedane
daer ware ghenouch te segghen ane
hi quam te hare ende ghinc
menich suchten hi ontfinc
omdat hi peinsde dat si en soude
niet willen doen dat hi woude
hi hadse getrout eer
dies ghetroesti hem te meer
opdat hi hare soe bequame
dat sine gherne te manne name
tenen tiden seidi hare
bi gode jonfrouwe ic vervare
dore uwen wille en si dat ghi
dat ghi wilt ghestaden mi
dat ic minen wille van u
moghe vercrighen beraet u nu
wel daer op ic hebs te doene
sibille van arragoene
verstont die jonchere
ende droefde utermaten sere
doe sprac die vrouwe goet
sekerlec ghi mesdoet
dat ghi mi dit legt vore
kinnedi mi wel ter core
ic wane wel dat ghiit liet
u dunct dat ghi mi cleine mesbiet
ende mi duncket herde vele
doch latet jonchere nu in spele
ghine siit miins mans niet
siit seker dat ic enen liet
dien ic minne vore al dat leeft
ende dat die werelt binnen heeft
al moesten wi sceden van armoeden
ende om ghebreke van goede
van weelden en scieden wi niet
ic weet wel dat icken liet
daer hi weelde hadde clene
ende gheselscap oec ghene
nu verlates mi dore gode
van uwen ghelove van uwen gebode
ende laet mi bliven in miin armoede
die jonchere seide van minen goede
soudic u soe vele gheven
ghi souter vii jaer op leven
dat soudic u gheven tenen cloppe
sibille seide haddicker oppe
ghemict dat goet soe lief ware
siits seker oppenbare
goets ghenouch haddic ghecregen
dat ic nu al hebbe verteghen
daer omme biddic u jonchere
dat ghiis afcomt vortmere
wat ghi u piint dats jegenspoet
noch om vrienscap noch om goet
sone dadics niet sekerlike
die mi gave al erterike
die jonchere seide dats ghenouch
ghi moet nochtan doen miin gevouch
inne mages niet laten het moet siin
tierst dat ic van der marct miin
come daer ic varen sal
mine scrincke god ende ongeval
die conincginne antwerde met sere
fortse en es gheen recht jonchere
mettien sciet hi van daer
der conincginne bleef therte swaer
ende seide god volmaect vader
hoe mochtict nu hebben quader
mi dunct ic ben ghevoet oppe
sekerlec te alder werelt scoppe
ende dit dedic mi selven al
dat ic nu becoepen sal
sere duchtic ende hebbe becocht
ontfarme u miins suete god
nu swighic van der jonfrouwe stille
die sere was tharen onwille
dies si den jonchere ontsiet
dies hi hare cracht ontbiet
ende seggu van coeplieden twaren
die van arragoen geboren waren
ende quamen te vinegien in de stad
daer si vercochten al dat
dat si daer te coepe brochten
vort gingen si ende sochten
comenscap menegerande
die si weder souden voeren te lande
ende doen si hadden gedaen
bepeinsden si hem saen
dat si nie en gaven haren coninc
te prosente ghene dinc
diese te rechte hilt wale
doe droughen si overeen te male
dat si een clene clenodekiin
wel ghemaect ende fiin
wouden doen maken dat si souden
haren coninc prosenteren wouden
doe sochten si al dore de stad
een wercwiif die conste bat
dan eneghe die men vant int lant
soe langhe sochte men dat men vant
sibelien die conincginne
deen coeman seide met sinne
vrouwe wat seldi ons raden
dat wi cierliken begaden
wi siin coepmanne van arragoen
ende souden gherne doen
onsen nuwen coninc ere
die ons hout in onse ere
entie straten open ende tlant
soe dat onser gheen en vant
wedersaken no goet verloren
sint dat hi coninc was vercoren
hierom gaven wi hem gherne oppenbaere
scoenheit die hem ontfanckelec ware
baudekine ende covertore
die vrouwe seide na dat ic hoere
soe berechtedet ghiit gherne wel
nu segt mi ghi heren sonder spel
es die coninc therus doet
jay jonfrouwe sonder ghenout
wie hevet nu dat lant beseten
ic wille dat wel weten
dat tlant sonder oer bleef daer
die coepman seiden dats waer
maer si hebben nu enen vercoren
die langhe was verloren
ende dien si hilden over doet
hi es van ridderscape sonder genoet
hi es gheboren van grieken waert
die conincginne vragede ter vaert
ende hoe es hi gheheten dan
doe antwerde deen coeman
her evax es die name siin
doe antwerde die conincginne fiin
wanen quam hi ant conincrike
waest te winnen soe lichtelike
die coepmanne seiden neent twaren
doe seidi haer al sonder sparen
dies si herde blide was
seide dwalsch daer ict in las
si seide ghi heren ic sal u
selke cledre maken nu
die de coninc sal u here
gherne sien ende loven sere
nu beit enen corten tiit
si gaven hare cort respiit
ende bleven hakende daer naer
die conincginne dat es waer
ghinc hare hande te werke setten
ende wrachte sonder letten
een cleet te poente wale
ende wrachter in altemale
hare ghevaren tusschen hem beiden
ende hoe si van hem was ghesceiden
van ende torde ende anders niet
dan hem te voren was ghesciet
doen die cledre waren ghewracht
die coemanne diere ghewacht
hadden voeren hare straten
venegien hebben si ghelaten
ende voeren weder te lande waert
ic wille u corten hare vaert
ende seggu vort doe si quamen
daer si den coninc vernamen
doe gaven si die cleder fine
hem om siin vrient te sine
wel alsiis hadden te doene
maer doen die coninc van arragoene
die clerde wel besach
en sach hi nie soe bliden dach
soe overblide was die coninc
dat hem siin herte al ontghinc
ende seech neder in onmacht
ende doen hi weder hadde de cracht
sprac hi met enen bliden moede
dat u lone god die goede
wie maecte die cleder segt mi dat
here te venegien in der stad
makese dat scoenste wiif
die nie ontfinc van moeder liif
entie welgheraecste mede
inne sach nie binnen kerstenhede
nie gheliker wiif ghene
in der werelt dan die allene
sibelien es onser conincginnen
si geliict hare in allen sinnen
maer sere ontfermde mi
dat si niet herde rike en si
die coninc seide segt mi dat
soudi noch iet connen ter stad
gheraken daer si si
ja wi here gheloves mi
die coninc seide soe moetiere varen
alle met mi twaren
die coemanne seiden her coninc fier
wi selense u halen hier
ende segghen hare dat ghise onbiet
neen sine ware werdich niet
dat ghi u pinet daer om hare
die coninc seide oppenbare
ic wille emmer varen daer
si es meer eren oppenbaer
werdich vele dan dit si
ik kinse vele bat dan ghi
dese sake wonderde sere
meneghen man dat die here
dus woude varen soeken een wiif
doch en was daer gheen bliif
hi en bestont die vaert
ende voer te venegien waert
met dusent perden ende meer daer toe
doe quam daer die bodscap doe
binnen venegien datter quame
die coninc van groter name
die coninc van arragoen
in al die stad was groet doen
die heren reden wt temale
jeghen hem scone ende wale
sibelie die hovessce vrouwe
die dicwile om den ridder rouwe
hadde ghehadt doen si vernam
dat die coninc om hare quam
wert si utermaten blide
te hare selven seidsi tien tide
ay maria lieve vrouwe
nu es in den coninc grote trouwe
oftic dat rike om hem liet
nochtan en begheefti mi niet
si sach die lieden wtriden
ende gaen in allen siden
ende si bleef in huus allene
al was hare woninge clene
si makese scone jegen siin comen
die jonchere die dit heeft vernomen
dat si allene in huus si
hi quam ter conincginne vri
ende seide jonfrouwe nu wert te rade
weder het si tuwes dancs of met overdade
ghi moet nu doen minen wille
hets in die stad nu herde stille
u weren en sal u niet moghen
helpen ghine wert bedroghen
wildi u jeghen mi weren iet
die conincginne die dat siet
seide ghi hebt onrecht groet
twaren inne ben niet u ghenoet
ghi kint mi herde qualike
al en ben ic nu niet rike
dadi mi iet u souts berouwen
het soude mi al miin leven rouwen
liet ict mi dus begheven
waendiit mi al ontcreghen
neghi bi gode ende ghinc haer ane
sibelie die sconeghedane
werde hare sere utermaten
sine heeft hem niet ave ghelaten
sine scoret hem al wt
al toter bloter huut
dit ghevecht ende dit ghestriit
durde soe langhen tiit
dat die liede quamen binnen
ende en conster niet ane ghewinnen
maer dreygese soe dat hise soude
doeden sine dade dat hi woude
dat si hem ontseiden altemale
wat hi hare dade ofte quale
binnen dese quam die coninc in de stad
ende hiet den coepmannen dat
dat si voeren rechte aldare
daer si wisten dat si ware
want hi wilde rechte aldaer
ende si quamere oppenbaer
recht doese die jonchere dreygede soe
entie coninc quammer toe
die coepmanne riepen luut
die cnape metter bloeter huut
barch hem ende scaemdem sere
maer doen sibille sach den here
wenese vol beide hare oeghen
ende seide dat moetic toghen
dat ic was vrouwe van arragoen
ende mi soe quaden ghersoen
heeft ghedaen selken toren
te droever tiit werdic gheboren
magic seggen herde wale
die coninc horet ende spranc tale
ende alle die met hem quamen
doen si dat vernamen
dat dat hare conincginne was
seide die geeste daer ict in las
loefden sise utermaten sere
maer die coninc hare alder here
was boven nature blide
ende droeve banderside
dat hare die knecht soe mesboet
ende dede hem afslaen siin hoeft
den gherechte van der stad
hi ghinc vort na dat
ende nam die conincginne wiis
ende deedse cleeden herde fetiis
ende trouwese daer met groter feesten
na dat ict las in der jeesten
ende hem allen clene ende groet
vertelde die coninc daer al bloet
al hare ghevaren tusschen hem tween
doen keerden si sonder ween
met groter joyen ten lande waert
entie liede quamen ter vaert
wtwaert jeghen hem ghevaren
die utermaten blide waren
dat si hare vrouwe hadden weder
daer ghedinckenesse af was neder
maer doe die coninc van cecile
wiste dat siin dochter sebile
weder ware comen inne
ende noch ware conincginne
was hiis utermaten blide
ende al tlant te dien tide
miin her evax was oec vroe
om die conincginne doe
want hare beider dinc was gevallen
ten besten soe moet ons allen
hier latic van evax bliven
ende wille u vort bescriven
van echites van athenen
ende her heinrike die henen
van venuse siin ghesceden
si voeren onder hem beden
den rechten wech te grieken waert
int herte een deel beswaert
om des keysers grote scade
die si duchten te comen te spade
dies reden si te sere vele
nu laticse riden met spele
ende seggu van den keyser vort
die lach te constantinople in de port
vraye hope ende ontsien van minnen
die ic hebbe van miere vriendinnen
doet mi volmaken dese jeeste
al eist cleine hets mi dmeeste
ende dat swaerste dat enich si
dunct mi dit te volenden mi
en daet hare welgheraectheit
die mi altoes vore oegen leit
ende anesterct soe hovesschelike
sekerlec waric alsoe rike
alse nabugodonosor die coninc
ende oec alsoe vroet op alle dinc
alse de wise salamoen
ende alsoe scone alse absolon
ende alsoe langhe leven soude mede
alse doude metalsus dede
sone coric ghene dinc die ware
in die werelt vore hare
ende oec legetse in minen sin
dat ic alsoe als ic bin
woude dat ic al dit ware
ende ic sceden soude van hare
soe sere mintse die herte miin
god onse here moet hare siin
hout ende vrient in allen zaken
ende hare herte sachte te mi wert maken
hier latic van der jonfrouwe bliven
ende wille u vort bescriven
van karados den soudaen
diet al met here heeft bevaen
constantinople die grote stad
dat die keyser niet bat
en conste berechten no dan dat hi
hadde vele ridders vri
ende dat lant besette sere
met meneghen stouten here
die soudaen hadde enen broeder
die wetender was ende vele vroeder
ende starker was dan iemen int lant
sine ghelike men niene vant
in asia no in affrike
het was scade sekerlike
dat hi was een sarasiin
demophon was die name siin
dese hilt met siere vromicheit
de stad in selken aerbeit
dat niemen en conste wt ghevaren
van allen diere binnen waren
meneghen striit hadden si gehadt
dat die verloren van der stad
dus durde langhe dit orloghe
dat men ghepeinsen niene moghe
doch hilden si hem behagelike
emmer alle daghe even ghelike
nu keric ten riddren weder
die hem ghereiden je seder
dat si van venuse scieden
de ere en mochtu niemen bedieden
die deen van den andren heeft
odat margriete noch leeft
ende tlant noch niet ghewonnen en si
soe ghetroesten hem die ridders vri
ende reden sere te grieken waert
soe si ierst mochten met snelre vaert
ende reden soe verre dat si vernamen
dat si binnen grieken quamen
daer vernamen si niemare
dat die keyser sere ghewoest ware
ende sere ghewont in sine zide
eens merghens vroech in enen stride
dies waren si tonghemake sere
ende haesten hem te mere
doen si te constantinople waren
her heinriic vraghede echites twaren
hoe si comen mochten in de stad
echites seide wine moghen niet bat
dan mids rechte dore hare
dats te vaerne daer ic gare
sprac her heinriic nu varen wi dan
doe voeren beide die stoute man
rechte dore there ter stad weert
stouteliic ende onvervaert
nu hort ic sal u doen verstaen
hoe karados die soudaen
hadde savons gheweest te rade
ende hadde vertrocken dat hem scade
ware dat hi soe langhe laghe
ende hi herde gherne saghe
dat al tenen ende quame
waendi dat ic mi niet en scame
dat ic hier ligghe om niet
nu merct ghi heren ende besiet
hoe ic best tenen ende come
al es die keyser selve vrome
hi es soe ghequetst dat sine man
ghenen troest hebben daer an
dies waren si te hant verwonnen
opdat wiere iet an connen
caspus die coninc van libie
ende noch andre coninghe drie
die haren here den soudaen
herde wel hebben verstaen
seiden her coninc wet vorwaer
ons en wondert niet dat u swaer
doet dat ghi hier ligt soe lange
wildi marghen te sonne opgange
selen wi here onder vieren
met onsen lieden asselgieren
die stad ende winnense u
alsoe modise here nu
vollec tenen ende bringhen
doen soe dancti hem van dien dinghen
die soudaen utermaten sere
doe stont op een ander here
ende was van capadochien coninc
ende seide dat ware ene scone dinc
ghi heren mochtiit volbringhen wale
ander dinc dan grote tale
behoeft daer mense winnen sal
en dadem groet ongheval
miin here besoucse merghen vrouch
nochtan werdet besich ghenouch
maer inne segge niet indien dat
inne weet wel dat ghi vore die stad
u gheliic aventurt
maer si dunct mi soe vaste ghemurt
dat ic niet en can versinnen
in welker wiis ghise selt winnen
caspus van libie die here
balch hem utermaten sere
ende seide coninc of ghi u ververt
soe keert weder thuus wert
ghi selt spade doen vromicheit
ghi ontsiet den aerbeit
der rasten sidi altoes ghewoene
doe seide demophon die coene
tote caspus den coninc
ghine sout niet te sere u dinc
prisen sine ware ghesciet
die coninc hine messeide niet
van capadochien seldise winnen
ghi moetes andersins beghinnen
caspus seide soe sal ic wel
maer die meester en can niet el
dan hem te houden te eyse
want gherne levedi met peyse
die coninc van capadochien hi seide
en lietict dor den soudaen wi beide
souden becorten mine meesterie
wet dat her coninc van libie
maer doch seldise becoepen ghenouch
eer ghi die stad marghen vrouch
selt minen here ghewonnen gheven
hier met es die raet bleven
faustus die coninc van galilee
ende van der roeder zee
colaphus die coninc rike
ende van cosdriin dier ghelike
die rike coninc vaeliant
ende van libia die seriant
ghereiden hem dien nacht wale
ende wel c ammirale
ende tierst dat si saghen
dat beghonste scone daghen
voeren si die stad asselgieren
ende besouken in meneghen manieren
maer doent vernamen die van binnen
maecten si hem opten tinnen
ende weerden hem herde vromelike
doe dat vernam die keyser rike
ende hi daer niet siin en mach
en sach hi nie soe droeven dach
vore den keyser soe sat daer
siin dochter dat was waer
ende margriete die scone maget
droever dan ghi nie saghet
ende riepen met groten rouwe
sente marie zoete vrouwe
ontfarme u des lants enter liede
acharme dat nie ghesciede
selc jammer dore mi
seide eusebia die maget vri
dies en ben ic werdich niet
mettien si hare soe mesliet
dat wonder was te siene ane
margriete die welghedane
bepeinsde hare dat dore hare
die beste riddre verloren ware
die hier nie in den lande quam
ende hier bi si oec mede nam
selken rouwe ende selc verdriet
dat mense en conste vertroesten niet
dus was die camere al vol rouwen
van den keyser enten jonfrouwen
caspus die coninc die vromelike
asselgierde die stad rike
hi entie sine wrachten wonder
inne wane niet en waren onder
die stad vore hem ghegaen
en hadt god selve ghedaen
die hem sende te soccorse daer
twee ridders oppenbaer
die hem voeren vromelike
twaren van miin her heinrike
magic u segghen wonder groet
doe hi sach ghene conroet
hi ende echites siin gheselle
begonsten si daer ene felle
ende ene sware bastaelge mede
dierste dat miin her heinriic dede
dat was dat hi voer te jant
daer hi caspus den coninc vant
omdat hi hem vorbaerst dochte
daer omme waest dat hine sochte
ende slochen opten helm van stale
dat hem scoet ten kinne tale
dat swert al dore eert weder helt
die ziele voer in sduvels ghewelt
limborch limborch riep hi doe
ende echites diere quam toe
slouch faustus den coninc doet
wat waendi wat wondre groet
die ridders daden alle beide
ic waent u niemen en gheseide
si sloughen doet dat vore hem quam
ic wane men nie en vernam
vromer daet van ii heren
dat here daden si wederkeren
ende vlien van der stad
ende meest soe quam daer bi dat
dat si die conincge wech droughen
die si int beghin versloughen
daerbi vloen si utermaten
die ghene die ten tinne saten
ende dat wonder saghen an
seiden wel dat nieman
enich wonder hadde ghesien
dat een twint gheleec dien
si jaghedense tote int here
ende keerden weder wiichghiere
rechte ter stad wert in
daer si hadden clene bekin
doch ontfinc mense wale
ende si voeren te dien male
te echites herberghen naer
ende ontwapenden hem daer
een ridder die ten tinne sat
ende ghesien hadde dat
liep ten keyser te hant
dien hi herde droeve vant
entie scone magheden beide
die riddre knielde ende seide
here her keyser nu siit blide
ghi siit vertroest tesen tide
die keyser seide waer bi
lieve vrient dat segt mi
ja en stormt men die stad niet
ende doet den lieden swaer verdriet
die riddre seide neent twaren
daer quamen ii ridders in ghevaren
van buten die soccorsen die stad
ic sach ten tinne daer ic sat
dat deen verslouch in ware dinc
van libia caspus den coninc
die andre slouch doet mee
fastuse den coninc van galilee
doe ghingen si op dander houwen
bi gode ende bi onser vrouwen
dwonder dat si wrachten daer
vore ons allen oppenbaer
ware ongelovelec te horen an
ende jageden die ii stoute man
al dat volc weder int here
ende keerden in de stad sonder dere
doe die keyser dat verstoet
wert hi blide in sinen moet
ende vragede wie die riddren waren
die riddre seide here twaren
inne weet niet wel wie si siin
maer deen riep na die verstannesse miin
limborch limborch dat wetic wale
maer niet en wetic welcs es die tale
dandre hi drouch sekerlike
van silvere enen leeu rike
van kelen enen stert ghesplet
inne weet of ghi nu iet wet
wie die vrome ridders siin
nenic seide die keyser fiin
margriete die al toe ghehoert
hevet des ridders wort
wert verbliit herde sere
ende seide bi gode here
deen es echites van athenen
ende dander es van verren henen
eist die ridder wet dat ic wane
die keyser seide welghedane
ende wi sout dan segt mi siin
here die lieve broeder miin
hopic an gode van hemelrike
mettien quamen hovesschelike
beide die ridders daer ghegaen
ende si knielden beide saen
vore den keyser daer hi lach
ende ontboden hem goeden dach
die keyser ontfincse wale
maer doe echites sach die smale
liep hi tote daer si stont
ende cussese an haren mont
ende groetese utermaten sere
ende seide scone die hertoge u here
groet u sere ende u moeder
ende tghene es her heinriic u broeder
een coene ridder ende een weert
entie vroemste die nie gorde swert
doene die maget anesach
en sach si nie soe bliden dach
ende liep te hem daer hi stoet
ende ghegreep den ridder goet
om sinen hals erenstelike
ende seide god van hemelrike
moete siin gheloeft dat ic u sie
want liever man en sagic nie
al waert die hertoghe miin vader
broeder sint wi beide gader
waren te limborch varen jagen
hebbic menich leet verdraghen
alse miin her heinriic wiste dat
dat was siin suster was hem bat
te moede dan ic u seggen mochte
want vonden haddi dat hi sochte
blider man ghi niene saghet
no blider wiif dan was die maget
si weenden van bliscepen beide
ic wane u niemen en gheseide
die bliscap die daer was
ende hier binnen als ict las
waest in al die stad worden mare
dat jonfrouwe margrieten broeder ware
deen ridder diere quam
entie ander ridder lofsam
was echites van ermenie
blider liede en sach men nie
dans die liede alle waren
si waenden alle wel twaren
dat si souden bi hem verwinnen
dies ghetroesten hem die van binnen
die keyser selve van den rike
ontfincse soe blidelike
dat hem sine wonde barst ontwee
ende warter hem af soe wee
dat hi starf op die stad
die doe ghesien hadde wat
rouwen daer was ende wat sere
hine hads vergheten nemmermere
daer was gheweent ende gheclaget
maer wat waendi dat die maget
siin dochter weende ende creet
ende hoe si hare hande sleet
dat ware mi te segghen swaer
want nu vergadert was daer
bliscap met groten rouwe
maer eusebia die jonfrouwe
clagede haer verlies te sere
ende seide o god gheweldich here
nu verlies ic dat wetic wale
miin lant altemale
wie sal mi te staden staen
het sal mi nu al afgaen
dat mi te voren stont in staden
aylacen nu blivic onberaden
margriete die weende oec sere
seide jonfrouwe bi onsen here
miin broeder sal u in staden staen
ende oec en sal u niet avegaen
hopic echites die ridder coene
selen u helpen tuwen doene
ende oec troesten ende geradich wesen
echites antwerde te desen
bi gode jonfrouwe dat selen wi
doe danckes hem die maget vri
mettien ghinc men daer ghereiden
gheen liic met scoenheiden
alst wel betaemt den keyser rike
ende men erden eerlike
die heydene die oec die stad
beleghen hadden lieten dat
hare stormen dat si hare like mede
groeven alse die van der stede
alsoe si haren here den keyser daden
eusebia die onberaden
was ontboet hare liede al
ende vrageden wat si doen sal
metten orloghe daer si an
een twindeken niene can
die rieden si hare dat si name
opdat hare ware bequame
echites ten hoeftman
dat siere mochten hoveden an
want hi sal u ghetrouwe siin
want wel wetti jonfrouwe miin
dat hi siin lant hout van u
dies doet hem jonfrouwe nu
manscap doen ende eeden mede
nadat es des lands zede
eusebia antwerde die scone maghet
sint u raet alsoe ghedraghet
kiesicken gherne tenen voget
ic hebbe van hem alle doget
hoeren ghewaghen langhen tiit
ic biddu echites dat ghi siit
momboere van minen lande
ic set u al in u hande
miin her echites die dat verstoet
seide bi gode jonfrouwe goet
hets waer ghi biedt mi grote ere
maer sint hier steet soe vrome i here
alse es jonfrouwe margrieten broeder
sone wille god no siin moeder
dat ic vore hem sal priis ontfaen
ende hi daerbi sal stille staen
maer maecten van den lande voget
want in hem es alle doghet
hine sal u niet laten onterven
hi salt verweren of sterven
ende ic helpem met alle miere macht
eusebia die wel was bedacht
seide ic en kinne des ridders niet
noch hoe dat siin vader hiet
miin her echites hi seide
sinen vader ende sier moeder beide
saghic die mi wel ontfinghen
het siin liede van hoghen dinghen
weerdich hertoghe ende rike
es siin vader sekerlike
ic seggu dat wel te voren
en ware margriete niet verloren
alsi was bi onghevalle
daer si droeve bleven om alle
si ware worden sekerlike
conincginne van vranckerike
dat een merre conincrike si
dan grieken es gheloeves mi
ende ermenie es dat wanic mede
deere die mi haer vader dede
die was overtulliic groet
die ridder es oec sonder ghenoet
van dogheden gheloeves mi
bi der trouwen die ic si
sculdich u jonfrouwe ende minen vader
ware trike miin algader
ende en mochtic selve niet striden
ic cosene in desen tiden
tenen momboere van den lande
men doeter ane menegherande
vordeel mede ende ere
eusebia seide sidermere
dat ghiit raet willict anegaen
ghi heren duncket u wel gedaen
seide si die welghedane
die liede rieden hare vaste ane
dore dat hine priisde soe sere
mettien riepen si den here
van daer hi bi siere suster sat
die hem vertelt hadde dat
dat hare sint was ghesciet
dat sine in den woude liet
miin her heinriic quam te rade
eusebia bat dore ghenade
echites dat si hem seide
haren wille sonder beide
doe antwerde die baroen
dat hiit gherne soude doen
miin her echites seide here
miin jonfrouwe groet u sere
ende oec alre doghet
ende dat ghi wel verdienen moget
ende gherne dore uwer suster wille
dier men hier lude of stille
alle ere heeft ghedaen
dat moeti verdienen saen
ende miere jonfrouwe staen in staden
al tfolc heeft gheraden
dat si u wilt mombore maken
van algader haren zaken
ende dit orloghe op u laden
si sal u lonen noch met staden
na hare goeder liede raet
daer hare bi te doene staet
ende si selen alle anegaen
wat ghi hem heten selt bestaen
ende selt wesen hare alder here
bi gode here dats grote ere
ende ghi moget gherne siin
ende ghi siit oec sculdich ridder fiin
ende mach u segghen oec waer bi
ghi siit goet ridder edel ende vri
ende van den goeden wtghelesen
dies sidi weduwen ende wesen
sculdich te stane in staden
waer dat ghise vint verladen
dits ene sake ridder fiin
dat ghi hare moet gehelpich siin
dander es dat hare wedersaken
onse wet wedermaken
dat ghi sculdich te weerne siit
ende elc ridder telker tiit
terde es dat si heeft ghehouden
in spele ende in vrouden
uwer suster langhe wile
die van huus es menege mile
ende hier bi her ridder coene
sidiit te rechte sculdich te doene
miin her heinriic diet heeft verstaen
ser echites antwerde saen
god loens miere jonfrouwe sere
twaren si doet mi grote ere
meer dan ic verdienen mochte
daer bi waert dinc die niet en dochte
dat ic ware voget van haren lande
si hevet riddren menegherande
vrome ende coene waert dat si
ic segt u wel jonfrouwe vri
dat ghi mi segt dats maer sceren
wie sout bat dan verweren
dan echites die daer steet
ende sekerlec boven gheet
van ridderscape alle die leven
magic hem eneghen raet gheven
of met daden bistaen
dan sal ic niet laten gaen
hi es van riddren bloeme
ende noch beter dan ic noeme
ofte noemen mochte soe es hi
ende oec u man vrouwe vri
ghevet hem dats mere ere
dan ghiit gavet enen vremden here
nochtan met rade ende met daden
sal ic u gherne staen in staden
her echites antwerde van ermenie
nemmermeer en wilic dat gescie
dat ic hier int keyserrike
vor u sal ere hebben dus haestelike
soe vrome ghi siit soe wel geboren
ende van ridderscape soe vercoren
maer sint dat miin jonfrouwe ghebiet
dat kinne god in naems niet
als ic u wiste in den lande binnen
al soudicker here mede winnen
constantinople altemale
nu doet hovessceit ende wale
ende wert mombore miire jonfrouwen
si salt u emmer lonen met trouwen
die maget baets hem oec vriendelike
soe daden alle die van den rike
ende margriete die suster siin
ende seide lieve broeder miin
doet gherne miere jonfrouwen gebot
want si heeft mi dat kinne god
gheweest ene goede vriendinne
her heinriic seide sint icker inne
comen moet soe doe ict gherne
u allen en pinics mi niet te werne
maer sal doen mine macht
god verlene mi die cracht
soe dat ic verdienen moet
jonfrouwe die ere die ghi mi doet
nu es die ridder van den lande
voget ende staet al in sine hande
hi seide ten heren die daer waren
ghi heren na dat hier es ghevaren
soe behoevic wale raet
ic biddu nadat hier staet
dat ghi ons raet wat wi best doen
hier leit menich baroen
die hem pinen in allen sinnen
hoe si die stad moghen winnen
nu siin wi hier een deel liede
ende dochte mi goet opdat ment riede
echites ende ghi alle mede
dat wi merghen uter stede
voeren tote in hare here
alsi meest waren sonder were
met ccc mans crachtelike
ende van salencen die coninc rike
entie grave van crifdore
souden houden die porte vore
met al den ghenen van der stad
en ware dat si saghen dat
dat wi te sere waren verladen
soe quamen ons dan ten staden
dit dochte mi ghedaen wale
echites seide dese tale
dunct ons allen goet wesen
entie raet sciet mettesen
ende keerden alsoe ter herbergen wert
sonder die men te hove beghert
ende men ghinc eten in die zale
miin her heinriic vraghede wale
miin her echites wat hi riede
wat riddren wat liede
met hem souden wtvaren
des ander dags sonder sparen
dat si bereet waren tilic ghenouch
si dadent ende smarghens vrouch
stonden op die ridders coene
die hem bereiden tesen doene
ende voeren in der heyden here
die si vonden sonder were
ende slougher doet een groet getal
int here wert groet gescal
die sere riepen verraden verraden
wat si riepen die onse daden
die soudaen vinc ten wapenen sonder sparen
ende alle die met hem waren
ende demophon die broeder siin
ende menich sarrasiin
dese quamen sere ghesleghen
entie onse hem jeghen
vromelike alse ridders coene
ende alle waren van hogen doene
van sissia die coninc rike
ende van edissen die ghelike
maecten hem vorbaerst ende quamen voren
den enen ontmoeti wel ter core
miin her heinriic ende seide
ghi comt te mi tuwen leide
die coninc hadde grote cracht
ic seggu dat hi cleine acht
op miin her heinriic entie sine
maer rechte siin spere sonder pine
ende stac her heinriic alsoe
dat hiis wel na onvroe
was worden en hadt dartsoen gedaen
hi ware ter erden neder ghegaen
maer miin her heinriic gheraecten weder
dore scilt dore halsberch ende dore leder
dat hi doet viel int sant
nu over in der duvele hant
riep lude die limborchghere
miin her echites hilt ter were
ende gheraecte den andren soe
dat hem ontwincte no ontvloe
opten cant van sinen scilde
weder hi wilde of en wilde
hi moeste tumelen van den perde
ende bleef vertorden op die erde
die riddren waren vrome beide
ende daden grote vromicheide
op there dat brachte die soudaen
niemen en constem wederstaen
si sloegen doet dat vore hem quam
demophon die ridder lofsaem
sach echites werken wonder
ende vercoesen besonder
ende reet te hem wiichgier
ende seide brinct u de duvel hier
u enten riddre metter manen
eusebien die ghi selt wanen
trouwen seldi hier verliesen
deen van tween moet ghi hier kiesen
of sterven al hier ter stede
soe u gheven in miin ghelede
dat een moet emmer siin
echites die stoute ermiin
seide twaren in gave u niet
tquaetste haer dat ghi hier ziet
hangen an miins perts stert
maer mi hevet herde onweert
dat ghi mi dit legt vore
nu weert u of ghi cont ter core
wi moeten sien wi vromer si
van u her coninc of van mi
doe lieten si te gader loepen saen
ende elc ghinc op andren slaen
met groten slaghen langhe wile
men hadde wel ene halve mile
moghen riden daer binnen
dan deen opten andren ghewinnen
een twint en conde niet
die coninc van salencen die siet
dat die sine waren verladen
woudem comen staen in staden
alse hi dede crachtelike
miin her heinriic die vromelike
wederstont des soudaens here
vacht altenen met groten ghere
niemen en constu ghevisieren
die grote daet van dien ii heren
doe quam die coninc toe slaende
die den heren sere vermaende
dat si hem weerden vromelike
echites die crachtelike
jegen heren demophon street
die hem weerde wel ghereet
sach die hulpe van der stad
ende vermonteerdem een lettel bat
ende hief tswert met beiden handen
ende waenden slaen toten tanden
maer demophon die deghen
warper vollic den scilt jeghen
daer hi den slach op ontfinc
mettien soe quam die coninc
van salencen toe ghevaren
op demophon met groten scaren
ende dreefen achter int here
dies hadde demophon dere
dat hi ontfloen was alsoe
entie onse reden toe
ende dreven den soudaen achter
dies hi hadde groten lachter
maer miin her heinriic die coene
vacht soe dat men van sinen doene
tellen groet wonder mochte
dat menich sarrasiin becochte
die wile dat dus vluchtich waren
die sarrasine quamen ghevaren
twee conincghe met haren scaren
die gheliic den duvel ghebaren
die coninc van den woesten sande
ende van den makebeeuscen lande
si maecten herte den sarrasinen
ende wederstonden met pinen
van salencen die coninc goet
ende daden hem groten toren moet
demophon die met hem keerde
ende dien therte sere verseerde
dat hi vlien moeste dore noet
sine slaghe waren groet
ende quam heren heinriic ten ghemoete
dien hi ansprac onsoete
her ridder seiti wat waendi
minen broeder den soudaen ende mi
verdriven wt desen lande
neen ghi niet het ware scande
waer men ons ghewoeghe
het ware bat van onsen ghevoeghe
dat ghi ons hier rumet tcriit
soe seldi eer vespertiit
hout mi mamet ghesont
inne woude niet hebben teser stont
tgoet dat al die werelt heeft
indien ghi mi ontbleeft
inne sloughe u doet met minen sweerde
her heinriic dien dit deerde
seide twaren ghi segt waer
ontfloe ik u dat ware swaer
het soudu deren wetic wel
ende selve gheric oec el
dan u tontvliene of tontgane
maer nu proeft ende tast ane
of ghi mi verwinnen moget
laet sien waer toe ghi doget
hebdi doghet ghi moetse baren
want mi en modi niet ontfaren
ende ic en dincke u niet tontfliene
sidi vrome soe hebdiit siene
doe lieten si te gader loepen
deen van den tween moet becopen
dat vergadren moghen si
miin her demophon die ridder vri
stac heren heinrike soe
twaren dat hi wel na doe
was ghevallen op die erde
maer dat die manen van den perde
ende stegereep daer hi hem an onthilt
oec gheraecti boven den scilt
heren demophon soe vromelike
dat wel na die coninc rike
ghevallen was van den peerde
doch haddiis dat hem deerde
dat hi hem den helm wtstac
miin her demophon hi sprac
twaren her ridder die steke was swaer
want miin helm bliift liggen daer
nu weert u ter goeder trouwen
doe ghinghen si hem onderhouwen
swaerliic ene langhe wile
wel omtrent ene halve mile
soe had gheweest na minen wane
maer doe quam ghesleghen ane
die coninc van egypten wert
met meneghen torc onververt
ende voeren miin her heinriic toe
trouwen ende god die doe
ghesien hadde die were
die doe dede die limborchere
hi hadder ave gheseit wonder
alse een leeu ghinc hi onder
ende wederstont die scaren breet
ic weet wel dat siin swert sneet
bat dan ic ghesegghen conde
hi slouch daer meneghe grote wonde
ende meneghen slouch hi doet
maer op hem quam there soe groet
dat die conincghe van egypten
blide waren dat si beclipten
ende si beringheden met menegen man
en si dats hem god an
hi bliift doet of ghevaen
want si ghingen op hem slaen
in allen siden crachtelike
god hoede miin her heinrike
die hem weerde wat hi mochte
alle sine lede hi dore sochte
ende slouch doet dat vore hem quam
entie ridder lofsam
wart verladen al te sere
doch so quam hi an den here
den coninc selve vromelike
ende hief tswert deghenlike
ende slouch den coninc ten kinne toe
die ghesien hadde doe
tghecriit dat die heyden maecten
die soudens sere meshaken
ende sere te vliene begonden
met meneghen diepen wonden
hi souds hebben gehadt feeste
maer doe quamen seit die geeste
beide die conincghe te hande
van makabien ende van den woesten sande
ende met meneghen sarrasiin
ende voeren opten ridder fiin
met ghescutte met stralen
god en doet hi moet betalen
metten live siin ghelach
maer die ridder die hem ontsach
herde cleine voer hem ane
ende begonste te slane
opten coninc van makabien
dies darric die waerheit lyen
ware die slach volcomen wale
hi hadden ghesleghen ten gordle tale
maer dat hem een deel ontwant
doch en miste die ridder faelgant
siit seker altemale niet
want eer hine hem ontkeren liet
soe moeste in sine hersenen baden
van hem bliift hi meer ontladen
maer die sine scoten toe
ende dander coninc die niet en vloe
ende demophon soudaens broeder
ende xl ammirale vroeder
ende menich stout payin
die alle siins ghierich siin
ende slouchen op hem crachtelike
nie en hoerde man des ghelike
hoes enich ridder mochte ontstaen
maer wat hi mochte bevaen
binnen slages moeste emmer doet
doch soe wert hem in der noet
siin ors inder hem doet ghesteken
dat hi gherne soude wreken
wetic wale haddiis de macht
maer si smouchen met groter cracht
op hem sonder ghenaden
goede hulpe sal hem te spade
comen wanic god en doet
mettien saget een ridder vroet
ende voer te echites ghereet
die op dander side street
crachtelike ende wrachte wonder
here seiti ghinder onder
altemale gheen heyden here
leit ghevallen die limborchere
wanic op hem es al die noet
ic vruchte hi sal bliven doet
vaert hem vollec in staden
want hi es al te sere verladen
miin her echites die dat verstoet
wart droeve in sinen moet
ende voer darwert al verwoet
den iersten dien hi ontmoet
wetic wel dat hine ontfinc
dat hi nemmermeer en ghinc
dat was die coninc van archadie
doe voer echites van ermenie
vort ten ridder onververt
die hem crachtelike wert
ende heeft ghesleghen in die noet
van den woesten sande doet
die coninc ende hadde dors bescreden
mettien quam inghereden
die stoute ermiin echites
ende toende wel dat hiere es
siin lieve gheselle in bedraghe
want wat hi bevinc binnen slaghe
moeste die veyghe doet ontfaen
dwonder dat daer was gedaen
en mochte vertellen gheen man
ne ware dat hem ghinc an
die avont het ware al ten ende comen
maer die grieken hadden ghenomen
scaden want een deel ter doet
vle bleef in de noet
maer der heyden coenroet
datter was soe overtallic groet
datter bleef opten velde
hine leeft niet die u vertelde
dus voeren donse in de stad
ende dander ten tenten wert al mat
ende waren stridens al moede
doch waren si op hare hoede
die heren die in de stad waren
quamen ten tenten alle gevaren
te hove daer wel was ghedient
die verloren hadden haren vrient
waren droeve banderside
waren si oec herde blide
doe si wisten dat si doet
hadden in den stride groet
vi ghecroende conincghe
ende voeren in sonderlinghe
dus dochtem theerscap minken
enter heyden cracht crincken
dies boden si hem twaren
dat si weder wtvaren
des anders dages wouden tilike
nu hort van miin her heinrike
die kivitein was van den lande
soe wat riddren diene becande
die hem ghehandelt heeft
groten priis hi hem gheeft
ende oec elken vromen knapen
dat hise wecten ten ridderscape
ende dedem meneghe ere
soe dat si begherden sere
sandersdages te hebben striit
si ghingen na die etentiit
beide riddren ende cnapen
ter herberghen wert slapen
die heydene die in de tente laghen
die hem nu een deel ontsagen
meer dan si te voren daden
ghinghen hem alle beraden
ende seiden here nu hier te rade
wi hebben ghehadt scade
bi den heren van der stad
entrouwen wi moeten ons bat
versien ende wiseliker
al siin wii een deel riker
si hebben vrome liede binnen
nu raet ons hoe wi ghewinnen
dese stad al essi groet
woudi ghi hads clene noet
dus te lighen gheloves mi
seide die coninc van persi
die soudaen antwerde den coninc
ende seide dits ene selsen dinc
waendi dat ic hier ligghe gherne
nenic mine staets niet tontberne
ic verliese coninge ende ammirale
nenic niet dat wetic wale
dat mi sere jeghen es
des siit seker ende ghewes
diere ic noede weder onbere
soe helpe mi mamet dien ic ghere
ic ligghe hier al miin leven lanc
of ic winse an haren danc
ende werpen die stad ter neder
ic wille ommesenden weder
in heydenesse altemale
om conincghe ende ammirale
opten ban van minen lande
neen here dat ware scande
seide die coninc van putriin
sent wi liede ghenouch siin
te bestridene de stad
maer wel radic dat
dat mense merghen asselgiere
ende seggu in welker maniere
ghi selt in dene side wesen
met vele ridders wtghelesen
ende oec die coninc van persi
entie coninc van synai
die coninc van der doeder see
ende noch andre conincge mee
die coninc van nilo der vloet
die coninc van india docht u goet
die coninc van nortspaengen mede
selen u helpen telker stede
ende oec radic banderside
sal u broeder demophon riden
ende sal bestriden die stad van daer
met hem sal riden vore waer
van capadochien die coninc wreve
dien god vele eren gheve
van orienten die coninc
sal met bestaen dese dinc
entie coninc van cosdriin
entie coninc van putriin
sal mede daer varen
ende sal die scaren achterwaren
die soudaen heeft al toe
ghehoert wat die coninc doe
gheseit heeft behagedem wale
hi seide bi mamet u tale
here her coninc behaget mi wel
waren die kerstine alsoe fel
dander heren die hier siin
ende saghen alsoe gherne die ere miin
alse ghi doet here wet wale
wi worpen morghen die stad te dale
smerghens doe die dach ontspranc
was int here groet gheclanc
onder die sarrasine
die dat dore ghene pine
laten sine willen die stad
souken die hem es ghehat
ende wapendem haestelike
nu hort van miin her heinrike
doen hi vernam dat ghescal
ontboet hi sine liede al
ende seide ghi heren laet ons sien
werwert die heydene willen tien
eer wi jeghen hem wtvaren
swighen wi ende laetse ghebaren
ende laet ons sien wat si willen
ende daerna selen wi ons stillen
ende werken nadat wi sien
waerwert si hem tien
dat loveden si alle twaren
die heydene die ghewapent waren
quamen asselgieren die porten vaste
clene ontsaghen si die gaste
ende in dander side die soudaen
soe vreeselec dat niet ontgaen
die stad en mach sine hebbe ontset
haesteliic al onghelet
miin her heinriic sach toe
ende sprac den heren toe
tlanghe letten es ons quaet
ic wille ons gheven goeden raet
opdat u allen duncket goet
ic segt u echites wat ghi doet
nemt met u een deel liede
ende vaert jeghen demophons mayseniede
binnen desen sciet die raet
ende elc tsinen wapenen vaet
echites ondede die porte vore
entie grave van crifdore
voer wt haestelike
ende van putriin die coninc rike
die raet was van desen stride
quam vore ghesleghen met nide
hi woude den soudaen wel dienen
hi voer meer dan hem tienen
daer hi echites ontmoete
ende soe swaerlike groete
metten ende siins speren
inne wane niet hen ware gheveren
in sinen buuc en hadde ghedaen
dat hi was in den scilt ontfaen
hier bi en quetste hine niet
maer eer echites van hem sciet
gheraectine in die borst voren
dat tspere banderside quam dore
ende viel doet op derde
demophon dien dit derde
rechte siin spere ter steke
ende reet gruweleke
echites ten ghemoete
ende hadden gheworpen onder voete
maer dat bi aventuren quam
dat hi dors bi der manen nam
ende onthilt hem daer mede
doen trocken si die swerde ter snede
ende ghinghen hem onderhouwen
hare een moets berouwen
wanic wal eer si sceden
ne ware dat doen quam ghereden
van capadochien die coninc
die de grave wel ontfinc
van crifdore metten spere
daert toesach al dat here
dat hi viel van den orsse doet
doen wert daer die striit groet
tusschen die torken entie van binnen
die coninc van cosdriin waende winnen
ende maende vriende ende maghe
dat si slaen grote slaghe
doe voer hi helpen demophonne
en leeft man onder der sonne
die nie sach tenegher stede
soe wel soet echites dede
hi hadde ghehadt demophon doet
en hadt ghedaen die hulpe groet
die hem die van cosdriin brachte
doe voer echites met crachte
den coninc alexander jeghen
dien hi saen hadde versleghen
doen wert die wiich staende groet
in beiden siden blever doet
soe vele dat onghetalliic si
nu latic striden dien riddre vri
ende willu seggen vort
hoe dat voer uter port
van salencen die coninc wert
tere andre porten wtwert
van salencen die coninc wiis
die gherne verdiende lof ende priis
voer wt jeghen den soudaen
daer hi swaerliic was ontfaen
want die soudaen was in hoeden
si moghen hem wel stridens vermoeden
in beiden siden na minen wane
die soudaen begonste te slane
metten sporen den coninc ten ghemoete
met enen spere herde ontsoete
soe dat die coninc viel ter neder
entie coninc gheraecten weder
soe dat beide man ende pert
die voete keerden opwert
doe quamen die andre an
ende groet striit daer doen began
van beiden den heren die vernamen
siit seker dat si te gader quamen
daer meneghe vele int beghin
den soudaen drouch siin sin
sere ten goeden coninc wert
die weder alsoe sere beghert
ende ghinghen sere onderslaen
het ware over den enen ghegaen
en ware die coninc van persi
entie coninc van synai
die vreeseliic quamen toe
die ghesien hadde doe
hoe vromeliic hem die grieken weerden
jeghen die ghene die hem deerden
hi soudse prisen te rechte sere
ne ware het wasser vele mere
der heydene dant der grieken waren
god onse here en wilse sparen
soe hebben si tarchste al te verre
die soudaen hi wart erre
dies si vore hem soe duren
ende slouch ter selver uren
enen vromen ridder doet
daer rouwe om was herde groet
ende seiden werdu ghi heren
si en moghen ons niet ontkeren
si bliven hier alle versleghen
mettien quam toe ghesleghen
van mesopitonien die coninc
die gheliic aneghinc
den coninc van salensen wert
die haesteliic vertoech siin swert
ende gaf hem op thoet enen slach
daert menich heyden toesach
dat hi doet viel op die erde
dat den heydenen sere derde
ende ghinghen den grieken sere toe
maer die ghesien hadde doe
dat houwen ende dat wederslaen
entie grieken achtergaen
tote vore hare ameyde
soude clagen hare jammerheide
si waren alle versleghen bleven
of ghevaen of verdreven
en ware miin her heinriic niet comen
toten stride met hem somen
die hi van achter toebrochte
ende riep lude wat hi mochte
grieken grieken wert u sere
ic ben her heinriic u here
doe voer hi in den stride swaer
den iersten dien hi gheraecte daer
was die coninc van der doeder zee
dien slouch hi den helm ontwee
entien helm al mettien hovede
dat hine toten kinne clovede
daer groet rouwe om was
ende hi slouch vort als ict las
twe ammirale dat si doet
vore hem vielen in die noet
ende riep weerdu edel heren
wi selen hem onser voeren leren
dus slouch hi der heydine vele
dat met hem ghinc al uten spele
die grieken vercoeverden sere
ende van salencen die here
dreefse weder achterwert
entie riddre onververt
miin her heinriic voer met hem
diere niet verslouch men
dan al datti bevaren mach
die coninc nilo diet toesach
seide in can niet gedoghen
dat dese man doet vor miin oegen
minen vrienden ende minen magen
ic moet proeven sine slaghen
ans mi mamet entie mine
gheert hi miin liif soe ic tsine
ic sal eer proeven sine cracht
hi hief tswert met al sier macht
ende voer heren heinriic slaen
dat wonder was hoe hiis ontstaen
mochte doch soe seidi
mi dunct her coninc ghi meint mi
trouwen ende god an u ghelaet
nu moetic proeven hoet mi staet
dat ic jeghen conincge scerme
hi trac tswert ende recte sine arme
ende slouchen boven op siin hoet
dat tswert ten tanden in scoet
miin her heinriic sprac ende louch
bi gode her coninc ghi hebt genouch
becocht dat ghi ane mi quaemt
mi dunct dat ghi u des striids scaemt
ghi nict soe sere nederwert
entie ridder onververt
vacht utermaten sere
ende van salencen die here
entie andre heren diere waren
nu latic dese striden varen
ende seggu van echites vort
die street in dander side der port
echites ende van crifdore
die grave die wel street ter core
wrachten wonders al te vele
het ghinc met hem al uten spele
want demophon was hem swaer
ende menich ander heyden daer
dies waren si in hare veste gedreven
sine leven niet diet bescreven
hoe swaer echites te moede was
die boec seit daer ict in las
dat hi daer meneghen verslouch
ende oec was hi dicke genouch
ane heren demophon comen
maer het wart hem emmer benomen
enter heydene was al te vele
dat metten onsen uten spele
ware al te swaerliic ghegaen
en hadt van athenen ghedaen
die oude grave echites vader
ende siin volc al te gader
die doe ten wighe ierst quamen
wel gherust maer doe vernamen
die grave dat comen ware
siin sone ende oec die mare
dat die keyser ware doet
ende eusebia in der noet
dedi sine heervaert ghebieden
ende quam daer met velen lieden
maer doe echites vernam
dat siin vader met hem quam
wert hi utermaten blide
ende voer tote in den stride
ende hieten willecome wesen
maer ghene antwerde gaf hi te desen
maer street vromelike
nie en sach man dier gelike
noch selke daet van ouden man
want wat hi binnen slaghe gewan
moeste vore hem wiken
men mochten wel gheliken
roelande ende oliviere
hi hadde soe overvrome maniere
datten die sone te wonder anesiet
doe seidi sone en stridi niet
wat doedi dan hier dats lachter
nu soudi u weren alse ghiit hadt tachter
siet hier die heydene sere striden
ghine sout u niet vermiden
noch oec sparen vaert in
echites peinsde in sinen sin
helpe god of mi god onde
dat ic iet gheliken conde
minen vader soe waric vrome
men priist mi sere waer ic come
maer siins ghelike en wardic nie
na dien dat ic hier sie
ic wille mi pinen nochtan
hem te slachten opdat ic can
mettesen worde slouch hi doe
den iersten dien hi quam toe
dat was die coninc van orient
wee hem dat hiere was omtrent
want hine slouch ten scoudren boven
ende heeften mids ontwee gecloven
daert siin vader toesach
sone seiti dien slach
moet wesen ghebenediit
nu wetic dat ghi siit
echites miin lieve sone
nu wert u hier eist te doene
doe ghingen si hem onderslaen
mettien vergaderden saen
ane demophon den coninc
diene swaerliic ontfinc
soe deden demophon weder
hi hadden ghesleghen neder
en hadt ghedaen siin aertsoen
ende echites die baroen
gheraecten een lettel bat
soe datti den sadel daer hi in sat
rumen moeste al dediit noede
ende moeste vallen onder die doede
maer haesteliic spranc hi op
ende gaf echites enen clop
metten swerde op thoeft boven
inne wane niet en hadde gecloven
en hadt die goede helm gedaen
doe quamen toe ghesleghen saen
die heydene vreeselike
ende slouchen op hem crachtelike
ende hi weerdem met groter cracht
dit durde tote in de nacht
dat die striit was swaer
die coninc van costriin was naer
dan ouden grave ende wouden slaen
maer die grave greepen saen
in beide sine arme ende voerden in de stad
wien soet lief ofte leet was dat
doe scieden si in beiden siden
demophon en conste niet verbliden
dat sine conincge siin verloren
viere blever doet te voren
ende nu esser een ghevaen
nu en weet hi van rouwen wat angaen
nu willic u doen weten vort
hoe in dander side van der port
miin her heinriic entie sine
streden jeghen die sarrasine
die hem crachtelike weren
maer diene saghen gheberen
dochten wel dat hi was erre
die coninc van persi en was niet verre
van hem dat sceen hem wel
want sine slaghe waren fel
op miin her heinriic dat was waer
maer doch gheraectine daer
opten helm al was hi vast
dat hi was siins lives gast
enter erden viel doet
den soudaen dien dat verdroet
swoer bi mamet sinen here
hi saelt hem ghelden soe sere
hem sal rouwen dat hiit dede
hi verporrede sine lede
ende voer heren heinriic ane
ende begonste op hem te slane
soe vreeseliic dat wonder was
dat hiis metten live ghenas
hi seide bi mamet glottoen
ghi moet uwen ende doen
miere heren hebdi soe vele doet
weerdu wale ghi hebbes noet
gi blives hier endelike
die ridder antwerde hovesscelike
twaren here het mach siin waer
maer een gedreicht man leeft wel xxx jaer
hebbic dicken seggen horen
maer wet wel dat te voren
ic sal mi hoeden can ik
ghi hebt op mi gheslegen i stic
dat u noch onvergouden si
ic ghelt u gheloves mi
doe hief hi tswert ter goeder trouwen
den rechter arm al metter mouwen
slouch hi al af mettien slaghe
her soudaen seiti u maghe
en comen u nemmer soe te tide
ghine wert uwes arms onblide
die coninc van india diet toesach
en sach niet soe droeven dach
den coninc van synai deedet oec wee
enten coninc van der roeder see
ende soudent herde gherne wreken
die coninc van india hadde dorsteken
miin her heinriic dat wetic wale
van besiden en hadde tien male
jonet gedaen geloeft mi das
die miins heren evax cnape was
hi voer den coninc vreeseliic toe
ende hadden versleghen doe
en ware die coninc van synai
maer doch haddi gheloeves mi
ende wonde die hem sceen
ende met verloes dat rechter been
doe wart dbedranc groet ende swaer
die soudaen ware bleven daer
en ware davont niet comen toe
ende sceden moesten doe
dore den nacht diet benam
doe miin her heinriic weder quam
in de stad wert hi wel ontfaen
dies dages waest wel vergaen
hare dinc ten besten soe hem dochte
ende waert dat mense noch sochte
soe wouden si weder riden wt
maer buten was groet gheluut
ende rouwe ende toren
want si hadden vele verloren
doe die soudaen ten tente quam
ende sine scade soe groet vernam
van den conincgen die hi verloren
heeft haddi groten toren
siins selves verlies dats waer
was hem boven al te swaer
ende xx conincghe die hi verloes
dies was hi welna sinneloes
ende weende utermaten sere
ende vloecte mamet sinen here
ende alle sine gode mede
hi seide dat mamet en dede
niemen helpe dies hadde te doene
jeghen die kerstine baroene
dies versprac hine herde sere
ic en wane niet sem mine ere
hine hadden te stucken gheslegen
en hadder niemen gheweest jegen
demophon die broeder siin
ende oec menich sarrasiin
diene castiden herde sere
mettien stont op een here
die coninc van synai was
ende seide here gheloeft mi das
ghi hebt onrecht herde groet
dat ghi oplegt desen noet
mamet dies en hevet scout
wat machiis dat hi u onhout
es ende ons allen mede
ende ligdi hier vore dese stede
die memet sere haet
want sine herde sere versmaet
ende al dat an hem gheloeft
banderside soe sidi thoeft
van heydenesse altemale
ende moghetse doen comen wale
alle die ghene die mamette dienen
nu comdi met conincgen ii warf tienen
ende liet dandre alle daer
dies seggic u al over waer
dat hem mamet belget sere
maer hare god ende hare here
die striit met hem vromelike
dies riedic wel her coninc rike
woudiit dat men sende in de stad
ende ane hem ghecrege dat
dat men hadde ene maend vrede
tusscen ons entie stede
ende ghi daer omme sendet weder
om hoghe ende om neder
in heydenesse altemale
om conincge ende ammirale
ende van den lande den achterban
siit seker dat die dusentechste man
hier met u niet en was al
die hier noch met u comen sal
dit radic wel dat ghiit doet
duncket den andren goet
die overmoedeghe soudaen
die wel den coninc heeft verstaen
het dochtem wesen herde goet
ende wille dat ment soe doet
hi sende in die stad ane die heren
sinen broeder met groten eren
her demophon den coninc
ende meneghen andren jongelinc
doe hi binnen der stad quam
enten miin her heinriic vernam
ontfinc hine herde eerlike
ende echites al die ghelike
si daden hem die meeste ere
die nie ghedaen was enen here
beide heren ende vrouwen
doe sprac hi met goeder trouwen
te miin her heinriic tier stad
here seiti wetti om wat
ic hier comen ben tote u
wi hebben hier ghestreden nu
daer wi scade af ontfinghen
van vele onser conincghen
ende ghi hebt oec vele liede verloren
dies riedic gherne woudiit horen
ene maent enen vrede
ende wi onse doede hier mede
verberren mochten eerlike
alse wel betaemt conincgen rike
entie asscen souden wi met ons voeren
ende in mamets capelle vermuren
hem theren ende haren gheslachte
alst wel betaemt conincgen te rechte
miin her heinriic die dit verstoet
antwerde den coninc vroet
bi gode here dits clene bede
maer doch en doe icker gherne mede
en si bi ghemeinen rade
ghi ligt hier ende doet scade
groet hier in mier jonfrouwen rike
met here vermoghelike
dat si qualiic mach ghedogen
inne wane niet si en sal poghen
om u te verdriven mach si
here dat seggic over mi
maer doch willics mi gherne beraden
doe ontboet hi met staden
om die heren alle ghemeine
van der stad groet ende cleine
ende deedt hem allen verstaen
wat daer ontboet die soudaen
ende vragedem wat siere rieden toe
deen seide ic rade ment doe
dandre seiden het ware quaet
doch droughen si in haren raet
dat siis niet en wouden doen
mettien quam loepende i garsoen
in midden den raet ende seide
te heren echites sonder beide
here ic hebbe ghinder vernomen
twee cnapen die u zoeken comen
ende u bringhen bodscap groet
u oem die coninc hi es doet
ende u moye van ermenie
ende ontbieden u die
dat ghi comt trike ontfaen
hier binnen quamen ghegaen
in die sale die graven beide
na dat mi die jeeste seide
doe groeten si altemale
die si vonden in die zale
ende echites alles te voren
ende seiden dat siit alle hoeren
here u groeten alle die
die behoeren te ermenie
hertoghen riddren ende graven
ende doen u weten dat begraven
die coninc es ende sine vrouwe
daer trike om hevet groten rouwe
dies ontbieden si u dats waer
dat ghiere comt oppenbaer
ende ontfaet dare u lant
doe antwerde die ridder faeliant
bi gode inne mochter nu comen niet
ic wane ghiit wel selve siet
want miin jonfrouwe es in orloge groet
ende in mach hare in deser noet
niet avegaen no en can
want bi gode ic ben haer man
van den goede van athenen
maer ghi heren selt keren henen
ende selet besetten wale
tote dier wilen ende dien male
dat miin jonfrouwe verledicht si
ende dan comic gheloeves mi
met al der haest die ic vermach
ende en sparen nemmer dach
die boden antwerden saen
twaren here het ware mesdaen
want die coninc van monbrant
die wilt comen te hant
dat conincrike asselgieren
ende en wilt niet langher vieren
inne wane niet hiere nu binnen si
echites seide nu mach mi
wel deren dat ic leve
eist dat ic miere vrouwen begheve
dats lachter mi niet clene
ende latic oec miin lant allene
soe wetic wel te voren
blivet sonder slach verloren
hier toe behoevic wel raet
ten heren seiti ghi verstaet
wel minen noet gheraet mi
die limborghere seide dat si
ic rade wel dat ghiere vaert
die stad bliift wel verwaert
met goeden lieden tes ghi keert
en siits een twint niet beseert
nu hoerde miin her demophon toe
wat daer ghesproken was doe
ghi heren seiti wildi
een lettel nu ghehoeren mi
ic sal u gheven goeden raet
na dien dat hier staet
ghi siit herde vrome liede
het ware scade dat u messciede
soe helpe mi mamet so dunct mi
maer na dien dat comen si
gheeft mi vrede i half jaer
ende wildi vaert dan daer
ic salne weder stedegen varen
ende dan modi sonder sparen
varen soccorsen u lant
doe antwerde die ridder faliant
echites wat holpe ons dat
ende hier niemen uter stad
en mochte varen no keren
ende banderside soude men onteren
tlant al comme verre ende bi
neen here gheloeves mi
alsoe en soude niet siin die vrede
ic woude wtvoeren die van der stede
tote in onse here
ende wederkeren sonder dere
ende cochten ende vercochten
met goeden peyse dat si brochten
ende sonder enege scade te doene
souden liggen die baroene
dit riedic ende dade oec wale
docht u goet altemale
die heren worden doe te rade
waert dat men soe dade
dat die vrede ware goet
sint echites varen moet
doe seide echites ten coninc rike
wildiit houden na dese gelike
ic salt raden dan den heren
hi seide jai sonder keren
dus wert die vrede besproken daer
te durne dat halve jaer
nu woude demophon wederkeren
ende nam orlof an die heren
die hem baden vriendelike
dat hi den soudaen rike
ontbode hoet ware ghegaen
ende wat datter ware ghedaen
ende hi dien nacht dor hare minne
bleve met hem daer inne
si waren siere gheselscap blide
sint ic u ierst sach in den stride
sprac echites behagedi mi
bi gode wel her coninc vri
waerdi kersten na onse zede
soe mochte men prisen u vromichede
want ghi siit van allen ridders bloeme
ende beter vele dan ic vrome
dies begheren wi her coninc here
bi gode u gheselscap sere
daer omme bidden wi u dat ghi hier
tammeer bliift her coninc fier
ende ontbiet den soudaen dat
hoet hier vergaen es in de stad
miin her demophon die dat siet
hoe wel men daer siins pliet
hem behagede herde wale
dat si daden altemale
ende hare geselscap haddi lief
dies dedi al haer gherief
ende hi bleef den nacht al daer
den soudaen ontboet hi al oppenbaer
hoe dat hi hadde ghevaren
ende dat hi den vrede twaren
hadde ghegheven i half jaer
ende hi moeste met hem daer
bliven dore hare bede
dore die ere die men hem dede
doe die soudaen dat vernam
siit seker dat hem wel bequam
die vrede die daer ghegheven was
na dat ict in den walsche las
maer de ere die si daden demophonne
en leeft man onder der sonne
die u vertellen soude moghen
dore hem waren si alle in hoghen
doe ghinc men daer die tafle leggen
wat soudicker vele af seggen
eusebia die keyserinne
nam met enen bliden sinne
demophon metter hant
ende ghinc daer siit scoenst vant
entie coninc neven hare
ende daer na sat oppenbare
van salencen des coninx dochter
dies hi was vele te sochter
want si boven mate was scone
met eren mocht si dragen crone
esioene hiet die maghet
scoenre kint ghi noit en saghet
die coninc hare vader satter naer
ende jonfrouwe mergriete dats waer
ende doude grave van athenen
die ridders saten alle henen
hare entare in die zale
daer was ghedient herde wale
van meneghertieren gherechte
beide vore heren ende vore knechte
wat soudic daer af maken vele
daer speelde venus van haren spele
ter hogher tafelen daer si saten
si dede dat si niet en conste ghelaten
want hovessche liede veet si meer
ende scone ende edele vele eer
dan si doet donsuvere domme
ic wane siit doet daer omme
dat sise vele bat hantieren
demophon was goedertieren
ende tusschen ii hoghe magede sat
siere herten was te bat
ne ware venus diene scoet
hi wert bleec ende herde roet
menich warf ende varweloes
want hem dochte dat hi vercoes
een dat alrescoenste kint
dat hi sach vore no sint
dat was van salentien esioene
hem dochte dat hi wel mochte woenen
met hem euwelike aldaer
minne maecten dat was waer
soe in dole dat hi en weet
niet wel wat hem overgheet
minne hilden ghevaen
al woudi hine conde ontgaen
ende altermale dat si doet
dunct hem utermaten goet
hi sprac te hare vriendelike
ende seide bi mamette suverlike
ic woude wi te gader onsen tiit
mochten siin ghewerdediit
ende u int herte alsoe stoede
al en ghecregedi van uwes vader goede
nemmermeer penninc wert
nochtan soudic u al ongespaert
houden al miin leven tenen wive
ic houde noch conincriken vive
van allen soudic u maken vrouwe
want ic u vort blive ghetrouwe
ende wille bliven met live ende goede
dochtic nochtan dat in onspoede
es algader dat ic ghewaghe
want u vader ende u maghe
en gaven mi duchtic u niet
maer duchtic u besiet
of ghi mi iet moghet minnen
soe soudic enegen raet ghewinnen
daer ic u ghecreghe mede
nu berecht mi dore u edelhede
jonfrouwe oft iet dieden mochte
ane u scone oft ict versochte
esioene die scaemde hare
want si weet wel oppenbare
dat hi es heyden al es hi vrome
ende peinst eist dat ic come
dies met vreden ave
soene woudic niet dat men mi gave
maer mi en onthetic hem niet
wat soe miins daer na ghesciet
si seide here siit seker dat
dat ic u an vele bat
welvaert dan enege heyden man
in conde miin herte daer an
niet ghebringhen dat si name
enegen heyden dat hare bequame
maer waerdi kersten dat verstaet
ic souts hebben betren raet
want ghi siit scone ende rike
ende vrome ridder sonder ghelike
ende hier met modiis mi wale
here verlaten tesen male
ende vawi een ander an
jonfrouwe seiti ende of ic dan
kersten worde soudi
u dan keren ende nemen mi
twaren here dat verstaet
dan quame dach ende raet
dan soudic u te bat goeds onnen
dus bleef die coninc al verwonnen
van talen ende met minnen mede
hier binnen men henen dede
die tafelen ende ghinc dwaen
doe ghinc men daer spreken saen
hoe echites soude varen
met riddren ende met cnapen twaren
alse nuwe coninc vaert ten lande
daer visiert men menegherande
hoe hi best henen soude
miin her heinriic seide hi woude
met hem endelike varen
ende vele andre twaren
maer die heren seidenre jeghen
wie dan der stad soude pleghen
ochte si alle varen mede
her heinriic seide eer die vrede
wtgaet selen wi wederkeren
ans ons god tonser eren
doe seide van salentsen die coninc
dat ware ene onsienlike dinc
hier op te rumen de stad
wi moesten versekert siin bat
soudi varen dan alsoe
demophon hoerde al toe
ende seide dat hi gherne voere mede
durde langhe genouch die vrede
hi seide ghi heren nu siit blide
ic sal marghen vrouch betide
varen te minen broeder int here
ende bringhen hebdiis ghere
den vrede maent na dat wi keren
bi mamette die here es alder heren
begherdiit ic vare selve mede
ende bids u op hoveschede
dat ghiit laet u lief wesen
miin her heinriic antwerde te desen
bi gode ger coninc here
wi begheren u herde sere
ende nemen u gheselscap gherne
demophon van soloferne
seits hem allen groten danc
daerna over niet lanc
ghingen slapen alle ghemene
ter herberghen groet ende clene
dien nacht waren si in ruste wale
die van der stad altemale
sonder demophon den coninc
dien de minne over ginc
van der scoender esioenen
mochti hi dade versoenen
sinen broeder entie van binnen
mochti die magt daer ane winnen
ende kersten soude worden toe
ende al siin lant dat hi doe
in desen ghepeinse al den nacht
was hi ende altoes ende in dien bedacht
te dienen den kerstenen dor hare minne
want si bleef vrouwe van sinen zinne
smargens doe de dach ontspranc
entie liwerke sanc
stont op demophon ende voer int here
dat stridens en hadde ghenen ghere
ende seide ten broeder siin
dart hoerde menich sarrasiin
bi mamet here ic was in de stad
daer ic ontfaen was vele bat
dan noit iewerinc daer ic quam
ende daer men bat miins waer nam
om vrede sendedi mi daer
ende dien hebbic dats waer
dat mi onghereet hadde ghewesen
ne ware dat quamen binnen desen
twee boden van ermenie
ende bodscap brachten die
enen riddre oppenbare
wat van den lande ontboden ware
ende heet echites van athenen
ende hi moet emmer henen
marghen of noch heden varen
ende met hem vele ridders twaren
des hebbic den vrede ghenomen
ene maent durende na dat hercomen
ende ligt met peyse dan alhier
ende en siit hem niet te fier
ghi selter comen in ende si wt
dus bleef sonder gheluut
tote dat die vrede leden si
ende hier binnen soe modi
ontbieden u volc altemale
ende dit dunct mi goet radiit wale
van india die coninc vroet
seide entrouwen mi dunct goet
here dat ghi hebt ghedaen
nu sal senden die soudaen
in heydenesse om al
dat hem nu volghen sal
om clene ende om groet
stappans ment in de stad ontboet
dat men den vrede staden sal
alst dede overal
entie soudaen sende ter vaert
om al dat quame darwaert
den achterban van sinen lande
demophon ghinc te hande
ten soudaen sinen broeder
ende seide here nu siits vroeder
ic moet met dien van binnen varen
emmer termenien twaren
ende ic ghelovet hem dat si waer
dies moetic emmer varen daer
nu latet u here lief wesen
ende om sent u binnen desen
soe dat wi na onse keren
striden moghen tonser eren
die soudaen seide hets mi lief
nemt met u uwe gherief
soe sal ic here ans mi mamet
vc riddren wel beset
voerdi an sine vaert
ende voer in ter stad waert
ende her echites was oec ghereet
met vele lieden godeweet
entie goede limborchere
die mede hadde te varne ghere
die stad bevalense dats waer
den coninc van salencen daer
enten grave van athenen
ende wouden dus varen henen
maer doe si demophon saghen
begonst hem wel behaghen
dat hi soe scone quam
echites hem metter hant nam
hen was ghene noet here
dat ghi u pinet dus sere
doch moetiis hebben groten danc
dat wi dus minnen u ghemanc
ende noch onne ons god onse here
dat wi u minnen moeten mere
ende ghi onse doepsel moet ontfaen
hi seide hets vele dincs ghedaen
ende noch wale mocht ghescien
ende si reden wech mettien
ende namen orlof ghemeenlike
nu gheleidse god die rike
ende siin moeder onse vrouwe
want si riden sonder rouwe
ghetrouwe minne sonder loes
die mi hout ghevaen altoes
ende vaste in hare ghewout
maecte mi miin herte soe bout
dat ic dese jeeste wille volmaken
wout mi god laten gheraken
ende venus dier ic eyghen bin
dier ic an mere ghewin
dan pyramus ofte tysbe dede
die beide storven tere stede
want miin herte es verseinst
ane ene jonfrouwe ongheveinst
diere ic diene sonder begheven
ende dienen wille al miin leven
god onse here van hemelrike
moet hoeden ghemeenlike
die gheselscap diere vaert
blideliic termenien waert
si reden haesteliic ende sere
ende demophon die heyden here
hi was hare gheselscap blide
ende si siins banderside
dus reden si soe langhe stont
dat si in die stad te arapont
quamen eens margens gevaren
daer si wel ontfaen waren
die porteren daden hem grote ere
die si wisten dat haer here
die coninc ware diere quame
ende riddre ware sonder blame
nu laet ic van hem bliven
ende willu vort bescriven
hoe die coninc van mombrant
ende van barberien die seriant
ende van den hunen mede
die conincghe met moghenthede
siin in ermenien comen
ende hebbens vele te hem ghenomen
si wonnen daer si ane quamen
sine vonden niemen diet benamen
si berrenden cloestren ende husen
sine lieten kerken no clusen
sine worpen ter erden al
echites behoeft groet gheval
sal hiis hem oec verweren connen
want oec man en es onder der sonnen
die iet meer was ontsien
dan die heyden barberien
na dat ict vant in die geeste
soe was hi verre die meeste
die nie man met oegen sach
ie weet wel dat hem niet verwach
een ors te draghene in sine hant
sonder enegherande bant
dan hiit metten armen dwanc
hi was xxx voete lanc
ende over die scoudren x breet
siin hoeft was godeweet
groet alse een maeteliic oven
siin haer op siin hoet boven
was harder dant stalen ware
sine oeren waren oppenbare
breder dan eene grote platele
hi hadde ene oege tsinen dele
ende die stoet hem vore int hoeft
gheliic enen scilde groet
siin hande waren lanc ende dicke
wel ere groter plancken ghemicke
sine harme groet ende ongescapen
soe hol siin rugghe daer mochten wt lapen
xx ossen tenen male
sine been waren wetic wale
dicke oft molenstandarts waren
sine voete waren twaren
breder vele dan enich wan
nie en sach mensce selken man
sere was hi onbequame
ende polifemus was siin name
die duvel brachten selve daer
hi was den kerstinen al te swaer
mamet siin god siin here
dien hi minde al te sere
dien droch hi op sinen hals
god gheve hem vele ongevals
in elke kerke daer hi quam
ende gods beelde daer in vernam
dat warp hi neder ontwee
daerna dedi noch mee
sinen mamet setti in de stad
daer onse here te voren sat
dus en ontbleef hem int lant niet
tote ere stad die theramus hiet
ende leit op enen hoghen berch
die stad heeft noch clein arch
ende senden met haesten sere
te grieken wert om haren here
heren echites haren coninc
sine wisten niet die dinc
dat hi binnen lands comen ware
maer die bode werts gheware
dat hi comen ware te arapont
ende voer daer in corter stont
met groter haest wat hi mach
maer tierst dat hi den coninc sach
groetine herde sere
ende seide bi gode onsen here
hier dagedi here vele te langhe
want xx milen ommegange
hebben die heyden u lant gewonnen
inne soudu niet vertellen connen
den groten jammer dien si doen
die goede stad van viberbiun
hebben si altemale verbrant
entie stad van avigant
ende vele vromer liede doet
nu liggen si vore de stad groet
van corandes die mi nu
hebben ghesant hier om u
om troest ende om soccors
si ligghen vaste binnen mors
ende en dorren niet wtvaren
maer versekert siin si nu twaren
ene jaer omme ende meer
sine ghevense niet op eer
sine zien u moghen daer
al waert te doene ii jaer
die nuwe coninc horde al toe
wat die bode seide doe
niet wel en waest siin wille
onlanghe sweech hi stille
hi seide ghi heren ende cnapen
al te langhe hebben wi geslapen
ende in dese stad gherust
al eist dats mi lettel lust
onraste ende des lants scade
wi moeten orloghen al eist spade
ghi heren dore god hets tiit
die hier met mi comen siit
dat ghi keert tonser jonfrouwen
die beid na ons met rouwen
ende helpt hare dat si haer lant verwere
al haddic te keerne ghere
mu moet ic hebben els te doene
doe seide demophon die coene
wat haesten hebben wi darwert
dies siit seker ende onververt
dat si goeden vrede hebben sal
tote dat wi keren al
dien vrede dien ic u gaf
dies ne gaet men u niet af
ende twi souden wi u begheven
ic wille met u sterven ende leven
ende alle syten oec met mi
inne wille niet datter enich si
die u afgaet te derre noet
men draghen van den velde doet
miin her heinriic die daerbi
stont liet segghen den coninc vri
sinen wille altemale
doe sprac hi met sueter tale
bi gode her echites coninc vrient
miin here al eist onverdient
biedt u sinen dienst wale
ende dats ene corte tale
ter noet mach men den vrient bekinnen
ontbiet u volc in allen sinnen
ende u hervaert aldos
dat si comen te tyrannos
van heden over ii maent
hets menich die der comst niet en waent
ende diet dan weten sal
want daer sal vergadren al
dat wi selve selen vore varen
ende selen die stad wel bewaren
ende dageliics die stad beriden
ende buten tote hem tiden
dit radic u in goeden rade
die coninc seide dat hiit dade
gherne ende dede doe ghebieden
hervaert int lant sinen lieden
dat si te terannos quamen
binnen ii maenden al te samen
hi ende siin gheselscep wert
voeren te therannos wert
wat si mochten haesteleke
doch reden si ene weke
ende noch ii daer toe
eer siere quamen doe
eens smargens vrouch tilike
stont op die here rike
ende bereidem sonder sparen
waer si wouden savons varen
si hadden dat wel vernomen
dat si niet en mochten comen
met dage te terannos in de stad
doe dochtem dat si bleven bat
dien nacht in iiii milen naer
in een stedeken dats waer
steet ende heet libet
ende daer souden si hem bet
beraden wat si wouden doen
doen senden si haer wansoen
ende reden savons al daer
mi ware te telne swaer
wat hem gesciede daer si reden
doch quamen si metter sonnenscede
te libet in de port
ende vernamen daer doe vort
dat die heydene daer waren
des dages int stedeken gevaren
maer si keerden weder tilike
ongewonnen lachterlike
dies was die coninc herde blide
dat hi comen was te tide
nu siin te libet die heren
comen met groter eren
entie coninc riep tsinen rade
sine vriende wat hi dade
best des anders morgens vrouch
soe dat dat grote ongevouch
dat hem die wreede heiden daden
betren mochten ende ontladen
nu ben ic hem een deel ghenaect
die mi sere miin lant mesmaect
hebben ende oec te stort
meneghe stad ende menege port
nu rater dore god ghi heren toe
wat icker best mede doe
miin her heinriic die limborchere
die wille hadde ende ghere
te helpen echites den coninc
seide here verstaet dese dinc
die ic u segghen sal
hets waer wi siin hier al
vergadert die met u quamen
ende willen te samen
leven ende sterven met u
allegader hier nu
ende daer omme riedic u docht u goet
ende demophon die coninc vroet
dat wi marghen tilike riden
ende dat here van besiden bestriden
ende voeren in heymelike
ende segge u dat her coninc rike
dat men met behendicheit vorder gheet
dan met slaghen die men sleet
her demophon ende ic twaren
selen van achter op hem varen
soe wee hem dat sier noit quamen
riediit oec ghi heren te samen
ic woude ghi sendet in die stad
enen bode die hem seide dat
dat ghiere comen sout
ende ghi wale wout
dat men een deel jeghen u quame
ende dat men uwes wel waer name
want ghine cont daer die trasen niet
merket ghi heren ende siet
ocht u aldus dunct goet
demophon die coninc vroet
seide bi mamet ghi segt wale
ons allen becomt wel u tale
dus lovedent alle diere waren
doe dede men enen bode varen
in die stad diet hem seide
die doe die bliitheide
hadde ghesien dien si dreven
daer binnen hem soude lusten leven
omdat haer coninc ware comen
daer si soe vele af hadden vernomen
dogeden ende vromicheden
nu laticse met bliitheden
ende seggu van demophon mede
hi sende enen bode tot vor de stede
heymelec die hem besaghe
hoe dat there ghelogiert laghe
ende waer hiit best mochte bestriden
want hi woude voren riden
herde tilliic metten sinen
mochti hi soude pinen
dat echites siin lant ghewonne
dat was doget van demoponne
die bode ghinc ten here wert
daer hi te wesene beghert
ende sach daer meneghen man
ende van barberien die tyran
ende dat ligghen van den heren
doe haesti hem om weder keren
ende vertrac sinen here te hant
hoe hiit daer ghescepen vant
ende van den eyseliken barberiin
die nie sterker mochte siin
dien nacht waren si ten ghemake
die heren die echites sake
alle gherne ten besten saghen
ende echites ghinc henen jagen
heymelec ter stad wert in
sere blide in sinen sin
omdat hi hoopt te hebben zeghe
die portren die in dien weghe
haren coninc ten gemoete quamen
ontfingene wel te samen
ende waren utermaten blide
ende leidene doe tien tide
in siin palays in sine zale
die ghesiert was herde wale
ende al van marbre wtghewracht
die van verren waren bracht
hare coninc behagedem oec wel
want hine sceen sur no fel
maar een ridder van goeden prise
an siin ghelaet an sine wise
behagedi hem utermaten wale
ende seiden alle met ere tale
hoe mochte ons mere geluc gescien
god heeft ons wel hier in vorsien
dat wi hebben enen here
die volmaect es in alder ere
grote bliscep hadden si
ende echites die coninc vri
riep die heren al te rade
ghi heren seiti dore god ghenade
ghi wet wel ghi siit swaerlec beleghen
met meneghen sarrasiinscen degen
die u emmer willen winnen
ende ic en can niet bekinnen
wat si minen lieden witen
dat sise dus willen verbiten
dat gheenssins mach gescien
nu hort wat wi hebben versien
in onsen rade te libet
daer waren vele riddren met
die hier met mi siin comen
ende onse raet es soe ghenomen
dat wi selen merghen vrouch
soe wi moghen tilic ghenouch
ons wapenen ende varen wt
sonder te maken groet geluut
ende selense van hier bestaen
ende dandere selen comen saen
ende slaen hem van achter toe
dus selen wi saen waten hoe
striden ende hare volc daer laten
enichsins moeten wise maten
hier toe biddic u allen te male
alle die waren in die zale
seiden dat siit gherne daden
dus scieden die heren met ghenaden
nu latic die van binnen varen
ende seggu vort al sonder sparen
dat gheen dinc en si quader
in de werelt dan i verrader
verranesse es een veniin
dat niet quader mochte siin
jeghen den verrader fel
en mach hem niemen hoeden wel
dat verraders tonghe seit
brinct in meneghen aerbeit
dicke meneghen goeden man
ende hebben hem gheteghen an
dies si herde onsculdich waren
verraders tonghe die ic twaren
quader dan enich swert gheveniint
meneghen heeft si ter doet ghepiint
ende meneghen edelen ghetrouwen
metter scalcheit doen verduwen
dat selve mochte hier wel gescien
een riddere die hadde ghesien
dat demophon die coninc
hadde ghesent den jongelinc
omdat hi hem seide ende besaghe
wat there dade ende hoet laghe
doe ghinc hi haestelike
toten heren heinrike
die bi den riddren stoet
here seiti god gheve u goet
wetti wat ic doe alhier
hier es menich ridder fier
met u wt grieken comen
diere wert qualiic tliif genomen
ghi en gheeft ons goeden raet
na dien dat ghescepen staet
soe es ons demophon afghegaen
ende nu sal ic u doen verstaen
ic hoerde dat ende sach here
dat hi enen bode sende heden ere
doe die coninc echites wechvoer
ende bi mamette diere swoer
dat hi int here soude varen
ende soude seggen sonder sparen
den heydenen coninc dat hi hier ware
ende si daden oppenbare
den raet si u here vinghen
ende hi soudu here bringhen
ende u gheselscap slaen doet
ic hoerde oec dat hi hem ontboet
dat die soudaen siin broeder laghe
met mannen ende met maghen
te constantinople vore die stad
ende hi hier quame omdat
dat hi u woude wt voeren
entie andre u gheburen
ende hi dan die stad wonne
ende gave eusebien demophonne
ende dits here een swaer spel
nu berater u op wel
doe dese geseit hadde sine tale
wert daer menich bleec ende vale
ende seiden here dits een quaet slach
want niemen bat verraden mach
die borch altoes dan die van binnen
hi mach lichteliic verwinnen
wilti ons aldus verraden
her heinriic antwerde met staden
bi gode des en gheloevic niet
dat hem dit es ghesciet
gheliic ghiit ons doet verstaen
al es siin broeder die soudaen
ende es nochtan heyden met
nochtan houdicken van sier wet
wettich noch ende ghetrouwe
dats waer here ende onse jonfrouwe
es scone ende oec goet
seide een ridder die daer stoet
ende des ghetrouwic hem te min
maer nu peinsic in minen sin
want ghi thoeft siit van ons allen
ende ane u meest mochte mesvallen
dies riedic wel woudi dat
dat ghi voert al stille in de stad
ende dadet echites verstaen
hoet met demophon ware vergaen
ende hoeret wat hi riede
wi siin hier een deel liede
die werken souden na uwen raet
al worde demophon alsoe quaet
opdat echites wiste binnen
hine sout al te voren niet winnen
ende daerom here vaert in de stad
in goeder trouwen radic dat
an ons en sal hi niet beghinnen
peinsic wel derre onminnen
miin her heinriic die wel verstaen
heeft den ridder antwerde saen
bi gode wat soe miins ghesciet
ic en scede van u niet
ende tfolc dat mi bevolen si
sal ic berechten tote dat mi
die doet van hem sceden doet
demophon es nochtan soe goet
al es hi heyden ende goedertieren
dat hi in ghere manieren
nie en peinsede no ne dachte
dat men hier over hem trachte
maer ten minsten radic wale
dat ghi te bat altemale
siit op u hoede ende ic mede
oec biddic u alhier ter stede
dat hem niemen en late verstaen
laet sien wat sal hi anevaen
merghen alse hi opstaet
ende daer selen wi nemen raet
nochtan woudics i ordeel doen
dats nie en dachte die baroen
hier binnen scieden die heren
ende ghinghen ter herbergen keren
maer demophon was slapen
die beval sinen cnapen
dat si smargens gereet waren
tilike sonder sparen
hi woude dat here vrouch bestaen
hi en hadde ghenen waen
dat hem sine ghesellen wantrouwen
of valsceit in hem houden souden
dies en onsculdich icken niet
haddiis gheweten oec iet
hi hads gheweest tonghemake
hi hadt gheweten maer die zake
her heinriic niet ghetrouwen woude
of valscheit in hem houden soude
want ghetrouwe herte en waent niet
dat iemen valscheiden pliet
hierbi en wist demophon twint
maer smarghens alst daghen beghint
stont op demophon entie sine
ende voeren wt stillekine
ende reden ten here wert
stouteliic ende onververt
vermaende demophon alle sine vrienden
ende alle die ghene die hem dienden
dat si vromelike streden
laet ons hier comen noch heden
dat wi echites den coninc
gherne helpen poenten sine dinc
mochten wi den barberien ghevaen
soe ware dorloge sere ghedaen
mettesen quamen si soe naer
den here dat siit sagen daer
liggen vore hem herde bi
doe gaf demophon een ghecri
doe riep hi aratuse siin conincrike
soe daden dandre ghemeenlike
ende sloughen van achter int here
dat si vonden sonder were
soe vele sloughen siere doet
eer hem ghewapende dat here groet
dat ongelovelec te seggen ware
ende dese sware niemare
quam vor den coninc van berberien
dat die coninc van atusien
van achter siin here bestoede
doe wert hem qualiic te moede
ende dat en mach niet siin
ja en es hi een sarrasiin
ende broeder des soudaens
hets loghene dattu waens
die ghene seide in weet wiet si
maer atusen riep men daer bi
ende u volc es sere versleghen
doe vinc ten wapenen die deghen
ende siin volc altemale
saels hem demophon verweren wale
soe behoeft hi ghelucke
te hebben een goed stucke
haddi ghevochten eer dandre quamen
uter stad diet vernamen
echites entie portren met
doe quam een bode te libet
die her heinrike seide dat
dat demophon vore die stad
hadde op die heyden wiich begonnen
langhe van vore der sonnen
ende heefter vele gheslegen doet
maer nu ware hi in groeter noet
want al dat here vergadert si
nochtan striit die deghen vri
op hem herde vromelike
nu hoert van miin her heinrike
hi dede wapenen al siin here
ende voer met groten ghere
ten here met haesticheiden
hine priist niet dat beiden
die vromelec handelde sine dinc
dat was demophon die coninc
die vromeliic street met sinen lieden
niemen en mochtu bedieden
wat hi al barberien verslouch
dat qualiic was des coninx ghevouch
die striden quam te demophonne
ende riep her ridder van wat conne
sidi dat segt vollic mi
ende waer bi soe roepti
anestuse ende doet verstaen
dat u broeder si die soudaen
dat moeti gelden metten toppe
miin swert moet maken ene soppe
in u bloet herde diepe
demophon seide opdat ic riepe
helpe ghine spaert mi niet
nu besiet wildi iet
van mi sciere calt mi ane
doe begonsten si hem tonderslane
vreeselec met haren swerden
hets wonder dat si ter erden
telken slaghe niet en vielen
dicken daden si die orsse knielen
want hare slaghe waren swaer
polifemus sprac daer
demophon den coninc an
ende seide du best een vrome man
dat merkic bi uwen slagen wale
nochtan sal ic u altemale
met minen swerde ten stucken cappen
dat nemmermeer erscatre lappen
an u en darf om ghenesen
nu waendi wel meester wesen
sprac demophon over mi
bi mamette dies ic ben eyghen vri
dien ic minne vore alle gode
ic soudu laten herde noede
ontgaen moestic uwes meester wesen
alse ghi sout ende binnen desen
quam miin her heinriic entie sine
slaende in die sarrasine
ende riep grieken grieken herde sere
ende wat gheraecte die here
slouch hi doet sonder ghenade
dus reet die ridder die vrome dade
dede soe verre in den striit
dat hi quam doe ter tiit
daer demophon ende poliphemus
onderlinghe striden dus
doe slouch hi darwert haestelike
mettien quamen ghemeenlike
die barberien alle toe
entie grieken die doe
hadde ghesien den striit
ende dat gejach te dier tiit
hi soude hebben gheseit wel
dat daer was te riden fel
dus moesten die heren hem begheven
miin her heinriic quam beneven
demophon doe hi was ghesceden
ende seide here bi waerheden
mi was leet dat ghi mi ontfoert
ghi hebt u lede sere gheroert
eer ghi sloucht dus meneghen viant
wat eist hoe gaet in hant
sidi bleven al ghesont
demophon antwerde tier stont
ja ic here mamet hebs lof
ic en clager niewer of
dan striden wi sere dats miin raet
die heren waren sonder baraet
ende ghingen striden crachtelike
dit gestriit durde willichlike
tote over noene eer echites
vergaderde daer her heinriic es
soe sere was hi vor de stad
verladen ic seggu dat
datter bleef herde vele
der berberien in den spele
meneghen mensce verslouch hi doet
hi dede den kerstinen grote noet
ne ware her heinriic quam an heme
na dat ict in die geeste verneme
ende seide her coninc bi onsen here
mi dunct ghi haet die onse sere
ende groetese swaerlike
meneghen brincdi ten like
ende magic dat sal u berouwen
doe ghinc her heinriic op hem houwen
met sinen swerde willichlike
mettien sprac die coninc rike
bi mamet her ridder ic en weet
niet die waerheit wel ghereet
wie dat u god u here si
maer emmer toendi wel an mi
dat ghine noede sout versweren
mi dunct en woudic mi niet weren
ghi sout al uwe kersten wreken
die ic hier hebbe doet ghesteken
maer dat bliift nu al onghedaen
ic sal u tenen slaghe soe slaen
u en sal stridens niet lusten
want ghi selt vortmeer rusten
doe hief hi tswert willichlike
ende waende miin her heinrike
den helm cloeven metten hoefde
maer die ridder die niet en doefde
warper saen den scilt jeghen
ne ware dat hi ware versleghen
ende ontfinc den swaren slach
opten scilt die doe sach
polifemus seide doe
her ridder ic moet u weder toe
ende anders slaen sal ic u doeden
wat waendi mi verbloeden
met uwer talen neghi niet
wilt god daer sonder niet en gesciet
ghi selt den coninc siin lant laten
ende uwe grote tale maten
wilt mi god behouden tleven
doe ghinghen si hem ondergheven
met swaren slaghen ende onderhouwen
ic duchte haere een moets berouwen
miin her heinriic die sere street
hem was utermaten leet
dat echites soude verliesen
siin lant van ongeloevegen lieden
ende sprac polifemus ane
twaren her coninc in uwen slane
soe dunct mi soe en moeti mi twint
ic hebbe mi laten slaen alse i kint
ic moet mi anders pinen
opdat ic u can gherinen
doe hief hi tswert ende slouchen boven
opten helm het ware ghecloven
coyfie ende hoet altemale
ne ware dat scampelde dale
ende maectem int been ene wonde
polifemus hine conde
van ernissen cume ghespreken
maer hief tswert ende waendem wreken
over den stouten limborchere
die hem weerde met groten ghere
deen van den tween ware bleven
ne ware dat toe quamen ghedreven
die berberien entie hunen
die alle op her heinriic stunen
met enen conroete swaerlike
ende brachten meneghen ten like
ende hebben den ridder sere verladen
twaren men sta hem in staden
hi salre moeten laten dleven
want si ghinghen hem alle gheven
sware slaghe ende sure
doch weerdi hem ene langhe ure
allene eer daer iemen toe quam
menegen hi dat leven nam
eer daertoe quam ghejaget
echites dient qualec behaget
dat die ridder soe was tonder
nochtan soe wrachti wonder
god here peinst echites
nu sciint wel dat die ridder es
bloeme van ridderscape al
maer hoe mach hi tgetal
van desen lieden soe lange wederstaen
dat hi mi mint dat toent hi saen
ic moet hem varen staen bi
sinen lieden seidi volget mi
hier moeten wi nu striden sere
mettien voer in die here
ende riep lude ermenie
hi ende sine pertie
maecten wonder in die sarrasine
maer die hunen entie berberine
weerden hem utermaten sere
ende demophon die here
street banderside herde wel
dus ghedurde dat spel
toten avonde het ware volgaen
en hadt die avont ghedaen
daer si om moesten sceden doe
die kerstine voeren ter stad toe
entie heyden ten tenten waert
die verloren hadden an die vaert
meneghen man stout van prise
dies si droeveden in alre wise
des avonts was was ontfaen
demophon ende grote ere ghedaen
ende hem allen diere quamen
ende her heinriic bi namen
den lemborghere enten sinen
het soude mi comen ten pinen
soudic u al vertellen
die bliscep van dien ghesellen
entie van der stad banderside
waren haers herde blide
savons quamen si al waest spade
die grote heren te haren rade
ende echites bat hem om raet
na dien dat met hem staet
ende si rieden ghemeenlike
sanders dags dat men tilike
opstonde ende wtrede
ende sere op die heyden strede
ende en laten hem niet vernoyen
sine moeten ons of wi hem moyen
hier en es gheen ander keren
hier met soe scieden die heren
in dander siden hadden si raet
dat si na dien dat staet
die stad vromeliic stormen selen
ende selen hem toenen hoe wi connen spelen
opdat si niet wt en comen
maer ten scaden of te vromen
dus soe ghinc men daer slapen
beide riddren ende cnapen
aldus algader beraden
sonder die de sciltwachten daden
dus reden si sanderdages wt
die kerstine ende groet geluut
doe was daer in beiden siden
men ghinc daer vechten ende striden
toten avonde lanc
dit durde ene maent ommeganc
daer si alle dage wtreden
ende vochten ende streden
dat menegen man coste tleven
doch was an beiden siden gegeven
ene maent sekeren vrede
ende hier binnen soe dede
elc sine doede graven
met eren na dat si van haven
ende van riicheiden waren
ende dit herden si twaren
ii jaer al omtrent
alse nu was daer perlement
om pays ende on vrede
alse nu gestreden te meneger stede
want wanneer het buten vreden stoet
soe voeren wt die ridders vroet
ende streden vromeliic ende sere
maer der sarrasine was mere
dan der onser in allen tide
dies bleeffer meer in den stride
nu latic u van desen orloge staen
ende seggu van den soudaen
die vore constantinople es bleven
dien vrede dien hi heeft gegeven
hilt hi seker geloeves mi
maer hier binnen ontboet hi
alle die van sinen rike
ende ontboet hem sekerlike
dat si met hem brachten mede
dies si behoeveden vor de stede
ende spise dier si meest plaghen
dat mense niet mochte verjaghen
nu dore hongher no dore pine
hi hadde met hem appoline
ende mamette tsinen ghebode
hadder oec iemen andre gode
hi woude dat mense brachte mede
want hi sal liggen vore die stede
met here al siin leven lanc
of hi wintse an haren danc
dus heefti wtghesent boden
ende alle sine heren ontboden
dies quammer menich sarrasiin
daer ic u na die macht miin
die conincge ave noemen sal
ende van haren volke tghetal
indus die coninc van india
seinde tsinen lande na
om dat volc van sinen lande
dat si quamen te handen
ende om sine liede mede
hi hevet wel vm steden
ende elc brachte xm man
ende hare vrouwen quamen nochtan
want alsi sterven moeten sise berren
dan en moghen hare wiif niet merren
si en palleren hem scoenlike
ende laten hen berren metten like
dese brachten met hem om ghebot
liber bacus haren god
van ganges colefus
die coninc brachte met hem aldus
tors liiii dusent man
ende te voet l dusent nochtan
olifante iiii werf hondert
op elken enen casteel besondert
daer l mans laghen binnen
daer quam oec met om winnen
prasiis die coninc van prasia
die met hem brachte wel na
xxx dusent seriante
ende viii dusent olyfante
wel bereit ten stride
pauca die conincginne die wide
bekint es vrouwe van pauca
brachte viiim vrouwen wel na
die alle haers mans meester siin
hare man en moghen gheen gepiin
maer ghemac moet hare wesen
want alse die vrouwen ghenesen
van kinde gaen die man ligghen
entie vrouwen horic sigghen
moeten hem dienen dien termt al wt
ende ghemac heeft die cornuut
entie vrouwen moeten orloghen
want die man der pinen niet vermogen
doe quam die coninc van arabie
met lx dusent ridders ende drie
dese brachten met hem kemelinnen
want si sere hare melc minnen
ende hare vleesch teten begheren
dat ons soude sere deren
van caldee die coninc crisus
brachte vm aldus
van assura die coninc rahel
brachter xiiii dusent wel
minus die coninc van nabicee
brachter x dusent of mee
medius die coninc van teres
brachter x dusent geloeft mi des
crudus die coninc van batrie
brachte v dusent kemele ende drie
met ridders herde wel beseten
ende met spisen die si souden eten
van guten die coninc edinc
brachter meneghen jongelinc
met hem ten orloghe daer
x dusent wasser wet vor waer
prisius die coninc van siten
die menscen eten ende biten
ende hare bloet drincken gherne
v dusent ende niet in scerne
brachten si ridders onder hem
dese hebben selken sen
dat si haren liefsten vrient graven
met hem vele haven
van yrcania de coninc asscap
brachte in siin gheselscap
xv dusent ridders wale
dese pleghen altemale
dat si vader ende moeder eten
alsi van ouden siin versleten
van albanie die coninc albat
brachte met hem vore die stad
vi dusent ridders wtvercoren
dese werden met witten hare geboren
van yberia die coninc bodal
brachte met hem een ghetal
van lx dusent ridders wale
stout ende vrome altemale
dese conincge te hem quamen
wt groten asia al te samen
wt clenen asia quamen dese
die ic hierna in rime lese
van bitinia die coninc bitiin
brachte lm ridders fiin
van galana die coninc mulbrant
brachte te grieken int lant
xlm ridders vermeert
die stout waren ende onververt
van lidia die coninc liit
brachter x dusent in den striit
xlm brachter gavelee
metten coninc van philee
van ysaria quamer daer
metten coninc nilus dats waer
die stout waren ende vroet
god gheve haer allen de woet
van silicia die coninc silus
brachter vim dus
van tarsem die coninc alloren
danen sent pauwels was geboren
quammer xm ende oec twee
oec quammer van tarsabee
metten coninc sessabet in de vaert
vi dusent ridders waert
si brachten met hem haren god
apoliin om tghebot
dien si daden grote ere
oec soe quammer daer mere
conincge wt affrica
die ic u tellen sal hier na
van cyrensis libie
quammer xm werven drie
met hem coninc ascasem
mm brachter met hem
van carthagen die coninc elfot
van nubia die coninc abot
brachter xm ane
maurus die coninc van moriane
brachte xm more
die swert waren gheliic den gore
ende brachtere van garamansis
met hem die coninc nifiis
xxxm ridders snel
ende ghereden alle wel
van nilus den eylande
brachter die coninc ten sande
xxm ridders siit ghewes
uten eylande ercades
daer xiii conincriken in staen
quamer xiii conincge saen
ende elc met xxm mans
van fortunata die coninc alans
brachter lm hordic ghewaghen
die noit vernoyen en saghen
want hets geluckich sere
ende si en ontsien niemen mere
dan haren coninc enten soudaen
hem soe siin si onderdaen
torcados deilant telt men mie
heeft conincriken drie
ende daer woent in die levende drake
die altoes leit in wake
entie de gulden appele wacht
daer menich om sere waect
die coninc van daer
brechte seit men mi vorwaer
cccm dusent ridders vermeten
ende alle opgheseten
van capretane den eylande
als ic in den walsche becande
quamer die coninc osa
dien men ontsach verre ende na
dese brachter lx dusent wt
dese hebben soe groten luut
dats niemen mach ghedoghen
daer toe met groten gheelen oeghen
van creten danen jupiter was
brachter die coninc anas
lx dusent te dien spele
oec brachter ten alsoe vele
die coninc van cresus die aldos
ende van lidimo die coninc yros
brachter xm vermeten
elos coninc van massageten
brachter iiii werf m ende vierde
dese hebben ene maniere
alse vader ende moder werden out
ontbiedense hare mage met ghewout
ende maken en feeste groet
ende slaen vader ende moeder doet
ende etense in harre feesten
ende segghen hets beter dan beesten
dat sise eten met werden
danse die vule worme verterden
van tibarindi die coninc tibar
brachter xx dusent daer
dese nemen haren vader ouden
ende hanghense met groter vrouden
ende singhen hem sine vlede
met groter joyen ende met spele
van caspie die coninc cadol
brachte daer ghewapent wel
x dusent ende oec viere
dese worpen vore die diere
hare oude volc seit men mi
soe doen die van capturi
die daer brachten xm man
met haren coninc laboram
van esdome die coninc escuse
brachter van sinen huse
xlm wtvercoren
dit waren die stoutste verre te voren
dese pleghen eens zeden
alse hare vader es versceden
soe slaen si hem af dat hoeft
ende maken des gheloeft
van den hersenbecken enen nap
omdat hem dunct een heerscap
dese vechten ende striden
jeghen hare ghebuere in allen ziden
ende drincken hare viande bloet
het dunct hem alsoe goet
dus quamen dese ghetrect
enten stride wel berect
ende binnen dien jare soe waren si
alle den soudaen bi
die hars was herde blide
oec haddi daer ten stride
conincghe met hem hi hadde te voren
lxx wtvercoren
want die te voren waren verslagen
quamen hare liede in corten dagen
ende hare kindre ten here
nu seldi hoeren mere
hoe vele si ammirale brochten
die alle den soudaen versochten
vm dusent ende viii hodert
ic wane u des sere wondert
ende volcs soe utermaten vele
dat ic in nerenste no in spele
te hovede niet en quame twaren
hoe menich dusent datter waren
vore die stad binnen vreden
ende slougenre hare getelt mede
eusebia die keyserinne
die in de stad lach met sinne
was sere droeve ende vervaert
ende van herten sere verswaert
want hare dunct dat die soudaen
die werelt heeft al bevaen
ende hare hulpe merret langhe
maer die grave riet haer stranghe
van athenen dat si ontbode
man ende maghe hi roept an gode
dat si hare wel verweren sal
ende eusebia deedt al
dat hare riet die grave vroet
ende sende al omme die jonfrouwe goet
toten iersten daer si sande
dat was ten coninc van barenlande
van tracien quam die coninc aldaer
ende van dalematie dats waer
van cypres die coninc wiis
entie coninc van elodiis
van atica die coninc ghereet
daer athenen binnen steet
ende dits rechte griekenlant
ende van macidonien quamen te hant
corrus die coninc wtvercoren
daer was alexander in gheboren
dat van achasie es gheheten
esmorie quam daer vermeten
die coninc die hem dede te voren
omdat in siin lant was geboren
appoliin ende ercules mede
ende liber bacus die te menegher stede
die heydene over gode houden
oec quamen daer met groter vrouden
die nedersiten die nedergoten
ende hare twee conincge met groter roten
van messia dat bi hem es
quam daer des siit ghewes
die coninc est als ict goeme
oec quam daer die keyser van roeme
ende brachte met hem tuscasien
ytalien dat nu es lombardien
galabren ende poelgen ende principaet
ende aquitaen dat verstaet
daer quam die coninc van vranckerike
ende van spaengen die ghelike
oec quammer met in die stede
van cypren die coninc mede
entie coninc van scotlant
entie coninc van ierlant
van orcadas viii eylande
quamen vii conincge te hande
dese xxiii conincge dats waer
brachten hare jonfrouwen daer
te helpen goeder lieden vermeten
iiic dusent opgheseten
sonder diere metten keyser quamen
diere brachte vele meer tsamen
vele dan dandre daden
die jonfrouwe heeft hare beraden
dat si die edele jonfrouwen ontboet
van den lande clene ende groet
conincs kindre ende hertoghen
omdat si souden verhoghen
die ridders die daer binnen laghen
die hem oec stridens bat behagen
souden alsi dat scouwen
alsi saghen soe vele jonfrouwen
nu willic u noemen twaren
die coninx dochtre diere waren
daer was van salensen esyoene
ene maget utermaten scone
si was lanc ter middelt smal
wel ghescepen overal
hare hoet scone met gheelen hare
hare vorhoeft slecht oft ware
gheploit hare nese recht
hare mont roet ende lachende echt
hare liere blosende alse die roese
hi ware verwoet die cose
vore selke maget eneghe have
ane hare en was niet daer ave
iet beresps weder of vort
sonder dat si in hare wort
lespte een luttelkiin
nochtan en docht nieman siin
dat hare messit lettel of twint
dese jonfrouwe was ghemint
van heren demophon ende vercoren
alse ghi hoeret hier te voren
van tracie jonfrouwe salamine
ene hovessche maget ende ene fine
brachte met hare iiii graven kinder
hare ghespele die niet minder
van scoenheden en waren dan si was
dene heet cula dandre palas
die derde puta die vierde aliis
daer quam oec ene maget fetiis
ende van dalmatia celidone
dese was soe overscone
dat hare niemen en gheleec
van hare scenen si alle bleec
van dien jonfrouwen diere quamen
nemaer al luttel blamen
hadden si an haren ganc
want si was al luttel manc
dies si hare sere vermeet
oec quam daer soe ict weet
van emptus celicona
hare ghelike niewer na
van wel spreken daer
si was scone ende oppenbaer
wit van hude ende van hare
volmaect maer ne ware
si sach een lettel scele
maer en mestoet hare niet vele
van elydanus elyane
hadde ene die scoenste gedane
die daer iemen hadde verre of bi
maer een lettel cort soe was si
wel sprekende met vlinckenden oeghen
ende al te wel conste si toeghen
dies si int herte niet en drouch
si speelde si scerende ende louch
ende maecter vele vroe ende blide
van achatie was daer tien tide
melieandre die scone was
maer als ict in den walsche las
was si die simpelste van hem allen
selden soe const ghevallen
dat si louch of hadde spel
want hare sceen altoes wel
van macidonien ralida
van trapensis venesia
dese ii magheden wtvercoren
si daden hem alles te voren
si waren oppenbaer ende scone
si mochten met eren dragen crone
scone sprekende ende wale
te ghevene tale ende wedertale
daer was oec selve die keyserinne
eusebia die hadde inne
meer scoenheiden dat wetic wale
dan die andre altemale
ne ware margriete die boven ghinc
alle dat nie liif ontfinc
van sprekene ende van ghelate
ende van scoenheyden boven mate
dus heeft die keyserinne
ontboden in allen sinne
om hulpe die quam
eer hare vrede ende nam
dese niemare van desen orloghe
vernam menich hertoghe
ende menich prince ende grave
daer ik hier swighe ave
diere quamen op priis tontfane
oec vernament die welghedane
eonette die conincghinne
van amasonia die met sinne
quam met xxm jonfrouwen
wel te hernasch met goeder trouwen
ende quamen te helpe mede
der keyserinnen in die stede
daer si wel waren ontfaen
inne mochtu niet doen verstaen
hoe hem verlanghede mede
diewile ghedurde die vrede
dus laghen si met groter joyen
dats hem te min soude vernoyen
buten lach vele volcs op tfelt
dat was al onghetelt
dat pilic te seggen ware
doch segghic oppenbare
dat sider dat men troyen wan
nie en quam soe menich man
tenen orloghe alst hier was
seide dwalsch daer ict in las
van buten ende van binnen mede
nu laticse ligghen tier stede
ende telle u vort van der pertien
die daer orloghen in ermenien
al hebbic een stuc ghesweghen
van den heren die gheleghen
hebben binnen ermenien
dat si der jaren twee
hadden gheleghen op enen dach
gheviel als ic u segghen mach
dat die van binnen buten reden
daer wert in beiden siden ghestreden
soe swaerliic ende soe sere
danre te voren noit ere
dies ghelike nie en was
si streden soe sere gheloeft mi das
dat si ten knien ghingen int bloet
daer bleef doet in dat ghemoet
die coninc van mombrant
maer van barberien die tyrant
hi dede al te grote scade
ne ware dat god selve dade
sine mochten hem verweren niet
dus street men daer eert sciet
tote diep in den avont
dus was daer menich ghewont
ende menich landshere doet
in beiden siden was rouwe groet
maer sonderlinghe die sarrasine
hadden van rouwen de meeste pine
ende soe groet onverdrach
dat ment versegghen niene mach
die berberien was gram
ende alse hi binnen der tenten quam
weendi utermaten sere
ende seide ware mamet here
dese scade ware ons niet ghesciet
maer hine heeft die macht niet
te striden jeghen haren god
diene anebedet hi es sot
met hem en moghen wi ons niet verweren
dat langhe ligghen mach ons deren
tlanghe ligghen vroemt ons twint
ic hebbe hier te langhe alse een kint
gheleghen sonder aventure
ic wille te senden binnen mure
ane den coninc van der stad
of hi wilt aventuren dat
dat hi jeghen mi ten campe come
of sende enen riddre vrome
die enen camp jeghen mi vechte
si hebben om hem te vast ghestichte
te winne an haren danc
ende dorloghe dat hier heeft lanc
ghedurt tusschen ons heren
moet al tenen ende keren
opdat siit dorren bestaen
daer siin ridders soe wel ghedaen
vrome ende starc sine selen niet
laten varen miin ghebiet
si selent ontfaen wetic wale
doen ontboet hi twee ammirale
dien hi sine bodscap loed
ende seide ic seggu wat ghi doet
vaert in die stad ten coninc
ende oppenbaert hem dese dinc
ende segt hem dat ic ligghen sal
tote dat van ouden sterven al
miin volc dat hier met mi si
en si dat hi jeghen mi
sende enen ridder ten crite
verwint siin ridder soe si quite
ende ic blive siin man vortan
doch moet siin een edel man
coninc of van coninx gheslachte
verwinnic sinen ridder met crachte
soe willic dat hi van mi siin lant
ontfa ende ga in hant
nu vaert ende segt hem minen wille
die ammirale hilden niet stille
maer daden dat die coninc hiet
si reden wech ende en spaerden niet
in de stad te tirannos
ende seiden den coninc dos
daert toehoerden sine baroene
echites die coninc coene
seide twaren ic bens ghereet
mi es utermaten leet
dat hi hier leit ende heeft gheleghen
alse vrome riddre ende coene deghen
hine hadt ons geseit langhe te voren
want hi es ridder wtvercoren
nu ontfa ic sinen pant
alse te verwerne miin lant
ende houde ghestade uwe waert
die limborchere spranc vort ter vaert
ende seide hi soude den camp vechten
ende echites lant berechten
opdat hine hem gheven woude
hi ware die hem beloven soude
van her echites emmermere
woudi hem gheven nu die ere
doe seide her echites die coninc
dat ware ontamelike dinc
dat ic u dade dese bede
alsoe langhe als ic liif ende lede
hebbe ghesont ende mi vermach
ghi hebt mi hier meneghen dach
gheholpen here sonder miin verdienen
het soude miere eren sere ontsienen
alst recht ware in mier liede mont
die seggen souden ic ware ghesont
ende en dorste selve niet striden
maer ghi selt siin bi mier siden
tes wi sekeringhe hebben ghedaen
radiit here dits best ghedaen
miin her heinriic antwerde heme
twaren na dat ic verneme
soe wildi uwen name hoghen
maer men heeft u soe vele sien doghen
ende soe vele werken sien
beide te poente jaghen ende vlien
alse bloeme van allen ridderscape
hier en es ridder no knape
hi en kint wel uwe doget
twaren mi dunct wel dat ghi moget
wel mi dit laten bedriven
ende selve in uwer eren bliven
doediit soe doedi mi ere
ontseidiit mi soe clagedic sere
diewile dat durde dese dinc
sprac demophon die coninc
her coninc van ermenie
bi miere wet in bat u nie
dinc sint wi quamen in u rike
ende hebbu ghetrouwelike
hier ghedient met minen lieden
die noit van u en scieden
ende nochtan al heyden waren
ende ic oec selve met twaren
dat ghi selve kint wale
nu biddic u altemale
dore den dienst dien ic u hebbe gedaen
ende noch doen sal laet mi verstaen
mamet in gesonden live
ende emmer ghetrouwe blive
soe gheeft mi dore de lieve miin
den camp jeghen den barberiin
ic moet u lant emmer verweren
of al miin leven salt mi deren
miin her heinriic dore minen wille
salt laten varen ende swigen stille
dies betrouwic mi te hem wert
echites die coninc onververt
antwerdem ghestalike
bi gode here seiti van hemelrike
ghi hebt dore mi vele ghedaen
ende meneghe sware pine bestaen
dat ic u niet verghelden en can
oec sidi te hoghe een man
te vechten here dor minen wille
daerbi seldi here stille
laten varen uwe bede
oec willic dat ghi verstaet hier mede
waert half miin conincrike
of waert oec sekerlike
miin hertoghedoem van athenen
ghine ghinct niet ongharent henen
maer nu kindi wale dat
dat ic miin lant ende mine stad
selve te rechte bescermen sal
opdat mi god ghevet gheval
demophon seide mi es leet
dat ic selc mi selven weet
dat ic in ii jaren of oec in mere
niet en conste ene bede
verdienen dat mi oec eerliic ware
mamet hoedu ic vare
weder te minen broeder wert
al eist dat mi dit dert
ic anne u te varne wel
want wat gi an mi souct eist nerenst of spel
bi mamette dies ben ic ghereet
maer dogen int herte ende leet
sal mi bliven langhen tiit
dat ghi mi enen striit
ontsegt die u hebbe ghedient
gheliic enen ghetrouwen vrient
miin her heinriic die horde
demophons droevelike worde
ende hi henen sceden woude
haddi droefheit menichfoude
ende ghedachte dat hi ghedient
echites hadde alse vrient
ghetrouwe den andren sculdich si
hi seide here gheloeves mi
die coninc en wiste niet dat u dese dinc
soe naer int herte ghinc
ende oec en ontseidiis u niet
maer wat daer na ghesciet
sint ghiis soe sere beghert
soe sidiis harde wale wert
ende bat dan iemen die hier si
mine bede here gheloeves mi
soe latic bliven ende gheve u de ere
soe sal die coninc oec here
demophon seide bi mier wet
ghi hebt mi ghecust bet
dan ghi mi gheheellike
hadt ghegeven u conincrike
echites die coninc seide
het ware onrecht dat ict wederseide
sint ghiit soe sere beghert
nu ghi boden comt vorwert
miin here sal den camp ontfaen
deen bode seide saen
here wet wel die dinc
dat miin here es die coninc
van berberien ende hem betame
dat een coninc jeghen hem quame
of prinche van coninx gheslechte
demophon seide ghi dingt met rechte
ende wie waendi dat ic ben
inne hebbe conincriken niet men
dan u here die coninc doet
ic welle u noemen miin goet
aratuse noch meer daer toe
vi conincriken hoeren mi toe
broeder ben ic des soudaens
inne wille niet dattu waens
inne ben van goede alsoe rike
ende van gheborten sekerlike
alse u here es die berberiin
siet hier ontfaet die werde miin
ende laet ons marghen comen ten crite
die mach hi vechte hem selven quite
die boden seiden ghi segt wale
wi hebben verstaen u tale
maer emmer wondert ons sere
sint ghi siit een heyden here
ende soudaens broeder van heydenesse
waer omme ghi helpenesse
desen kerstinen lieden doet
demophon die coninc goet
seide des en rouct u niet
maer vaert wech ende besiet
dat u here marghen come
ende doe alse ridder vrome
die boden seiden ontsiet u twint
siit seker dat ghine margen vint
ten crite doe namen si orlof
doe rumden si stad ende hof
ende seiden haren coninc
hoe die sake daer verghinc
ende wie jeghen hem soude striden
hi seide ic sal siins ontbiden
al waert selve die soudaen
sint hi mi wille verslaen
soe doe ic hem alsoe gherne dere
als ic iement doe in al there
aldus was die camp genomen
smargens siin si ten crite comen
die conincge beide na hare wise
demophon reet een ors van prise
ende was ghewapent toten teen
ende swerde en voerdi maer een
ende quam ten crite behagelike
banderside die coninc rike
polifemus quam daer jeghen
die seker waendi siin des seghen
ende quam eerliic ghereden
ende brachte enen drommedael bescreden
die ix orsse hadde cracht
ende nam onder den arm enen scacht
ende si reden vreseliic te samen
demophons ors sat op sine hamen
ende viel neder want hine const niet
ghestaen ne ware dat die spiet
brac hi ware doet bleven
ende hi viel af daer beneven
oec geraecti demophon weder
in die kinmiere dat hi ter neder
viel achter siins paerts stert
ende keerde de been opwert
doe stoeden si op beide gader
vreeseliic of malliic anders vader
doet hadde soe sloughen si
demophon die coninc vri
slouch den stouten berberiin
opten helm en hadde ghesiin
dat afscampelde hi ware bleven
maer doch soe moesti sneven
ende vallen waest hem lief of leet
ende eer hi weder opsteet
gaf hi hem noch enen slach
die hem herde sere wach
doe spranc hi op vromelike
bi mamette sprac hi coninc rike
ic moet mi weren of verliesen
tferlies es swaer soe moetic kiesen
dweren doe ghinc hi ane
demophon met soe sere te slane
dat hine jagede om den rinc
echites die nuwe coninc
en sach daer siins willen niet
mettien her demophon siet
miin her heinriic droeve staen
ende peinsde in hem selven saen
demophon peinsde dat te voren
echites heeft bi mi verloren
siin rike dat ic betren moet
doe keerde die ridder goet
ende slouch den barberiin
boven op die scoudren siin
dat hi hem den arm slouch ave
nu behoefti dat menne lave
sal hi enichsins ghenesen
demophon achterhaelden binnen desen
ende geraecte den helm van stale
dat swert scoet ten oeghen tale
dat hi viel ter erden doet
donse hadden bliscep groet
ende dandre rouwe banderside
ende vloen van den stride
alle weder thuus wert droeve
demophon nam tsinen behoeve
den drommeldael daer hi op reet
polifemus gaffen hem ghereet
demophon tote heren heinrike seide
here ic biddu op vriendeliicheide
dat ghi dit van mi ontfaet
dits de loen van uwer daet
dat ghi mi holpt dat men mi gaf
den camp daer ic blide af
her heinriic was herde blide
ende danckes hem tien tide
echites die coninc rike
quam ten coninc haestelike
hi dancte hem sere der eren
die hi hem vore alle die heren
hadde ghedaen vromelike
demophon seide sekerlike
her coninc ghi doet mi ere groet
dat ghi u goet settet ter noet
ane mi dien ghi en kinnet niet
maer danc hebbe mamet hier es gesciet
ende vergaen herde wel
echites seide sonder spel
here des en wondere u twent
soe sidi van mi bekent
haddi mi trike al ghebeden
ghine waert ongearent niet gereden
nu varen wi in de stad
godanc wi moghen rusten bat
dan wi tote noch hebben gedaen
doen voeren si in de stad saen
des avons waren die heren blide
ende vermaenden van den stride
die ghedurt hadde langhe
ende comen ware tenen wtgange
dies loveden si gode sere
diese altoes hilt in de ere
savons na den eten gingen slapen
beide ridders ende knapen
nachts doe demophon sliep
dochtem datten ene jonfrouwe riep
her coninc segt mi slaepti
ghi moet een lettel hoeren mi
besiet mi wel kindi mi iet
inne come hier niet om niet
maer dat ic u wille doen bliven
metten ridders die uwes driven
bliscep utermaten groet
mettien dochtem dat si scoet
ende hi waedi wincken van besiden
doe dochtem tghescutte sniden
sere tsiere herten waert
ende hi wart sere vervaert
doe seide die hoghe conincginne
nu peinst om der jonfrouwen minne
van salencen esyoenen
die men niet en mach versconen
want u welgheraectheit
ende uwen swaren arbeit
die ghi leden hebt heden
om die doget uwer edelheden
ende om u trouwe ende u ere
soe moeti bliven emmermere
met hem ende miin ridder mede
ende helpt der keyserinnen vrede
na uwe macht dat willic wale
in grieken soe es altemale
vergadert der werelt edelhede
volx hebben si beide vele
dat wonderliic te noemen si
entie beiden alle na di
ende na die ridders die hier siin
nu vaert saen dats de wille miin
ende blivet der maget ghetrouwe
want si es ene hovessce jonfrouwe
hier met ontspranc die coninc
het dochtem ene wonderlike dinc
dat hi hoerde ende niene sach
ay lacen seiti o wach
waer es ghevaren die mi scoet
si wachte mi als ic was bloet
haddic ghehadt mine wapene ane
ic hadt ghepiint te wederstane
maer nu en bescoet mi twint
ic moet peinsen om tscone kint
dat ic doe ic henen sciet
te constantinople liet
twaren woude si nochtan hoeren
miin vernoy ende minen thoren
ic soude dore haren wille anegaen
dat ic tote noch niet en hadde gedaen
deus wanneer willen si varen
dese heren ic woude twaren
dat siis willich waren allen
ic ligge nu onder die valle
therte draget mi te grieken wert
daert te wesene sere beghert
bi mamette soe magt wel
die jonfrouwe es sonder fel
si seide si onste mi goets wale
ne ware dat ic hare tale
sere ontsach dies ic was
heyden si vermaende das
soudic nochtan ghewinnen
eneghen troest van hare minnen
soe moestic mamette laten
soe moeste mi te rechte haten
lieticken dore ere maget wille
miin broeder leit vore die stad stille
wi selense winnen an haren danc
ja en es si dan soe cranc
ende te winne soe lichtelike
die de bloeme van erterike
van ridderscape binnen heeft
hets om niet daer miin herte op weeft
het moet siin met hare minnen
sal icse enichsins ghewinnen
dus lach die coninc in groter claghe
al dore toten daghe
ende die nacht dochtem lanc
smarghens doe die dach ontspranc
stont hi op ende quam in die zale
ende echites quam oec tale
ende gruete demophon sere
her demophon seide here
weltiit radiit dat wi varen
te grieken wert hi seide twaren
here wanneer ghi ghebiet
binnen viii daghen opdat giit riedt
ic sal besetten hier binnen
miin lant ende laten in minnen
ende woudi oec iet van den minen
al waert al trike sonder pinen
siits seker het ware u ghereet
uwer vrienscap ben ic gheweet
ende u gheselscap gheric sere
demophon seide here
dits een herde scone ghebiet
des uwes en gheric niet
danc moeti hebben uwer onste
maer gherne waric opdat ic conste
te grieken wert daer na mi langt
ende vaste miin herte daer na hangt
van der scoender esyoenen
en verstaet niet dat mi dwoenen
hier verwast met u heren
ende dat ic daer om keren
mi haest die scone maget meer
daerbi biddic u teer
die coninc seide bi gode ic doe
ende miin her heinriic quammer toe
ende seide ghi heren eist om raet
demophon seide here jaet
maer comt ic wille ghine hoert
ende raet mi op mine wort
te grieken waric herde gherne
want tletten begint mi te derne
ic liet die joye van minen sinne
al te constantinople binnen
ende bleef ere maget scone
van salensen esyoenen
ende daer om haestic mi sere
miin her heinriic seide here
die jonfrouwe mach u gherne minnen
want ghi siit in allen sinnen
werdich alre eren wale
dies cortic hier af mine tale
wi selenre varen cortelike
die coninc sal besetten trike
ende trecken met ons darwert
echites seide ic beghert
ic saelt doen soe ic ierst mach
echites ontboet op dien dach
alle sine hoghe baroene
ende seidem wat hem stont te doene
dat hi in grieken moeste varen
metten heren die daer waren
ende setten enen drossate int lant
den selven dien hi daer vant
ende alle die meyeren tere scaren
die bi sinen oem den coninc waren
doe hiit beset hadde te male
ende bescedelec ende wale
bereiden die heren hare vaert
weder te constantinople waert
nu wet wel dat ic neder leide
dat prosent ende dat scoenheide
dat men gaf demophonne
enten heren van hoghen conne
allen den ghenen die daer waren
aldus siin si wech ghevaren
met groter haest te grieken waert
te lanc ware mi hare vaert
te telne si reden vort
tote raphi die port
daer vernamen si niemare
dat den soudaen comen ware
den achterban van sinen rike
ende hadde wel volcomelike
lxx conincge wale
ende iiii dusent ammirale
ende volcs utermaten vele
twaren nu gaet uten spele
sprac her heinriic nu varen wi
demophon seide gheloeves mi
miin broeder es here groet
hi ghecriicht wel heeft hiis noet
heydenesse altemale
hoe dat comt wet wale
ic blive u lieden vrient
dies hebdi jeghen mi verdient
dies dancten si hem hovesscelike
ende reden dapperlike
ende quamen te constantinople gevaren
daer si ontfaen wale waren
hovesschen biddre es wel recht
dat menne hovessceliic berecht
ende siins vele te bet rouct
want dene doghet dandre souct
gheliic verdient gelike lone
dies hopic dit dicht dat mi die scone
bidt na mine macht volmaken
nochtan siint mi te sware zaken
te vertrecken dit swaer orloghe
daer clene mine macht toe doghe
en dade siit ende god te voren
si es hovesch ende wtvercoren
alsoe vore in den bouke staet
hi es miin alremeeste raet
nu moets mi maria onnen
want sware pine es swaer begonnen
die heren die comen waren
wt ermenien ghevaren
waren herde wel ontfaen
ende si vernamen saen
dat die soudaen hadde daer
soe vele volcs dat te swaer
iemen oec te vertelne ware
oec vernamense oppenbare
van der keyserinnen doe
vele volcs wasser comen toe
demophon quam met in de stad
ende vernam die waerheit dat
dat daer een swaer orloghe begonne
ende dat men nemmer die stad en wonne
met crachte en dade ongeval
doch versweech hi dit al
om esyoenen der maget
die sier herten wale behaget
ende behagen moet eist lief of leet
want die minne was hem heet
maer doe metter keyserinnen
die mageden quamen van daer binnen
ende echites margrieten sach
sine herte verlichte alse de dach
soe deedt jonfrouwe margrieten oec
want haer herte in de sine loec
si custe hem ende hi hare
der minnen wert men daer geware
die langen tiit hadden gedurt
ende elkerliic hadde besurt
demophon sach esyoenen
maer hine dorstene niet vercoenen
dat hi soe na comen ware
maer hi seide dore hare
jonfrouwe mamet die vele vermach
moet u gheven goeden dach
want ic ans u sekerlike
vore alle dat leeft op erterike
here antwerde die scone maget
die onste die ghi te mi wert draget
die moet u lonen god onse here
ic an u beide goet ende ere
eusebia die oec quam
die keyserinne oec vernam
hare welvaert meest van sinne
ane heren heinriics minne
dede hare wee al sweech siis
dat daden die conincge des siit wiis
die te hare comen waren
van verren lande ghevaren
dat siis hare scaemde vor hem
des en minde siis niet te men
dus waren die heren wel ontfaen
ende si teldem hoe hem vergaen
hare orloghe was in ermenie
ende hoe demophon die vrie
in campe verslouch den barberiin
die niet starker mochte siin
doe seide die coninc van vranckerike
ic hebbe dicwile sekerlike
den barbariin hoeren noemen
ende en sal hier ten stride niet comen
here neen hi sprac die limborchere
nemmermeer en doet hi were
her demophon slouchen doet
doe gaf hi mi siin ors groet
oec noemt men een dromedare
god moets hem loenen waer hi vare
of waerwert hi henen si
soe heefti enen vrient an mi
daer was den heren feeste gedaen
savons soude men eten gaen
ende demophon bleef den nacht daer
ende at met hare die hem swaer
therte menichwerf maecte
dat was die scone die welgeraecte
van salensen esyoene
oec soe sat margriete die scone
bi echites den coninc
diene herde wel ontfinc
ende dandre heren wel geboren
met andren mageden die si vercoren
hadden sint si quamen daer
want si hadden een half jaer
wel na gheleghen in de stad
ende wie si waren ic segt u dat
hildric die keyser van rome
hadde vercoren als ic goeme
van trasien jonfrouwe salamine
om hare stont al siin pine
karle van vranckerike lodewiics sone
minde die maget celidone
van dalamatie des coninx kint
oec was elonette ghemint
van spaengen den coninc rioene
die daer was van groten doene
ende noch minder vele daer
die ic noemen sal hier naer
dese heren daden den raet
emmer alse men eten gaet
dat si saten altoes bi hen
daer meest ane lach siin sin
nu siin over tafele gheseten
daer men te vollen gaf dat eten
maer anders dan eten was demophonne
die niet en core die sonne
vore die maget daer hi bi sat
die lettel dranc of at
die hem dede grote pine
doe peinsdi hoe hi die fine
moghe beginnen te spreken ane
ende hi bleve in goeden wane
maer hi ontsach hem mede
dat wel ware een onsede
dat heyden kersten ghenaken
ende daer met achterden sine zaken
hi peinsde hi soude scuwen sine wet
ende sinen god mamet
oec peinsdi weder hi soude haten
mamet ende sine wet laten
woude sine minnen ende trouwen
want si dunct hem bloeme van allen vrouwen
gherne begonsti wisti hoe
enichsins te spreken toe
maer dat hiis hem vermeet
doe seidi scone hier es ghereet
twaren menich edel man
mi dunct na dat ict ghesien can
soe sal hier in beiden siden
de werelt al te gader striden
scade sal hier groet ghescien
esyone sprac god moet u versien
ende behouden elken sinen vrient
miin vrouwe en heeft niet verdient
dat men hare dese scade doet
tsoudaen u broeder dade goet
liet hi mier jonfrouwe in vreden
ende haer lant onbestreden
si dede aelmoesene ende wale
demophon seide uwe tale
scone draget sere te payse wert
soe helpe mi mamet ic beghert
oec jonfrouwe om uwen wille
want miin herte bliift al stille
bi u ligghende waer ic vare
ic wout bi uwen wille ware
ende wi nemmermeer en scieden
jonfrouwe soe werdi van velen lieden
vrouwe van vi conincriken
die u alle souden wiken
maer ic minne u vore al dat leeft
ende dat die werelt binnen heeft
en coric niet vor u allene
in de werelt nes ghene
sake die mi verhoghen mach
dan ghi selve sint ic u sach
hebbic u ghemint van herten
no om pinen no om smerten
so en willic no en can gelaten
in moet u minnen utermaten
ende daer omme doe ict u verstaen
scone omdat ghi ontfaen
hopic en selt niemens minne
ghi siit soe ghestade van sinne
al eist dat ic over vare
te minen broeder ic wout ware
pays tuwen wille gherne
ende oec en steets niet tonberne
miin broeder miins raets
want hine heeft nemmer toeverlaets
dan mi want hine heeft kint no craet
ende siin goet mi te sterven bestaet
levic langher of mine kinder
twaren scone mochtic vinden
in u herte dat ghi mi naemt
siit seker dat ghiere met quaemt
in groter gheweldichede
dor mamet ontfaet mine bede
ende antwerde mi onstelike
want latiit ghi brinct mi te like
esyoene scamde hare
ende en weet niet hoe si dat sware
van haren halse gebringen mach
si seide here goet bejach
moeti hebben ende aventure
dat ic u oec soe besure
dies en ben ic werdich niet
maer dicwile eist ghesciet
dat hoghe here nedere mint
dies heet men de minne blint
ware dat sake dat minne saghe
u die hebt man ende maghe
soe vele ende volghens daer bi
ende hebt soe vercoren mi
daer u toe te versterven steet
van daer de sonne opgheet
tote hier ende half de werelt dure
sonder dat ic te rechte vore
ghenoemt soude hebben ende geseit
dore u grote ridderliicheit
ende uwe grote doget
daer ghi bi bejagen moget
alle vrouwen ende jonfrouwen
die u eens ten wapen scouwen
dat ic menichwarf hebbe gesien
here dat en verstaet niet in dien
dat ict segge om enich smeken
vrouwenherte mach men wel weeken
als ict hebbe seggen hoeren
an hare vriende als te voren
hier gaet nu een orloghe an
dat costen sal meneghen man
god en wilt sonderlinghe versien
ende hier in maget wel ghescien
dat ic sal werden oppenbare
u ridderscap an onse scare
ende hierbi ende bi andren saken
mags god vele goet maken
demophon seide bi mamet scone
om te hebben u minne te lone
soe sal ic pinen al mine macht
ende dat en latic dach no nacht
hier met lietent dese twee
demophon was te moede wee
dat hi niet bet berecht en was
maer doch ghecusti hem das
dat die boem ten iersten slage
niet en valt dat mindert sine claghe
dandre die over tafle saten
bi den mageden ende aten
spraken vele dat ic late varen
die ridders die comen waren
van ermenie waren blide
na den etene betide
ghingen si alle slapen
conincge ridders ende cnapen
sanders dages alst was dach
ende men die sonne verbaren sach
stont op demophon entie sine
dien de minne dede pine
ende wouden over int here varen
ende namen orlof twaren
ane hem allen die hiere vant
doe voeren metten ridder vaeliant
echites entie limborchere
uter stad al tot int here
daer si wel ontfaen waren
ende si saghen die grote scaren
dus keerden si in de stad
entie vrede durde na dat
ene maent alse menne nam
dat deen dicke ten andren quam
die soudaen die vernomen
heeft siins broeder wedercomen
hieten willecome wesen
om dorloghe vraghedi mettesen
van ermenien hoet ware vergaen
demophon antwerde den soudaen
herde wel siit seker here
want wi behilden tlant ende ere
die striden waren herde groet
enter ander bleeffer vele doet
inne constu niet vertellen die scaden
die men hem dede daer te quaden
der kerstine daet was soe groet
den berberiin slougic doet
daer wi campten alle beide
dat sal mi vergaen ten leide
duchtic sere seide die soudaen
die bi hem souden siin ondaen
hi soudse met crachte winnen
hoe en es daer niemen binnen
seide demophon die here
ic swere u bi mamette sere
dat daer in die stad nu siin
ridders na dien gheloeve miin
die beste die nie gorden swert
of die nie bescreden pert
daer siin oec bi miere waerhede
die conincghe van al kerstenhede
entie keyser van roeme mede
onghewonnen es noch die stede
maer woudi doen minen raet
na dien dat hier nu staet
soe riedic wel om die soene
want te vele hadden wi te doene
souden wise met crachte winnen
soe menich riddre es daer binnen
ja die siin alre eren wert
entie beste die nie swert
gorden of orsse bescreden
ic hebbe verre met hem gereden
om te vernemen hare affere
in orlogen ende in here
daer icse al te wel in kinne
ende ghi here hebter oec inne
groter vromicheit ghesien
in dart u al niet vertien
want ghi wale kint hare daet
maer ic riedu wel na dat staet
dat wi tenen payse quamen
want sekerlec quamen wi tsamen
met orloghe ende met stride
daer soude bliven in elke side
soe menich edel man doet
dat ware te segghen jammer groet
doe antwerde die soudaen
sout na uwen wille gaen
soe soudic te lande keren
met scaden ende met onneren
ende soude ontfaen crancke soene
maer ic kinne u soe coene
ende soe groet uwe vromichede
dat ghi op ghene bloethede
mi dit en segt ende brinct vort
daeromme wondert mi uwer wort
al te sere dat ghise sprect
maer ic biddu dat ghi wrect
mine grote scade ende scande
ic hebbe hier wt menegen lande
ridders ende volcs soe menegen man
dat iemen cume ghetellen can
ente stride willic al
mi heeft wonder hoe ons sal
die stad ontsitten an onsen danc
ic ligghe hier al miin leven lanc
of ic hebs minen wille
bidi broeder swiget des stille
ende laet ons dese aldus bereden
dat hem bi ghenen dulheden
kersten man en sal dorren
nemmermeer jegen ons porren
miin her demophon seide here
dat soudic begheren sere
maer die stad es onghewonnen
van den opganc der sonnen
tote dat si weder onder gheet
sone siin dat wet ghereet
betre ridders na miin kinnen
dan daer die stad nu heeft binnen
ende oec hebben si na minen sin
ene herde cleine menichte min
dan wi doen wet dat wale
daer bi duchtic dat uwe tale
in andren saken sal bekeren
meneghe vrouwe salt bereren
in heydenesse uwen criich
des willic hebben een gheswiich
want ic en wils nemmer horen
ghi siit ridder wtvercoren
entie wtnemende van ons allen
hoe es u herte dus u ontfallen
dat ghi u dus sere ontfaert
ontsiedi u keert thuuswaert
tote dat ghi weder siit vercoent
ende emmer en werdet niet versoent
inne sals minen wille vercrigen
broeder des modi wel swighen
seide demophon bi mier trouwen
maer ic duchte dat u berouwen
noch sal sere deser daet
dat ghi niet en hoert na raet
maer dat wet seker wel vor waer
dat hier niemen en es soe vorbaer
hi en sal scuwen uwe daghe
waer hi mach der kerstine slaghe
nochtan en seggict niet omdat
inne an u alre eren bat
dan alle die ghene die nu leven
maer sint ghiis niet wilt begheven
ghine wilt emmer op hem striden
soe sal ic altoes bi uwer siden
siin ende helpen na mine macht
ende mamet verlene u cracht
ende seghe overal
ic ben die met u varen sal
nu sciet die raet tusscen hem tween
entie vrede durde tenden een
ene maent na haren keren
ende van buten quamen die heren
in die stad soe quamen mede
ende int here die van der stede
daer si grote feeste in dreven
hads die soudaen willen begeven
des orlogens alle dier waren
haddent wel laten varen
want sekerlec die conincginne
ver venus wrachter met inne
wonder onder die grote heren
daer ic u een deel wille ave leren
wie si waren oppenbaer
die deen den andren minden daer
die keyser van roeme minde salaminen
daer hi omme dogede vele pinen
entie coninc van vranckerike
minde al die ghelike
van dalmasien celidonen
ende van damaus elyoenen
minde van spaengen de coninc ryoen
als ic u hebbe weten doen
van prassise den coninc van prassia
was macidonien palladia
ghemint sere utermaten
dor hare en mach hi de stad niet haten
maer in den vrede alse die heren
onderlinghe gaen ende keren
soe heeft venus wonder gedaen
want swaerliic es bestaen
van byhem die coninc rike
want hi minde sekerlike
pasca die heyden conincginne
want si was vrouwe van sinen sinne
dat hi cume mochte geduren
si dedem vele aventuren
maurus die coninc van moriane
die soe swart hadde die gedane
minde van achas meliandren
dicke sat deen bi den andren
want maurus die coninc
minnese vore alle dinc
van eliadis elyane
was ghemint na minen wane
van den coninc colosus
soudic u al vertellen dus
die daer waren bevaen met minnen
onder buten ende binnen
soe haddic te doene te vele
den vrede leveden si met spele
tote dat quam die leste dach
coninc colesus die gherne lach
ende maurus in die stede
ende demophon hi dede
dat die soudaen gaf enen dach
te besiene of men mach
den pays maken dien si geren
want si noede dien van binnen deren
opten achtersten dach des vreden
quamen ten perlemente ghereden
conincghen ende graven in beiden siden
soe vele inne cant u tesen tiden
vertellen niet hare alder namen
maer doe si waren al te samen
dede vraghen die keyserinne
den soudaen met soeten sinne
wat dat hi hare eyscende ware
dat hi soe sere piinde hare
tontgoedene ende tonterven haer mede
ende soe vaste hilde die stede
beleghen met soe menegen man
want siit gheweten niene can
wat dat si hem heeft mesdaen
doe antwerde die soudaen
ic hebbe hier vore dese stad
scade al te groet gehadt
van velen conincgen wtvercoren
die ic hier hebbe verloren
ende miins selves arm mede
dit moet si betren entie stede
eer ic des orlogens sal begeven
of ic ligghe hier al miin leven
miin her heinriic die limborchere
seide twaren ende god here
die orlogen wilt ende striden
hi moet selken tiit overliden
saken die hem swaer siin
ja en verloes die vrouwe miin
haren vader vore dese stad
sine wiste waer omme no om wat
ghi quaemt ende beleiten hier
sonder redene her ridder fier
ende wouten onterven ende ontgoeden
dor noet moeste hiere hem jegen hoeden
al eist te sere over hem gegaen
twaren ende god her soudaen
al lieti mier vrouwen in vreden
ende ongeorloget ende onbestreden
ghine mesdater ane twint
miin jonfrouwe es maer i kint
die eer ware blide ende in hoghen
dan si moet ligghen in orlogen
oec willic wale dat ghi siet
dat si hier en es soe eenliic niet
eer ghi van den haren ghecriicht
een pennewaert selc die nu swiicht
sal daer omme die doet smaken
en mach siis anders niet afgeraken
tavont nemt ende die vrede
ende wi selen keren in die stede
ende houden ons in payse daer
maer marghen seldi ons vorwaer
te velde sien ofs ons god an
winne die ghewinnen can
die soudaen die dit verstoet
ende oec hoerde hem dranc siin moet
ende seide her riddre hier met blive
alsoe langhe als ic ben te live
sal ic houden dese stad beleghen
of doet werdicker af ghedregen
die conincge die den dach namen
seiden den soudaen tsamen
here of ghi u bat beriet
eer ghi dus van hem sciet
soe dadi na onse duncken wale
die soudaen seide ghene tale
en helpter toe wats gescie
also langhe als ic metten oegen sie
doe seide echites die coninc
men late dan varen dese dinc
dat niet siin mach moet bliven
eer ons die soudaen sal verdriven
het sal eer liden menege ure
doe keerden si alle binnen mure
nu keert die soudaen int here
die dincs en hadde meren ghere
dan hoe hi mach die stad winnen
maer wils god onnen dien van binnen
en sal na sinen wille niet gaen
te rade riep die soudaen
conincghe ende ammirale
daer was menegherande tale
die ic qualec vertrecken soude
al waert oec dat ic woude
ic souts qualec comen af
ten lest demophon raet gaf
sider dat en es ander raet
dat men alse die dach opgaet
porren sal ter stad wert
mochte men die heren wert
ende bestoedse vore hare stad
nochtan wetic wale dat
dat wi ghenouch selen te doene
hebben si siin soe coene
nu bereit u soe ghi heren
dat wi striden mogen met eren
dus es die raet ghesceden daer
maer hare conincge wet vorwaer
al sonder demophon die here
en haten die stad niet sere
colosus prassus ende maurus
ende drougen over een aldus
dat si niet en wilden striden
dien dach maer al omme riden
entie grote daet besien
die daer van ridders sal ghescien
ende laten thuus hare seriante
hare ridders ende hare olyfante
die meer den kerstinen souden scaden
dan noch alsoe vele der andren daden
dus wert dit orloge ierst begonnen
des margens vrouch vor der sonnen
siin die buten al ghereet
ende miin her heinriic godeweet
die hem savons hadde beraden
hi toech wt met groter staden
metten lieden van der stede
ende ander vi conincge mede
van tracien dalmatie pyrrus
salencen eliodus ende chorus
van allen desen was her heinriic here
hi begherde herde sere
trecht te houden der keyserinnen
ende voer haestelec beghinnen
dien striit opten coninc
van india diene ontfinc
sterkelec met sinen spere
maer die stoute limborchere
gheraecten een lettel bat
boven daertsoen daer hi in sat
dat spere dor den lichame vloech
dat spere en craecte none boech
ende daer hi tspere na hem trac
soe viel die coninc daer hi sat
mede sinen hals ontwee
die steke en dedem nemmer wee
maer bleef onder de perde daer
ende her heinriic vorwaer
op enen andren coninc steken
dat siin spere moeste breken
in sine herte al waest groet
entie coninc hi viel doet
ende her heinriic riep sere
slaet in ghi heren dor onsen here
vromeliic hier eist te doene
laet siin wie es hier coene
van tracien die coninc vroet
die ridder es van prise goet
ontmoete den coninc alloren
die hem sere dede voren
die joeste was swaer ende vreeseliic
want daer en was gheen ghewiic
deen stac den andren dat si beide
vielen neder uten ghereide
sere ghequetst soe waren si
maer van tracien gheloeves mi
hi spranc wel haestelec op
ende gaf enen groten clop
sinen sterken wedersake
soe dat hi met onghemake
sere weder viel beneden
ende bleef onder dorsse vertreden
dus wert die wiich staende groet
menich riddre bleef daer doet
in beiden siden alst recht was
ende her heinriic gheloeft mi das
street soe utermaten wale
dat ic u te desen male
niet en conste sine daet vertellen
noch oec mede siere gesellen
die soe vromelike streden
dat si varre achter deden
die heydene die jeghen hem waren
mettesen quam toe ghevaren
pasca die conincginne trouwen
met al haren stouten vrouwen
ende dreef achter in ware dinc
van dalmatien den coninc
wat waendi hoe sere si street
ende hare vrouwen godeweet
si hebben den grieken gedert sere
en hadt gedaen die stoute here
van tracien die coninc metten sinen
die lettel halp siin pinen
want iiii conincge metten haren
quamen vreeselec toe ghevaren
ende dreven die onse achter
dit dochte her heinrike lachter
ende warp hem midden in de noet
ende slouch ii dier conincge doet
ende haers volx soe overvele
dat met hem ghinc al uten spele
maer emmer wies hem soccors an
nu latic van hem bliven dan
ende sal u doen verstaen
wat her echites heeft gedaen
miin her echites die coninc rike
die in dander side behagelike
metten sinen wtwert reet
met vii conincghen ghereet
die willich ten stride waren
met hem soe quam gevaren
siin vader die oude grave
daer ghenouch te seggen ware ave
van siere vromegher daet
oec quammer met dat verstaet
een ridder ende hiet jonas
die wilen cnape was
heren evax die van hem sciet
in arragoen ende daer hi niet
sider af hadde vernomen
maer alse hi was ten lande comen
onthilten die grave van athenen
soe vele dogeden was an de ghenen
dat hem echites wapen gaf
ende maecter enen here af
die hem proevede al te wale
ende reet wt ten iersten male
ende reet heren demophonne jeghen
die vore dandre quam geslegen
die joeste was starc die si reden
want si deen den andren niene meden
ende geraecte soe sware ene joeste
dat haer ne gheen was hine moeste
rumen stegereep ende gereide
ende vielen jegen derde beide
ende bleven liggende tsamen
tote dat hem hulpe toe quamen
diese vermonterden saen
doe ghinc men houwen ende slaen
ende echites die coninc fiin
slouch den coninc van putriin
dat hi viel op derde doet
vort slouch hi in de noet
den coninc van galilee
die nemmer en clagede wee
van athenen doude grave
reet ende stac den coninc ave
van libia ibadalle
dat hi doet bleef van den valle
ende van albania die coninc albat
diene wreken soude op de stad
quam opten grave van besiden
ende geraecten in siin liden
ende warpen van den orsse neder
maer sciere vermonterdi weder
van spaengen die coninc ryoen
die sere vrome was in siin doen
ende slouch den coninc albat
dat hi rumde dors daer hi op sat
ende viel op derde doet
doe wert die striit starc ende groet
ende vreeselec te siene an
daer bleef versleghen menich man
miin her heinriic die stoute here
die banderside street sere
jeghen meneghen heydenen man
dien altoes wies helpe an
want prasiis die coninc van prasia
quam metten sinen gereden na
met vii hondert olifanten
wel gheladen met serianten
dese quamen sere dringende vort
ende wrachten in donse grote mort
want si rechte vorwert leden
ende niemens en vermeden
want sine constense niet bestriden
ende niemen en dorste jegen hem liden
die liede die in den casteel lagen
banderside si hem ontsaghen
stakensi die olyfante doet
soe soude de val siin soe groet
dats niemen ontsaen en mochte
mettesen prasiis herdochte
dat hi ghelooft hadde dat
dat hi dies dages op die stad
niet striden en soude wats ghesciede
dies dedi keren sine liede
ende soe daden dandre doe
want die avont quammer toe
ende scieden in beiden siden
donse ghingen ter stad wert riden
entie heydene dats waer
toghen in die tenten daer
nu es dat here al in getogen
die soudaen die niet verhogen
en can om sine grote scade
riep alle sine liede te rade
ende clagedem utermaten sere
datti sine liede ende sine ere
vore enen casteel daer verlore
ende hiere alle de werelt vore
nochtan hadde ten wapenen al
dat ware kenlec ongeval
en mochte mi aldus niet mesvallen
mamet gheets mi af met allen
want ic heden in den daghe
hebbe man ende maghe
verloren al buten ghetale
ende xiii conincge alsoe wale
siin mi hier oec afgheslaghen
hoe magic minen sin verdragen
dat es wonder al te groet
ic biddu heren in derre noet
dat ghi mi raet wat ic best doe
demophon spracker toe
ende seide here ic segt u wel
en es gheen kinderspel
te striden jegen al dat here
want hets volc van groter were
ghi maecter af enen casteel
daer van der werelt algheel
die bloeme van ridderscape es in
ic rade wel na minen sin
dat men noch te payse sprake
of dat men margen wte trake
tilike eer si wt reden
ende wise vore hare porte bestreden
wouden u die heren helpen mede
die heden der stad hilden vrede
die soudaen seide ghi segt wale
doe geloofden siit altemale
dat si des anders daghes tilike
helpen souden den soudaen rike
mettesen stonden si van den rade
ende scieden want het was spade
doe quam den soudaen mare
dat int here comen ware
armenius siere suster kint
dat die soudaen sere mint
boven allen creaturen
van vreuden consti cume geduren
doe hi hoerde die niemare
men woude oec seggen oppenbare
dat hine an siere suster wan
maer niet haer ghetroude man
met hem quam oec pelias
die sconinx sone van india was
dese quamen al waest spade
met tsoudaens rade
ende wouden ridders siin ghedaen
neen seide die soudaen
ghi siit te jonc alle beide
mettien armenius seide
oem ghi selt ons ridders maken
of wet in waren zaken
dat wi marghen vroe betide
beide varen in den stride
blivewi doet of ghenesen
demophon seide te desen
here soe rade ic wale dat
dat wi senden in de stad
om te hebben enen vrede
hier binnen moghen wi mede
dese kindere ridders maken
ende wi moghen binnen desen zaken
merken ende leren kinnen
van buten die ridders ende van binnen
ende op wien si moghen tien
ende welken volgen ende vlien
selen si binnen den vrede keren
ende oec sal men die heren
die hier heden bleven doet
berren ende doen ere groet
ende elken graven na hare wise
want si ridders waren van prise
wine mogense in der straten
no in den velde niet liggen laten
doe seiden die andre heren daer
sekerlec miin here seit waer
onse vriende ende onse maghe
die heden storven in den daghe
willen wi graven werdelike
ende berrense hoechelike
die soudaen oec alsoe woude
omdat hi sinen neve festeren soude
dus was die raet ghegeven daer
dat men sende in de stad daer naer
twee conincghe die hieten aldus
colosus ende maurus
die beiden minden in die stede
vele te willegher waren siis mede
ende voeren in de stad saen
daer si wel waren ontfaen
van den heren die noch te rade
stonden al waest spade
hoe si des anders dages souden
striden ende haer recht behouden
ende doen si die heren vernamen
die daer om den vrede quamen
ontfingen sise blidelike
want si ontsaghen sekerlike
van sanders dages den striit meer
dan si ghedaen hadden eer
om der olifanten cracht
dies si te voren noit bedacht
hadden want si ten ghenen tiden
en saghen met olifanten striden
ende peinsden dat hem goet ware
den vrede van enen halven jare
hier binnen souden si hem vorsien
ende maken doen enich engien
daer si met des soudaens macht
enter olifanten cracht
mochten wederstaen ende verdriven
ende in hare ere bliven
die conincge die wale waren ontfaen
seiden hare bodscap saen
ende boden vrede drie maent ofte viere
ende oec in al selker maniere
dat sie begerden langen vrede
die onse oec dat gherne deden
si gaven vrede der maende viere
ende oec in selker maniere
alse hi plach te sine ghenomen
elc soude ten andren comen
alsi te voren hadden geplogen
ende si keerden in hoghen
die vrede wert tien tiden
vaste ghestedicht in beiden siden
wet wel dat men in desen vrede
menich scoen wtlede dede
den conincghen die daer doet waren
ende wet oec wel sonder sparen
dat die van binnen eerlike
van cypre den coninc rike
ter erden besteden daden
oec ghinghen si hem beraden
met wat engiene dat si mochten
alst quame die tiit dat si vochten
wederstaen die elpendiere
een meester smed antwerde sciere
die meester tubal was geheten
ghi heren seiti wildiit weten
levert mi stael ende yser mede
ic sal eer wtgaet die vrede
hebben gemaect selc engien
dat ghi selt met oegen sien
daer men dolifante met al
oft ossen waren met doeden sal
dies was blide menich here
ende danctens hem alle sere
miin her heinriic seide noch vort
dore god ghi heren nu hort
nu wetti wel dat den soudaen
menich man es onderdaen
daer hi ons met hout belegen
sonderlinghe es daer i deghen
die starc es boven nature
die dicke wert den onsen tsure
want hi doet hem menich verdriet
oec en willen op hem striden niet
sommighe onser heren die hier siin
om vrientscap die si den ridder fiin
draghen des hi verdiende sere
ende daerom es verdragen die here
en ware van dien nienekinden
nu dunct mi dat ic niet en  vinde
wie dat sal wesen dus ghedaen
dat wine selen wederstaen
echites seide ghi segt waer
maer ic sach heden oppenbaer
dat hi van minen ridder jonas
twee warf te barentert was
ende op thoet ghesleghen soe
dat hi machtloes henen vloe
dat mi van den stouten here
nochtan ontfarmde herde sere
her heinriic seide bi mier trouwen
dien ridder soudic gherne scouwen
want sekerlec hi es wel wert
dat menne sere tsiene beghert
want siins es hier wel te doene
doe riepen echites die coene
ende hi quam vore die heren daer
ende hi wert wet vorwaer
wel besien ende wel ontafen
want hi was vrome ende welgedaen
doe seide her echites
ic wille mi wel vermeten des
dat hi hadde enen here
die was te prisen vele mere
dan icken wel geprisen can
her heinriic seide wie was hi dan
echites seide gheloeves mi
miin her evax soe heet hi
ende oec was die ridder fiin
in vranckerike die geselle miin
in arragoen hi mi ontbleef
daer ic rouwe omme dreef
dat hi met mi niene quam
van hem ic noit sint vernam
doe seide van spaengen die coninc rioen
sekerlec die selve baroen
es in arragoen coninc
daer hi met eren crone ontfinc
dat seggic wel te voren
ende es van hier gheboren
ic weet wel wist die here vermeten
dat dese stad dus ware beseten
hi soude hier cortelike siin
ende soe en es hier soe coene heydiin
hem en sal rouwen geloeves mi
dat hi ten stride comen si
miin her heinriic seide doe
ghi heren nu rater toe
sint dat die here wtvercoren
uten lande es gheboren
soe riedic wel dat menne ontbode
opdat men hadde ghetrouwen bode
dat hi dore sine ghenaden
miere vrouwen quame te staden
inne wane niet hine salt gherne doen
miin her jonas die baroen
seide here dat sal hi twaren
ende ic sal selve om hem varen
ende doene comen in corter stont
es hi levende ende ghesont
want herde noede soudiit laten
dies waren blide utermaten
die heren ende seidens hem danc
ende dat hi porre eer iet lanc
soe dat hi binnen den vrede kere
hi seide ic sal ans mi onse here
ende marghen porren vrouch betide
dies dages waren die heren blide
ende hadden spel ende feeste
des anders dages seit die geeste
porrede die stoute jonas
die blide van der vaert was
ende nam orlof ende voer sier straten
there heefti achter hem gelaten
ende voer berghe ende dale
god moeten achterwaren wale
ende behouden telker stede
soe moet hi ons allen mede amen
die tiit die liidt ende oververt
ende oec alle dinc vertert
ende verliest hoedanicht si
hi heeft soe versleten mi
dat met mi naect der vesper tiit
al mine joye ende miin deliit
leit in de scotele ende in den nap
van minnen en hebbic maer den clap
anders en dogicker niet toe
nochtan ben ic blide ende vroe
als icker iet af spreken hoere
dat gheet mi soe wel in doere
dat ic vervrouwe altemale
maer nemmeer dan die tale
en hebbics van dat men doet
nochtan hebbic den wille goet
haddic de macht geliic den wille
ic wanic selden lage stille
ende dore den dienst dien ic draghe
noch ter minnen alle daghe
soe willic dit gedicht volmaken
want ic duchte lietic die saken
datse niemen vort mochte bescriven
ende si soude achterbliven
hierbi hebbict vort begonnen
god onse here moet mi onnen
dat ict soe gheraken moete
dat u dunct te horne soete
her jonas die ridder wert
die blideliic henen vert
den enen dach vore den andren naer
reet menegen berch hoge ende swaer
ende meneghe valeye diep
daer meneghe fonteyne liep
meneghe heyde ende menich wout
mettien quam die ridder stout
in een groet foreest gereden
ende woeste van allen weghen
enen wech vant hi dien hi reet
nochtan dat hi niene weet
wanen hi comt of waer hi inde
nochtan reet hi met gheninde
emmer vorwert int doncker wout
doch soe peinsdi menichfout
waerwert dat hine leiden soude
doch quam hi wten woude
jeghen vespertiit ghevaren
maer anders soe quam hi twaren
op ene grote woeste heyde
daer brem ende geniver beide
stont ghewassen mans lingde lanc
die wandelinghe sceen daer cranc
want een savel wet dat wale
hadde die heyde altemale
overvlogen iiii voete dicke
sekerlec soe wanicke
dat daer no gras no cruut
noit en wies ter erden wt
dan brem geniver ende heyde
miin her jonas te hem selven seide
wanen comt dusdanich lant
miin ors gheet hier in dit sant
telken voetstape toten knien
god here wat sal miins ghescien
het wert nu al doncker nacht
ende inne hebbe niet de macht
dat ic tammeer herberghe verreike
ende hier en es boeke no eyke
daer ic mach onder logieren
miin ors en mach in ghere manieren
verreiken dat moghe verteren
dat mi boven al sal deren
want dits die magerste aert
die nie wanic ghemaect waert
ic moet riden in weets wat doen
mettien versach die baroen
van verren een scone vier
darwert reet die ridder fier
bi der claerheit van den viere
want anders was hem claerheit diere
en alse hi bi den viere quam
soe sach hi vore hem ende vernam
dat ene hoghe montaenge was
daer boven ene borch als ict las
die hoghe sceen van daer beneden
die riddre ware gherne opghereden
haddi den wech vinden moghen
want dat sant hadt soe bevloghen
ende ghedreven of het waren
grote zeebaren
doe noopti dors metten sporen
doe dochte den ridder wtvercoren
datten tfier leide in warre dinc
emmer dors daert henen ghinc
want dors ghinc al in een
alse die gheet op enen steen
dus ginc dors tote boven
ene porte die men mochte loven
sach hi daer boven staen
die jeghen hem was ondaen
ene jonfrouwe stont daer vore
die scone was ter core
alse die ridder heeft versien
beeti van den orsse mettien
ende boet hare goeden avont saen
entie jonfrouwe welghedaen
hieten willecome wesen
ende vragedem mettesen
wanen hi quame ghereden
ende hoe hi die heyde ware leden
ende dat onghiere lant
daer men noit in en vant
dat menschen mochte staen in staden
die riddre was wel beraden
ende berechte die jonfrouwe wale
ende seide scone smale
op u ghenade comic hier
van ghere heyden sagic vier
ende peinsde dat ic harwert woude
op aventure opdat men mi soude
hier herberghen desen nacht
die jonfrouwe was wel bedacht
ende seide jaes ende leiden na
een cnape als ic mi versta
leide siin ors ten stalle wert
daert wel was gheachterwert
een ander cnape quam mede
die hem sine wapene afdede
die derde cnape quam vort geganghen
ende heeft hem enen mantel omme gehangen
dat hi na die hitte en soude
weder ontfaen ghene coude
die tafelen waren oec doen maken
daer genouch was van allen zaken
daer siin beide toe gheseten
ende tierst dat daer was gheten
dede men die tafelen van hem
die ridder seide jonfrouwe ic ben
een deel moede waert u bequame
ic ben die gherne raste name
si seide sint u vaect
u bedde es al ghemaect
twee cnapen quamen ter vaert
ende leiden ten bedde waert
daer ghinc hi op ligghen neder
entie cnapen keerden weder
nu hort ghi heren dat u god lone
die ridder wert gebedt scone
in ene al te scone zale
si dochtem wesen altemale
van dieren stenen ghemingt int gout
dit wonderde sere den ridder stout
want hi nachts daer in gesach
gheliic het ware claer dach
die zale was lanc ende wiit
sere wonderdem tier tiit
wanen hem selke sierheit quam
mettien sach hi ende vernam
ene segie van elpsbene
die met menegen dieren stene
was beset ende wel ghemaect
niet en wasser ane mesraect
want het was soe diere i werc
vort soe leidi sinen merc
om te besiene die scone zale
die hem behagede al te wale
doe versach hi al te hant
die scoenste vrouwe die men vant
sitten op enen setel daer
het sceen wel an haer gebaer
dat si was edel ende rike
maer si hilt hare simpelike
dat hare stoet wale ghenouch
entie cleder die si drouch
waren greyn dinne wit
entie setel daer si op sit
was hulten met corden getogen
inne soudu niet geseggen mogen
hoe wel dat den ridder bequam
al dat hi ane die vrouwe vernam
oec saten vore die voete der vrouwen
een jonchere ende ii jonfrouwen
die jonchere was gecleet wale
met dobbeletten van sindale
ghevoedert met bonten al
want siin goet was niet smal
dene jonfrouwe si hadde ane
bruun burnet na minen wane
ghevoedert met vellen van coninen
an hare dochtem wale scinen
dat si dicke peinsde vele
ende luttel acht op idele spele
die ander jonfrouwe die welghedane
hadde ene linine jupe ane
ende enen witten roc onder
dit dochte al den ridder wonder
ende sach over an dander side
doe sach hi ene vrouwe blide
sitten op een sitten hoghe
ic wanict niet geseggen moghe
hoe wel dat sitten was gesneden
oec waest van boven tot beneden
met samite wel behangen
die vrouwe hadde om haer gehangen
enen mantel sabuliin
met ere vedren ermeriin
die hinc hare an die scoudren tale
haren roc was van purperen sindale
tote bi den borsten gesneden wt
omdat men hare witte huut
soude te bat mogen scouwen
oec stont op thoet der vrouwen
ene crone van finen goude
diese te rechte prisen soude
hi hadde te doene al te vele
men sach haren hals ende hare kele
dore den douc gheloeft mi das
daer si met bewonden was
alsoe claer oppenbare
alse oft si ontwonden ware
vore hare saten jonfrouwen iii
bat ghevoerde en sagic nie
die ene hadde des geloeft
ene sidene huve op thoeft
ende enen roc scaerlaken roet
ende ghegort daer op al bloet
twee witte hantscoen had si ane
wat helpt dat ict al vermane
ic hebbe nu te doene wel
die andre waren alle wel
ghepallert te prisen sere
dit wonderde al den here
mettien hi noch beneden sach
dinc die hem meer wondren mach
want die sale was soe rene
beide van houte ende van stene
vast ende starc na hare maniere
maer nieweren na soe diere
oec soe sach hi sitten daer
ane enen steinen pilaer
ene jonfrouwe scone ende rene
met ii jonfrouken clene
wel ghepalleert van prise
na goeder liede wise
vort sach hi ten ende in de zale
was te broken al te male
inghevallen ende oec diep
die riddre die luttel sliep
dochte dit groet wonder wesen
hi sach vort ende hevet mettesen
een wiif sittende versien
dore hare cleder hinghen hare de knien
hare roc was ghebuet mede
ende ghenayt te menegher stede
omme hare hoet hadsi een cleet gewonden
ende achter te gader ghebonden
gheliic het ene verwoede ware
vele kinder saten om hare
selc wel gecleedt ende selc qualike
nochtan sceen dat wiif rike
vort sach die ridder onder een dac
sitten dat altemale dorelac
een wiif magher ende cranc
sere dunne ende lanc
den buuc inholich hoge die borst
si sceen verborren dat dede de vorst
dat haer gewoest de oegen diep
daer altoes pip wt liep
nochtan wonderde den ridder dat
doe sach die ridder vorwert bat
ende sach op dende achterwert
een rat ene galghe ende i swert
ende menich ander torment mede
daer men liede met verdede
doe wonderde den ridder boven al
wat dat dit bedieden sal
ende watter leit an
mettien hi te slapen began
nu slaept die ridder met gemake
die ghesien heeft dese zake
maer die slaep was niet lanc
want hi saen weder ontspranc
ende sach in die zale comen gereden
enen jonchere met behagelheden
die beete doe hiere binnen quam
doe sach hi vort ende vernam
dat die jonfrouwe van der sale
met hem quam ten suden inde wale
vort leiden in die sale al dore
mettien quam hi gaende daer vore
daer die jonfrouwe sat allene
metten jonfroukinen clene
diene saen te hare riep
maer wet wel dat hem ontliep
van der borch die jonfrouwe
maer die welghedane vrouwe
si riepen dat hi te hare quame
ende ene hare dochtre name
doe seide die jonghe man
lieve vrouwe wie sidi dan
bi gode jonchere dat seggic di
gherechticheit soe heet men mi
mine dochtre siin beide clene
trouwe es gheheten dene
ende hope es der andre name
waren wi cnape u bequame
ghi sout met ons allen hoven
comen in eren ende in loven
doe seide die cnape bi gode vrouwe
hope es goet soe es oec trouwe
maer ghi wet wel dat ic doch
te jonc ben te huwen noch
ic wille mi noch bat besien
eer ic mi te huwen wille tien
mettien worde keerdi van hare
ende ghinc spelen hare entare
dat hi in die scone zale quam
daer hi sittende vernam
die simpele vrouwe met haren kinden
die gherne goede liede minden
die vrouwe riep den cnape naer
ende vragedem of hi daer
nemen woude hare dochtre ene
si wouden hem dienen alle gemene
die cnape vragede wie sidi dan
ic segt u  seitsi of ic can
oetmoet soe es miin name
dat goeden lieden wel bequame
die sone die hier vore mi steit
es geheten vorsienicheit
mine eene dochter heet mate
dandre vreese in dien gelate
altoes onsen here ontsiet
comdi an ons u en mach niet
ghebreken ghine comt te groten lone
op erterike ende in den trone
die cnape seide bi gode vrouwe
mi was gheboden hope ende trouwe
die ic liet alle beide
want ic en hebbe ghene haesticheide
van huwelike ende daerbi
moetiis oec verlaten mi
ic ben jonc ic wille noch wandelen
ende mine stucken anders handelen
dus es hi gekeert van hen
ende peinsde in sinen sen
dat dit ware ene cleine dinc
wandelen hi doe henen ghinc
banderside in de sale
entie jonfrouwe wet wale
van der borch quam an hem weder
diene leide op ende neder
soe dat hi quam ane die vrouwe
diere sat met dieren ghetrouwe
daer iii jonfrouwen saten vore
wel gheaetsemert ter core
si riep te hare den jongen man
die saen te knielen began
doe hi die grote vrouwe sach
ende oemoedecht hem wat hi mach
si seide cnape nu segt mi
wat dunct u nu modi
mi iet minnen entie mine
soe steet u wel here te sine
hi seide ja ic vrouwe wale
maer ic wiste gherne tesen male
welc u name ende uwer kinder ware
ic segt u seit si oppenbare
ic hete die hoverde groet
die hebben en wille ghene ghenoet
ic ben meer eren wert allene
dan al dat leeft groet ende clene
mine ene dochter heet ledicheit
ende scuwet allen aerbeit
hoe si hare wel palleren mach
dats hare werc nacht ende dach
mine andre dochter heet luxure
hare vorme ende hare nature
es altoes te sine ghemint
van elken mensce die si kint
ende elken loent si sine pine
oec heet die derde dochter mine
ghenuechte van drancke ende van ate
dat si nemet boven mate
nu siet vrient hoe ghi bat
moget ghehuwen teneger stad
comet an ons soe modi saen
opten stoel der weelden gaen
doe knielde die cnape vor de vrouwe
ende seide woude si hem houden trouwe
hi sout herde gherne anegaen
si seide jaes ende deden opstaen
ende neven hare sitten daer
die cnape was sonder vaer
ende nam die weelde die hi daer vant
oec dedi bringhen altehant
siin ors ende sine wapen mede
ene quinteyne hi rechten dede
daer hi op reet gheloeves mi
ende altoes was hem bi
die jonfrouwe van der sale
dat riden bequam hem soe wale
dat hiit altoes hantieren woude
hi haelde wt siin ors menichfoude
van achter verre om dat
dat te sterker loepen soude ente bat
doe reet hi ende keerde weder
soe sere reet hi op ende neder
dat hem daer siin ors ondrouch
verre in siin onghevouch
dat hi viel van den orsse dale
beneden in die quade sale
ende oec viel neder die werdinne
langhen tiit laghen si daer inne
eerse die ridder weder sach
doch wonderdem wat wesen mach
dat hi van hem en vernemt niet
saen daer na hi darwert siet
ende siet enen jongen man
die enen quaden roc hadde an
die te menegher stad te ghinc
daer een quaet wambeys dore hinc
ende ene bokelere ende een swert
ende ghinc aldus ten wive wert
die om thoet sat verbonden
ende hem volgede tallen stonden
die werdinne waer hi ghinc
ten wive sprac die jongelinc
lieve vrouwe staet mi bi
heren jonas geloeves mi
hadde wonder herde groet
wie die cnape was die soe bloet
stont ende bat genade soe sere
doe docht hem deselve jonchere
die te voren was soe rike
ende hem hilt soe hoverdelike
doe peinsde die ridder in sinen moet
waer gevaren was siin goet
want hi bat genade altoes
den wive die sceen eren loes
si seide vrient nu sech mi
wat ghenaden begherdi
ic segt u vrouwe wet vor waer
ic was rike ende vorbaer
maer nu ben ic bloet van goede
ende ontsie dat armoede
dies soe comic tu om raet
na den poente dat mi staet
doe seide dat wiif lieve vrient
ghi en hebbes niet verdient
dat ic u iet bista
want miin name nes u niet na
ghiericheit ben ic geheten
daer ghi noit af en wout weten
dies en magic u helpen niet
maer ic seggu dat ghi besiet
ghene lelike beeste die ghinder steet
ghelu ende welna sonder cleet
dats hongher die sal u ontfaen
want mi en modi niet bestaen
ay vrouwe seide die jongelinc
tghene es te siene soe lelike dinc
dat icker mi af ververe
op u ghenade comic heere
dat ghi mi staen sout in staden
want ic ben al tonberaden
dat wiif seide nu besiet
in mach u emmer helpen niet
maer ic hebbe dochtren ende sonen
die den lieden helpen conen
die werken wille na haren raet
dat men daerbi ontgaet
der beesten die ghi hier siet staen
ay wouder enich met mi gaen
doe riep si hare een kint
dat dienst hiet maer hen porrede twint
maer het seide vrouwe wat wildi
die cnape en behoert niet te mi
hi scaemde hem te doene iet
ende ic en mach mi scamen niet
sint hi hoverde hadde vercoren
heefti mi altemale verloren
met mi en mach hi niet gedoen
aldus ontseit dat ghersoen
doe riep si hare dochter comenscape
dat si quame ende holpe den cnape
ende si seide vrouwe ghi segt wonder
die cnape es sere tonder
hets quaet in elc lant
havicke locken met ydelre hant
dies verloric mine pine
soe neme twee der broedre dine
si selen hem helpen beide
meynheet ende loesheide
si selen di in staden staen
neen vrouwe ons es hi ave gegaen
gheloevic alse u wel es cont
want men mach te ghere stont
bat enen casteel winnen
dan datten verraden die van binnen
ghiericheit seide twaren
noch en laticken niet gebaren
den cnape die mi soe sere bidt
staet op van daer ghi sit
diefte ende roef alle beide
ende siit in des cnapen geleide
ende volget hem soe altenen na
dat hi ghere beesten ontga
doe stonden si op beide gader
ende seiden geliic hi ware haer vader
souden si hem in staden staen
ende siin met hem wech gegaen
ende die werdinne van der sale
ghinc met hem op ende tale
miin her jonas die ridder wert
lach altoes ende sach darwert
om te besiene twaren
hoet metten cnape soude varen
doe hi een stuc dus hadde geleghen
heefti thoet weder opghesleghen
daer hi ierst den cnape liet
mettien hi comen siet
enen scouthete met cnapen vele
ende brachte enen die om die kele
een zeel brachte ende omme gebonden
ende leidene tien selven stonden
ter galghen wert die daer stoet
doe vernam die ridder goet
dat die selve cnape was
daer ic te voren ave las
entie werdinne ghinc mede
toter galgen ende op die stede
hinc menne entie heren
sach hi alle wederkeren
entie werdinne wet wale
keerde in die crancke zale
daer hise nemmeer en sach an
ende doen ontsliep jonas dan
saen daer na die ridder ontspranc
ende sach in die sale cranc
enen cnape sach hi comen
enen jongen ende enen vromen
maar cranc waren sine ghewaden
entie werdinne stont hem in staden
ende leidene ten wive doe
die daer sat verbonden soe
die cnape seide vrouwe dor genade
seldi mi doen eneghe stade
ende wisen den wech daer men bi ontgheet
ghenen gruwel die ghinder steet
ja ic seide dat wiif doet minen raet
die beeste leliic ende quaet
sal u scuwen ende ghi hare
staet op mine kinder oppenbare
diefte ende roef ende staet in staden
desen cnape dat hi werde beraden
si seiden vrouwe dat willen wi doen
neen vrouwe seide dat ghersoen
wat soe miins daer na ghesciet
diere ghesellen en willic niet
op hem dragic hatie groet
al hadden si minen vader doet
inne mochtse meer haten niet
maer dore god vrouwe besiet
of hier es anders enich raet
die vrouwe seide en trouwen jaet
staet op comenscep staet hem bi
neen vrouwe geloeves mi
dies en es ghene noet
want die knecht es mi te bloet
ende siin geloeve es te cranc
doe riep die vrouwe eer iet lanc
dienste haren andren sone
stappans stont op die gone
ende seide vrouwe wat wildi
ic segt u gaet ende staet bi
den knecht dat hi niet en come
ter beesten die ic hongher noeme
ic sal vrouwe wilt die ghersoen
altoes minen wille doen
scamelheit moet hi laten
sal hi comen tenegher baten
siet wildi doen alsoe
die cnape was blide ende vroe
hi seide hi sout anegaen
wat dat hi hem hiete bestaen
dus streken si beide weghe
ende met hem ghinc alle weghe
die jonfrouwe die werdinne
die cnape slouch in allen sinne
sine hande daer hi hem geneerde
hi conreide orsse ende peerde
ende ghinc soe lange int huus quaet
dat hi quam boven opten graed
ende quam in die steinine sale
soe langhe ginc hi op ende tale
datten te hare riep die vrouwe
die vore hare hilt hope ende trouwe
ende bat hem dat hi quame an hare
si noemdem wie si ware
ende hare kinder met beide
vriendelec die cnape seide
vrouwe dore god hebt miins genade
ic wille al doen met uwen rade
ende uwen wille sekerlike
dien willic doen euwelike
ende nemmermeer avegaen
mettien heefti hem ghedaen
manscap met bliden moede
mettien seide die vrouwe goede
vrient nu hebdi sekere vaert
te comen te alre eren waert
trouwe sal u vorwert tien
hope en laet u niet achtervlien
doe nam die cnape die kinder beide
diene namen in haer geleide
ende hi ghinc wandelen in de zale
soe langhe ginc hi op ende tale
dat hi quam in de sale scone
die gheliken mach den trone
si behagedem in sinen sin
soe langhe wandeldi daer in
dat hi die simple vrouwe sach
diere neech hi soe hi ierst mach
entie vrouwe hieten mettesen
groet willecome wesen
god lonu vrouwe seidi saen
lieve vrient seitsi wildi ontfaen
miere dochtere enege tere vriendinnen
ons allen seldiere met gewinnen
ja ic vrouwe gherne seide de cnape
maer ic ben beladen met manscape
ena gherechticheit die hoge vrouwe
ende hebbe hope ende trouwe
hare kinder alle bede
dadic hare ontrouwichede
soe mochtesiis hare sere beclagen
ende soe en ghecregec in minen dagen
soe goede vriende soe si siin mi
neent vrient dat seggic di
al comdi an mi ende an mine kinder
nochtan en bliift niet te minder
die vrienscep tusscen u ende trouwen
ende hare moeder der hogher vrouwen
want wi siin gesustre beide gader
van ere moeder ende van enen vader
want god es vader van ons beiden
die ons wan an wiisheiden
die onser beider moeder es
ende mindi dus geloeft mi des
soe seldi an hare geraken
ende dan modi wel ghenaken
deser segen die me mach loven
ende daer si es gheseten boven
ende comdi daer sekerlike
soe hebdi op erterike
al uwen wille ende u begheren
ende oec seldi van u weren
den duvel ende sine gebode
ende dan comen te gode
die cnape seide vrouwe ende wie sidi
die dus sere troestet mi
vrient seit si wildiit weten
oemoedicheit ben ic geheten
vrese heet dene dochter miin
die gode moet onderdanich siin
si ontsiet in de leste sake
altoes ons heren wrake
die hi doet op die sonderen
die der sonden niet onberen
mine andre dochter si heet mate
beide in werke ende in gelate
hout si hare na hare name
derre kinder ic mi niet en scame
miin sone heet vorsienicheit
sonder hem en es gheen aerbeit
te comen teren ente goede
want saen te gheet goet sonder hoede
ay vrouwe seide die cnape doe
mochticker iet geraken toe
dat ic quame an u mayseniede
liever dinc mi nie gesciede
ja ghi vrient opdat ghi
ghetrouwe wilt wesen mi
ja ic vrouwe na mine waerhede
mettien hi hare manscap dede
nu was die cnape herde blide
ende ghinc in die scone sale die wide
ende met hem hope ende trouwe
ende vreese die vrouwe
vorsienicheit ende mate
soe langhe ghinc hi in dat gesate
dat ontsliep her jonas
alsoe saen alse hi gewect was
sach hi enen riken here
die hem dochte verweent sere
met hem quam die werdinne gegaen
entie kinder die ic u dede verstaen
vele sceen dat an den here gelach
mettien hi noch sach
dat die selve cnape was
daer ic te voren af las
doe wonderde den ridder sere
hoe hi worden was selken here
doch sach hine wandelen eerlike
soe verre ghinc die cnape rike
dat hi quam gegaen tier stad
daer die behagele vrouwe sat
diene hiet te haren comen
die here diese heeft vernomen
seide vrouwe wat begherdi
ik segt u seit si dat ghi mi
hulde ende minen kindren swert
soe wert u al dat ghi beghert
weelde genoechte van al dat leeft
ende dat die werelt binnen heeft
ay vrouwe seide die goede man
segt mi uwen name dan
vrient seit si ic hete hoverde
die noit ghelike en gherde
sonder gelike ben ik altenen
ende oec en begheric ghenen
ledicheit die dochter miin
sal altoes tuwen dienste siin
luxurie ende leckerheit
souden u houden sonder aerbeit
want dat modi wale scouwen
dat ghene weelde en es dan vrouwen
die here seide dat kinne god
dat dit es een scone gebot
dat ghi mi hier biedt nu
maer twaren vrouwe dat seggic u
dadict soe moesten mi haten sere
die mi gehouden hebben in de ere
vreese die jonfrouwe goet
die mi luxurie laten doet
entie scone jonfrouwe maten
die mi leckerheit doet laten
vorsienicheit ende hope mede
die mi doen laten ledichede
oetmoedicheit ende oec trouwe
doet mi u scuwen vrouwe
daer bi en maget niet gescien
god hoedu trouwen ic wille vlien
dus liet die here hoverde
alse een dies niet en gherde
ende quam vore die segie gegaen
die hi daer sach soe scone staen
daer boven sat ene jonfrouwe scone
die op thoeft ene guldine crone
hadde met gesteinte diere
ende riep met soeter maniere
comt te mi die miins hebt ghere
ghi wert verhoet van dinen affere
ic minne die ghene die mi minnen
goet ende lof doe ic hem ghewinnen
met gode was ic sekerlike
doe hi maecte erterike
een huus es die woeninge miin
daer vii colummen binnen siin
wie dat comt te mi gheveren
ic gheve hem al siin begheren
comt te mi grote ende clene
ic deile u van minen lene
die here die de vrouwe horde
ende wel verstont hare worde
woude loepen tote boven
die vrouwe die men mochte loven
seide comt met gemake bat
want mi salamon seide dat
die hem te sere haesten doet
dat hi dicke quetst sinen voet
ende achter moet bliven sinen wille
doe quam die here bat al stille
tote boven daer die vrouwe sat
die vrouwe seide segt mi dat
wildi comen ter groter eren
soe moeti houden an mine leren
hi seide twaren ja ic vrouwe
ic wille u dienen ende siin getrouwe
die vrouwe seide nu dat si
soe comt hier sitten neven mi
die here ginc sitten neven hare voete
hare crone nam die vrouwe soete
ende settese hem op siin hoeft
vrient seit si des gheloeft
du best gecosen nu coninc
nu hetic di boven alle dinc
dattu emmer ontsies gode
dat es dbeghin van minen gebode
god moet u in u rike gesterken
ende en latu niet ghewerken
dat beestelec leven si
maer onnen moet hi u dat ghi
op erterike alsoe moet leven
dat ghi hem ene goede ziele moet gheven
hort vort lieve kint
vierderande conincge men vint
die ic u wille bedieden
men vint conincge die haren lieden
goet ende milde siin telker stede
ende oec hem selven mede
oec vint men conincge dat verstaet
die hem ende haren lieden siin quaet
oec vint men conincge hem selven goet
die gherne sinen lieden mesdoet
oec vint men conincge die luttel baten
hem selven doen maer hoeren ondersaten
dien prisen die van inden sere
den derden houden die persine in ere
maer die romeine entie gallen
prisen den iersten boven hem allen
onthout die waerheit van mi
ic sal u seggen wat miltheit si
meltheit es middel dat verstaet
tusschen noedicheit ende overdaet
daerbi wildi milde wesen
soe seldi in u herte lesen
u macht entie persone mede
ende wanneer het heeft tiit ende sede
want wie dat sine op ene stonde
gheeft vulen persoen hi doet sonde
ende diet oec den ghenen gheeft
dies niet te doene en heeft
hine heefter af priis no ere
maer hi lachtert miltheit sere
ende die oec gheeft boven macht
hi heeft saen hem selven bracht
van sinen groten goede
ter droever tiit van armoede
lieve vrient verstaet mi wale
een coninc die tsine te male
met onversienicheide verdoet
ende te vele gheeft hi moet
alsem gebrect met onmate
ane dat goet siere ommesaten
sine hant slaen ende nement hem
ende dan haten sine in hoeren sen
lieve vrient noch verstaet
maecti uwen name quaet
ende wert gheheten ongerecht
soe bliifdi uwer heren knecht
ende wert gelachtert telker stad
want en es no goet no scat
in die werelt soe bequame
die weder mach maken goeden name
oec betaemt wale allen heren
dat si wise liede eren
oec hoert dat uwe wandelinge
niet en si te sonderlinghe
met onwerden nedren lieden
want ic wille u wel bedieden
dat si der meester saken ene
daer een here bi wert clene
ende daer omme heeft sekerlike
van india die coninc rike
enen sconen sede dats waer
want tenen tide int jaer
soe vergadert tere stede
al tlant entie coninc mede
die coninc es scoenlec gecleet
ende conincliic bereet
wel ghewapent na coninx seden
ende heeft een starc ors bescreden
sine edele liede staen hem bi
ende tghemene volc geloeves mi
steet van verren ende hort
ghierichliic na des coninx wort
dan herset men alle die curen
hoe men sal goet ende liif verburen
alle die mesdaden hi vergheeft
die men int lant mesdaen heeft
hi verlicht tolle ende assisen
dat menne te meer sal prisen
grote saken endt men daer
dan soe staet een op daer naer
die meeste prinse van hem lieden
ende gheet vertrecken ende bedieden
des coninx doget ende loven sere
gode dat hi van al selken here
versien heeft dat lant van india
oec troesti tfolc daer na
dat si altoes vor alle dinc
ghehoersam bliven haren coninc
ende dat haren kindren leren
die coninc salse weder eren
vrient dus doet men alle jare
ende hier bi seggic oppenbare
dat in india geloeves mi
soe vele volx woenachtich si
ende onderdanich siin den heren
ende dienen oec vele mere
dant eneghen coninc doet
ende leit oec meer onder voet
den here ende lovenne mede
want ic seggu over waerhede
dat stoutheit der ommesaten
ende die hem noede dwingen laten
destrueren sekerlike
seren macht ende siin rike
lieve vrient nu siit getrouwe
ende en hebt ghenen rouwe
om saken die di siin gesciet
want dat en souden plegen niet
dan die crancke bloede wiif
oec verbiedic di op diin liif
dat ghi scuwet luxurien raet
want si vul es ende quaet
alse dit her jonas heeft gehort
ende noch vele andre wort
ende oec ander liede vernomen
die van nieute te goede comen
ende van goede te nieute weder
liet hi siin hoet liggen neder
ende ontsliep tote het was dach
doe hine scone verbaren sach
stont op die vrome man
ende dede sine cleder an
maer wet wel van al dien
dat hi des nachts hadde gesien
en vernam hi groet no clene
mettien quam die jonfrouwe rene
van dien castele die hem vragede
hoe hem die casteel behagede
hi seide jonfrouwe herde wale
beide borch ende sale
nu doet mi bringen de wapen miin
ic soude gherne henen siin
dien wech dien ic hebbe begonnen
die jonfrouwe seide here si commen
nu wapent u in gods namen
mettien die cnapen vort quamen
die den ridder anedaden
sine wapenen met goeden staden
die jonfrouwe seide segt wetti
her ridder welc miin name si
die ridder seide twaren nenic
nochtan soe begheric
uwen name te weten sere
die mi gedaen hebt selke ere
her ridder soe sal ic u saen
minen name doen verstaen
ic ben geheten daventure
ic gheve dat soete ende dat sure
ende int hogeste van miere zale
soe sit wiisheit die na hare tale
werct hi mach ten dogeden comen
anders soe werdet hem saen benomen
nu vaert god si in u geleide
seidi ghene droege heyde
daer gaet een wech daer moeti liden
anders en soudi in langen tiden
gheraken in ghene strate
daer u ave quame bate
nu vaert in den name ons heren
die ridder nam orlof met eren
ende sechende hem ende voer sier verde
die strate die hi begherde
voer hi maer hi sach omme
ende sach staen die hoge tomme
al ydel daer te voren stoet
ene borch scone ende goet
dit wonderdem ende voer sier straten
corteliic heefti gelaten
dwout ende quam ten velde gereden
doe reet hi met bliitheden
menege borch ende menege stad
op enen tiit quam hi na dat
ghereden wt enen foreeste
ende sach staen seit ons die geeste
ene scone stad ende heet civele
hi sach die torren entie cantele
met velen ridders al beseten
dit wonderde den ridder vermeten
oec sach hi mede doe
alle die porten besloten toe
ende niemen daer buten wesen
op dene side sach hi mettesen
ene scone jonfrouwe staen
droeve ende hare hande slaen
behageliic was si gecleedt
ende cierliic bereet
alse coninx kindren wel betam
die ridder den wech darwert nam
ende reet der jonfrouwen bi
si riep lude ridder vliet van mi
of saen seldi siin vertert
beide ghi ende u pert
die ridder seide wie sal dat doen
inne sie hier ridder no baroen
die mi iet wille scaden
neen here hets van andren daden
sprac si sere wenende
hi vragede hare wat si meenede
si seide her ridder wat holpt u
eer ict u half geseide nu
soudi hebben u liif verloren
neen seide die ridder wtvercoren
ic moet weten wat u deert
jonfrouwe scone opdat ghiit gheert
ja ic here seide dat scone wiif
maer ic ontsie sere dat u tliif
cortelike sal gebreken
her ridder dies laet u gespreken
ende gaet cortelike vlien
neen dat en mach niet gescien
sprac die ridder begheerdiit
segt mi twi ghi dus drove siit
ende staet op desen putte allene
die maget seide in groten wene
here sint ghiit soe sere beghert
sal ic u seggen wat mi deert
here seide de magt wet sekerlike
dat ic ben van desen rike
miins vader des coninx enich kint
die mi vore alle de werelt mint
ende om mi es tongemake
want in desen put woent i drake
die vreeseliicste die noit man sach
ende hi moet op elken dach
hebben enen mensce tsinen ate
ende daer jeghen nes ghene bate
ende die moet men setten hier
ende alse wtcomt dat vreeselic dier
soe trect hine met hem in den pitte
en dade men dageliics niet ditte
soe soudi comen wtgevlogen
gheliic hi vormaels heeft geplogen
ende verslinden dat hi vant
ende ontsuveren welna al tlant
ende woesten menege dinc
doe sette miin vader die coninc
ende seide miin here dat hi woude
dat men lotte maken soude
ende op wien dat viele dlot
daer jegen en ware gheen gebot
hine moeste den diere gelevert siin
dit swoer die vader miin
bi siere cronen bi siere sielen
al waert dat die lotten vielen
op hem selven of op mi
ghistren vielt her ridder vri
dat lot op mi alst wel sciint
daer miin vader af es ghepiint
ende es hem utermaten leet
dat hi nie gheswoer den eet
nochtan bat men hem menichfoude
dat hiit varen laten soude
hi seide dies en dadi niet
woude god die alle dinc vorsiet
enegen andren hebben ghenomen
dlot en ware op mi niet comen
maer ware iemen diere woude gaen
ende vore mi opten putte staen
ende beide daer tote dier stont
dat dier quame bleve hi gesont
hi woudem mi te wive gheven
ende siin rike na siin leven
niemen en was daer soe coene
dat hiit dorste bestaen te doene
dus sta ic hiere ende wachte minen ende
ende beide dat mi dat dier verslende
nu vliet her ridder dore onsen here
want u doet soude mi deren sere
ende mi en mocht niet dogen
vliet here het comt gevlogen
doe horde die ridder een gecrac
daer dat dier wt brac
die maget die bitterlike creet
die ridder die hem niene vermeet
reet tusschen den putte enter maget
die soe vreeselec stont versaget
ende heeft siin swert ghetoghen
daer dat dier quam wtgevlogen
in gelate ende in ghebare
recht oft die duvel ware
soe groet ene vlamme scoet hem wt
dat den ridder sine huut
van der hitten crempen dochte
dat dier sine pride sochte
ende es toten ridder comen
ende waenden hebben genomen
geliic hi dandre hadde gedaen
maer die ridder vertoech saen
tswert dat hi drouch van goeder snede
ende geraket soe daer mede
den gruweliken ontsienden vogel
soe dat hi hem den slincken vlogel
aveslouch ende al te hant
viel die vogel op dat sant
ende woude der jonfrouwen toe
maer die ridder beete doe
ende ginc hem toe metten swerde
die drake die hem sere werde
dede anxtelike geberte
ende slouch den ridder metten sterte
menegen slach opten scilt
dien hi manliic vor hem hilt
entie ridder dat was waer
gaf hem menege wonde swaer
nochtan seggic dat sceen
dat hem een twint niet gereen
maer die vlamme ende dat vier
dat uter kelen scoet dat dier
hadde den ridder sere ondaen
die liede die ten tinne staen
ende sagen desen striit
die durde enen langen tiit
baden gode herde sere
dat hi gesterken moet den here
ende moet verlossen hare jonfrouwe
ende oec des lands rouwe
erre was die drake van desen stride
ende waent den ridder om sine side
met sinen stert gorden wale
maer die ridder hief tswert van stale
ende corte hem sinen stert
van den cnoppe nederwert
doe dreef dat dier soe groet mesbaer
dat u te seggen ware swaer
ende sette hem ter vlochte
wat dat gheloepen mochte
in den put hadt gherne gewesen
maer die ridder onderghinc hem desen
soe dat hi hadde soe vele gevals
dat hi hem aveslouch den hals
ende bleef op derde liggende doet
die jonfrouwe die bliscep groet
hadde quam ten ridder gegaen
ende viel hem ten voeten saen
die ridder deedse te hant opstaen
die maget die menegen traen
gheweent hadde dancten sere
ende bat vriendeliic den here
dat hi met hare in de stad quame
doe seide die ridder sonder blame
dat hi niet en mochte comen narre
want hi herde haestich ware
mettien quam wt geslegen
dat opten muer hadde geleghen
die coninc entie conincginne
die den ridder met bliden sinne
ontfingen ende daden comen naer
hoe wel dat die ridder daer
was ontfaen en mochtic nu
niet wel vertellen u
hi moeste daer bliven den dach al
nu hort hoet met hem varen sal
die coninc vragede den ridder vercoren
wanen hi ware gheboren
ende waer hi henen vaert
die ridder antwerde onghespaert
here van grieken ben icke
dat henen steet een goet sticke
dat in orloghen es bevaen
nu lietict in vreden staen
ende ben geporret opdat ic soude
varen halen opdat god woude
evax den coninc van arragoen
die coninc antwerde den baroen
ende seide her ridder bliift met mi
tghelof dat ic her ridder vri
gheloefde den ghenen diere toe dochte
dat hi miere dochter verlossen mochte
sal ic u doen dat selve kint
dat ic met herten hebbe ghemint
ende miin rike na miin leven
sal ic u sekerliic gheven
ende bliift int lant ende wert here
dat radic u sem mine ere
miin her jonas die wel verstaen
den coninc heeft antwerde saen
hi seide here dat lonu god
dits een scone ghebot
ne ware ic ben een arm man
ghi selt uwer dochter elre an
bestaden ende dat eerliic si
want ic moet here geloeves me
varen ende keren ten orloge
daer menich coninc ende hertoghe
leit te constantinople in de stad
waerliic here en ware dat
ic soude gherne met u siin
ende oec soe moet ic den coninc fiin
van arragoen met mi bringen
die tiit soude te sere verlingen
soudic nu hier daer na haken
maer ic seggu in waren saken
wildi behouden u ghelof
soe geloeft vore al dit hof
dat ghi mi die magt wilt geven
ic wilse houden al miin leven
ende doens hare vaste sekeringe
ende eist dat ic den coninc bringhe
van arragoen met mi hier
soe seldi u metten coninc fier
beraden here ic ende ghi
watter best met gedaen si
doe seide die coninc ghi segt wale
ic wille doen na uwe tale
doe sekerdi den coninc dat
dat hi weder in de stad
keren sal op sine trouwe
ende nemen te wive die jonfrouwe
of te voren hem onbieden
emmer dat met goeden lieden
dat hi die maget elre bestade
want die coninc met vorerade
niet en wilt breken no gaen af
datti den ridder te voren gaf
nu es ghedaen die sekeringhe
in beiden siden sonderlinghe
doe seide die coninc waert u bequame
ic wiste gherne uwen name
gherne here gheloeft mi das
ic ben gheheten her jonas
van der ferraken godeweet
ene havene in grieken steet
daer was ic gheboren
doe nam orlof die ridder vercoren
ende voer te arragoen waert
entie coninc dede ter vaert
den drake berren optie heyde
dat niemen en derde die vulheide
oec waren si blide alle twaren
dat si des draex quite waren
want niemen en was daer soe groet
hine vruchte dageliics na sine doet
hadde op hem gevallen dlot
nu heeftse wale verloest god
nu vaert die ridder siere straten
ende heeft achter hem gelaten
dat conincrike van civele
dat hi noch tsinen dele
hebben sal ans hem onse here
soe lange reet hi ende soe sere
dat hi quam te val profont
oec soe was daer tier stont
die coninc entie conincghinne
ende miin her lonas quam inne
ende gruete den coninc ende seide
god die maecte hemel ende heyde
hi moet u here minnen
ende miere vrouwen der conincginnen
here u ontniet bi mi
van grieken die keyserinne vri
ende echites die in ermenie
dat rike hout entie vogedie
hondert dusent salute
nu hoert here twi ic wte
ben geporrent ende wte comen
inne weet of ghiis iet hebt vernomen
van babilonien die soudaen
heeft scaden vele ghedaen
miere vrouwen der keyserinnen
ende leit in haren lande binnen
metter werelt altemale
nu heeft si te doene wale
hare vriende al te sere
ende daeromme bidt si u lieve here
dore god ende dore ghenaden
dat ghi hare comt staen in staden
want siis sere heeft te doene
doe vertelde hem die ridder coene
alle die saken ende al dat
dat ghesciet was vore die stad
entie noet der jonfrouwen
die coninc sprac bi mier trouwen
dats mi utermaten leet
haddict gheweten godeweet
ic hadde ghecomen te hare
doe wert die coninc gheware
dat dat was her jonas
die te voren siin cnape was
ende seide sidi dit jonet
ja ic here bi miere wet
ende sidi ridder seide die coninc
ja ic here in warre dinc
want doe ic sciet van u henen
onthilt mi die grave van athenen
om uwen wille here miin
ende echites dede mi ridder siin
dies hadde die coninc bliscep groet
om sinen hals hi hem scoet
ende custen ter selver stont
menichwarf an sinen mont
soe dede oec die conincginne
hi was ontfaen met bliden sinne
wat holpt dat van dien spele
ende van dier feesten te maken vele
den ridder was grote ere gedaen
ende hi vertelde den coninc saen
alle sine saken twaren
hoe hi hadde gevaren
te civele vore die stad
oec seidi ten coninc dat
woudi varen met hem daer
hi soudse trouwen oppenbaer
des coninx dochter tenen wive
ende tconincrike na sinen live
hets mi gelooft alsoe
die coninc dies was vroe
ende seide hi woude met hem varen
haestelike sonder sparen
bereide die coninc sine vaert
te vaerne te grieken waert
met ii dusent ridders goet
orlof nam die coninc vroet
an siin wiif die conincginne
die van hem sciet met droeven sinne
ende voer met stouter vaert
met jonas te civele waert
men heeft geseit ten menegen male
dat smenscen es dat wert hem wale
doe miin her jonas die ridder wert
van civele was gekeert
hadde soe groete vroude ontfaen
die coninc omdat was ontgaen
siin dochter levende ende gesont
soe dat hi ter selver stont
in ene sware quale slouch
die hi lange wile drouch
soe dat sine brachte ter doet
sine hoege liede hi ontboet
ende bat hem dat si met trouwen
helpen souden hare jonfrouwen
hoe si berechten soude haer rike
ende men sonde oec haestelike
om her jonas in arragoen
ende men soudem weten doen
dat ic bestaet ben ter mouden
ende dat ic miin gelof wille houden
wat ic geloofde groet ende clene
ende ic biddu allen ghemene
dat menre emmer mede volvare
opdat beghert die ridder mare
ic hope dat den lande soude vromen
want emmer waert tenen ende comen
dat sware orloge entie pine
dat wi jegen die arabine
gehadt hebben langen tiit
ic woude oec ghi heren riediit
dat men stappans boden sochte
die men om hem senden mochte
want emmer en magic niet genesen
den hertoge bat hi mettesen
van nadabar dat hiere vare
die seide dat hiis gereet ware
ende soude die bodscap doen wale
van bliscepen wert te dien male
soe vercranct die coninc
dat hem siin adem ontginc
ende starf onder hare hande daer
dien rouwe ende dat mesbaer
dat daer was die was groet
om des goets coninx doet
ende men bestaden ter erden
eerliic na coninx weerden
doe gereidem na donlede
die hertoghe daer ic af sede
ende reet heren jonas jegen
dien hi ontmoete met menegen degen
enten coninc van arragoen
dien hi heeft te weten doen
alle die sake gelooft mi das
dies die coninc blide was
ende voeren te civele toe
ene grote brulocht wasser doe
ende viii dage feeste groet
hier binnen soe ontboet
die coninc jonas die ridders boude
die hi met hem hebben woude
dusent wasser wel twaren
die met hem souden varen
ende hi nam orlof an siin wiif
die hi minde al siin liif
ende voer wech te grieken waert
met evax den coninc onvervaert
ende reden berghe ende heyden
nu latic varen van hem beiden
die haestelike varen henen
ende tellu vort van den ghenen
die te constantinople bleven
god onse here moet mi gheven
herte ende sin dat ict volmake
ende ict alsoe gherake
dat goet te hoeren si
nu segt amen met mi
dierste sake o pure doget
want ghi alle dinc vermoget
aneroepic u te derre tiit
dat ghi in mier helpen siit
ende gheont mi dat ic volmaken
dese geeste moet ende soe geraken
dat si bequame moete wesen
hem allen diese hoeren lesen
want hets seker waerheit
dat ic meneghen aerbeit
daer omme gedoget hebbe vroe ende spade
daer om biddic u here ghenade
van der groter ydelheit
die ic daer in hebbe geseit
maer doch hebbic die dinghe
gheset om gerechte leringhe
want sente pauwels seit dat
wat ghescreven es tenegher stad
dat emmer es daer omme gescreven
dat ons leringe soude gheven
ende alsoe es dit oec gedaen
nu biddic hem allen sonder waen
diet lesen of lesen hoeren
dat si gode loven te voren
van al den goede sekerlike
dat hi mi op erterike
ghedaen heeft ende doen sal
ende oec dat ic boven al
beghere dat euwelike leven
na mine doet hier boven gheven
ende ons allen met te samen
in gods name nu segt amen amen
god onse here moet achterwaren
die conincge die nu henen varen
ic laetse varen ende seggu vort
van den ghenen die in die port
siin te constantinople bleven
die vrede diere was ghegeven
was ghehouden blidelike
ende oec quamen dagelike
die van buten in de stad
ja diere in minden wet dat
ende hadden joye ende feeste
op enen dach seit die geeste
soe hilt hof die keyserinne
daer quamen met bliden sinne
van buten der conincge een deel
soudic u segghen al gheel
die feesten diere waren gehouden
ic wane u somen vernoyen soude
na den etene ghinc int proyeel
die keyserinne ende een deel
der conincge die daer van buten waren
ende oec van binnen twaren
ende oec die jonfrouwen mede
die daer waren in die stede
waerliic ic mach u seggen dat
dat ene die liefeliicste stad
was die men mochte visieren
daer wiesen boeme meneghertieren
die drougen menegerande vrucht
soete ende coele was daer de lucht
soe datter te menegher stad met pinen
die sonne en conste dore scinen
oec sprongen daer fonteynen een deel
die sere ververschten dat proyeel
int proyeel dat ic u noeme
stont menege roese ende bloeme
daer waren die conincge geseten
bi der ghere die hem vergheten
dede sinen rouwe ende siin seer
daer was gesocht menich keer
om tonderbinden die herten
daer si omme dogeden smerten
vele hovesscher talen was daer
die mi ware al te swaer
te vertelne sonderlinghe
daer was spel ende dachcortinghe
die keyserinne was te rade
gheseten onder ene scade
van enen sconen oliviere
bi hare saten ridders fiere
her heinriic ende her echites
ende oec mede siits ghewes
van salencen die coninc vri
ende oec satter mede bi
doude grave van athenen
dandre saten verre henen
hare entare in den boegaert
margriete quam ter vaert
uter salen sekerlike
met hare die coninc van vranckerike
ende doen si in den boegaert quam
ende miin her demophon vernam
stont hi op jegen hare
ende jegen den coninc mare
bi hem sat esioene
die cussche maget entie scone
ende siin oec met opgestaen
doe ghingen si bi hem sitten saen
ende alse dat die andre scouwen
die daer saten bi den vrouwen
stonden si op ende ghingen mede
sitten daer ter selver stede
elc nam die jonfrouwe metter hant
die daer was sier herten brant
ende bleven sitten te samen
die daer saten ende daer quamen
daer was menegerande tale
daer was esyoene die scone smale
ende seide wat spele selen wi aengaen
margriete seide ic doet u verstaen
hier es menich die sere mint
ende hem es weder onbekint
of hi iet gemint si
een spel willic ons maken daer bi
elc kinnen sal anders herte
ende diere omme messeit grote smerte
moet hi cortelike ghewinnen
ende altoes mesval van minnen
een coninc sal heten wel
daer elc sal berechten int spel
den coninc dies hi vragen sal
nu legt u hande darwert al
deen op dandre nu tellen wi
op dien x valt ic wille hi si
over ons here ende coninc
ende wi selen hem op alle dinc
berechten dies hi ons vragen sal
dit soe loveden si al
dit was dierste conincspel
dat nie gespeelt was weet men wel
doe leiden si hare hande daer
maar wet dat wel over waer
dat coninc bi gherechten ghetale
margriete wert die scone smale
dies si hare scaemde sere
maer demophon die here
seide dat hare te rechte toehort
want siit ierstwarf brachte vort
sint ghiit emmer wilt ghi heren
soe willict siin in den name ons heren
margriete die welghedane
sprac heren demophon ane
here seit si comt te hove
vrouwe ic benre tuwen love
nu segt mi wat werke condi werken
vrouwe ic can mine vriendinne merken
om te wetene of si mi mint
nochtan eist mi onbekint
nu here berecht mi dat
ghi hebt gewandelt in menege stad
ende in desen boegaert reyne
daer in sprinct menege fonteyne
soete van smake claer van gronde
vercordi noit tenegher stonde
eneghe fonteyne claer
dat ghi hare iet quaemt soe naer
dat uwen monde iet hadde genaect
derre fonteynen die soe wel smaect
her demophon die dit verstaen
heeft was met peinsene sere bevaen
want hine wister wat antwerde hoe
ten lesten seidiere dit toe
twaren vrouwe verstaet mi
hier es ene fonteyne bi
scone ende claer van soeten smake
ende daer ic vore ghene sake
en cose die men mochte geseggen
dat ic minen mont mochte leggen
an haren borre entien gerinen
nochtan hebbicker vele pinen
om gedaen ende sere besurt
maer soe vaste staet hi ghemurt
dat icken niet en can ghewinnen
die gront es oec soe vaste binnen
dat icken met ysere no met stale
niet en can ghewinnen wale
hi es mi te diep terdendeel
nochtan hebbic gedrayt een zeel
wt minen oegen van bitteren tranen
nochtan en can ic niet ghewanen
dat ics nemmermeer gecrighe
wat ic droeve of wat ic prighe
twaren here dats u swaer
te hove doet soe comen daer
van salensen esyoenen
die men cume mochte versconen
die conincginne seide jonfrouwe
nu berecht mi op u trouwe
ghi hebt hier langen tiden
sien battaelgen ende striden
hebdi enich swert vernomen
dat dore u herte es comen
of met steken of met slagen
nu berecht mi dies ic u vrage
waerlex vrouwe ic sal
u segghen die waerheit al
ghi wet wel vrouwe miin
dat vreeseleker die steken siin
van den swerden dan die slage
men vernemt alle daghe
der slage hebbic vrouwe ontfaen
die mi siin int herte gegaen
ende daer in gemaect ene cure
maer noch en eist niet al dure
can ic mi jegen den steke gewachten
vele te min sal ics achten
die conincginne seide sem mine trouwe
ghi hebt mi wel berecht jonfrouwe
doe vragede vort de maget fetiis
van prassia her coninc wiis
ghi hebt gewandelt in desen vrede
ende oec in den andren mede
in dese stad ende oec alhier
nu berecht mi her coninc fier
siet in desen boegaert godeweet
daer menich boem gewassen steet
die somer staet ende winter groene
ende altoes in enen saysoene
sine deluwen no ne droegen
segt sagedi met uwen oegen
hier enege dinc die u daer mede
iet verliefelecte daer die stede
twaren ver conincginne jaet
enen piinboem daer binnen staet
die te rechte alsoe genaemt si
enen piinboem soe es hi mi
die mi dunct soe overhoghe
dat icken ghewinnen niene moghe
nochtan hebbic nu ende echt
sterke ledren anegerecht
neen here seide die conincginne
hope brinct alle dinc inne
die coninc vragede na dat
der jonfrouwen die bi hem sat
dat was palladas van macidone
ene maget utermaten scone
jonfrouwe seit si berecht mi
hier heeft menich ridder vri
ghestreden in desen lande
met wapenen menegherande
segt sagedi enich soe gemaect
dat uwer herten es ghenaect
twaren ende god ja ic vrouwe ene
ene glavie eist dat ic mene
die gerecht steet op therte miin
mocht icker ongequetst ave siin
ende ongewont hoe hi mi dreicht
soe blevic noch al ongeveicht
van ganges die coninc colesus
ierstwarf vragt si hem dus
her coninc nu doet mi verstaen
gherne soe hebdi ghegaen
ende gekeert in onse stad
nu berecht mi ic vrage u dat
ghi hebt gesien mier vrouwen crone
die diere es ende scone
ende beset met dieren stenen
dier si heeft menegen enen
ende menegen dieren steen
nu berecht mi offer es gheen
daer ghi omme die crone mint te meer
ende hier in de stad comt theer
die coninc antwerde haestelike
twaren in die crone rike
steet vrouwe i dyamant
den hertsten steen dien men noit vant
of vinden mochte in enich lant
ic hebber toe geset mine hant
dat icken gescoren mochte
maer wat ic dede of sochte
dan mochte mi bescieten twint
nochtan hebbic mi versint
dat menne wel doet vrouwe goede
scoren met heten boxbloede
dese diamant hoe vast hi si
nu merct vele narre mi
ende sal u seggen vrouwe hoe
miins herten bloet doe icker toe
vort sprac die conincginne ane
berecht mi jonfrouwe eliane
waer ten orloge leit een here
hebben si bracht menege were
ende menegerande wapen bracht
nu segt mi of giis siit bedacht
hebdi hier enich wapen gesien
daer ghi u af dorst ontsien
ja ic vrouwe met ere ghisermen
daer men met slaet met beiden armen
die slaghe siin starc ende swaer
maer wet wel vorwaer
en hadde gedaen die starke scilt
dien ik altoes vore mi hilt
ende die mi miin meester gaf
noch es hi welna af
hi seide doet wiselec dat gi doet
ende besiet of dende es goet
dese scilt heeft op desen dach
gehadt een soe swaer geclach
dat icken soe en conste gehouden
hine moeste mi in de hande vouden
entie slach scampelde godeweet
soe dat hi mi int herte sneet
ware hi vorder iet gegaen
ic duchte miin leven ware gedaen
die conincginne seide jonfrouwe goede
ic radu bliift op u hoede
doe vragede vort die welgedane
maurus den coninc van moriane
die van hude was al say
nochtan was hi int herte fray
berecht mi her coninc fier
wi siten hier in dit vergier
daer in staen menegerande bloemen
segt mi esser enege comen
soe na dat gise hebt gepluct
ghepluct vrouwe soe wart mi gheluct
dat ic mochte met al mier pinen
miin mont den bladeren gerinen
van den cnoppen van der roesen
die ci van herten hebbe gecosen
ic ware die bliitste man die leeft
maer nature die mi heeft
gemaect van selker gedanen
doet mi anders sins wanen
van hopen dat ic moghe
iet gecrigen daer ic na poghe
margriete seide twi sidi ververt
hebt hope hets goets wert
nu berecht mi jonfrouwe meliandre
geliic gedaen hebben dese andre
wert wapen noit op u getoghen
dat u ter herten quam gevloghen
waerlec vrouwe verstaet mi
mi heeft dicke geweest bi
een strael geliic het ware i kniif
maer nie en quam hi in miin liif
want alle datti mi genaecte
was metten plompen dat hi geraecte
al scoet hi mi op therte een deel
nochtan bliift mi die huut geheel
inne segge niet ware scarp gecomen
enne hadde mi den sen ghenomen
of tliif dat ic ontsie
want men heeft geseit oit ende je
dat die cruke soe langhe gheet
te watre dat mense ontwee sleet
die coninc van vranckerike dats waer
sat bi celidonien daer
van dalmatien des coninx kint
datti van al sier herten mint
die conincginne si began
den coninc dus te spreken an
here her coninc soe berecht mi
welc u dunct dat sterker si
nature soe leringe soe minne
twaren vrouwe ver conincginne
dese vraghe es mi te swaer
maer ic sal u oppenbaer
wel berechten na minen sin
dat men heeft van naturen in
daer es men toe herde ghereet
want aert es een vast cleet
ende daerbi dat een mensche heeft
van aerde wet dat hi begheeft
herde noede mochtiis ontgaen
doch dat men doet noede wert dicke gedaen
vrouwe wet oec dat leringhe
dat dat siin ghehueffende dinge
ende daer toe es een mensce ghereet
ende abel noch godeweet
ende sine const hi gherne toent
in wat lande hi woent
men heeft geseit te menegher ure
dat vore leringhe gaet nature
ende daer bi wanic oppenbaer
dat die meneghe seit dats waer
maer wet dat in minen sinne
vele sterker es die minne
want si verwint beide dese dinghe
nature ende oec leringhe
ende sal u seggen vrouwe waer bi
nu si dat van naturen si
een mensce vrec ende gierich mede
minne brect hem sinen sede
ende maecten milde waer hi keert
hoe diepe een mensce si geleert
hi wert wel bevaen met minnen
ende soe si meer leringen kinnen
soe si eer bliven ghevaen
ende daerbi na minen waen
soe es crachtegher die minne
twaren seide die conincginne
here ghi hebt mi berecht scone
nu berecht mi jonfrouwe celidone
viere winde wayen weet men wel
some soete some fel
dats zuut west oost ende nort
nu berecht mi op dir wort
es hier enich hier te voren
die ghi vore dandre hebt vercoren
ende daer u herte meer op staet
entrouwen ver conincginne jaet
de oversuete wint wayt west
dunct mi wesen dalre best
want van daer siin comen
soe vele soeter bloemen
nu vraget vort die conincginne
den keiser die met bliden sinne
sat bi jonfrouwe salaminen
van tracien diene met pinen
ende in gepeinse leven dede
ende oec om vele vrouden mede
here her keyser berecht mi des
welc dat vermogender es
soe coninc soe wiin soe vrouwen
die keyser seide bi mier trouwen
na mine macht willic u
hierop berechten nu
een coninc es in siin rike
recht alsoe in diergelike
alse die vreselike reghen
die uten hemele comt gesleghen
want vore hem hi dicke sint
donder blexeme storm ende wint
grote vloede daer af comen
meneghen heeft oec dliif ghenomen
beide te lande enter zee
dus ghedaen es min no mee
die coninc ende siin rike
hi es ontsien gruwelike
doch jegen die pine die hi doet
soe bescermt hi hem haer goet
sinen ondersaten ende sinen lieden
ende en laet hem niet mesbieden
dus en es gheen gebrec an den coninc
soe bidden die liede vore alle dinc
om enen goeden ende cortelinghen
hierbi dunct mi in waren dinghen
al eist dat hi mogende si
ende ontsien hi es daer bi
vort es starc vore alle dinc
die wiin want hi den coninc
verwint enter neder leghet
ende elken dien te sere pleget
te nemen ende tovermaten
maer vrouwe ic willu weten laten
dat die vrouwen ongeloghen
siin alremeest vermoghen
want coninc van groter machte
rike van goede ende van geslachte
dwingen si geloeft mi dat
ic hoerde eens lesen tere stad
dat ghescreven stont alsoe
experto crede magistro
dats datti geloeve gheeft
ane den meester dies geproeft heeft
die den wiin winnen mede
dwinghen die vrouwen van der stede
want dieghene diene winnen
doen dicke die vrouwen ontsinnen
laten sine ongewonnen
die wiin en salne gewinnen connen
met al siere cracht hine bliift verloren
ic gheeft den vrouwen al te voren
vort seide die conincginne fine
berecht mi jonfrouwe salamine
langhe wile hebbic bekint
dat ghi van herten hebt gemint
nu segt mi welc u meest toech
ane minne daer u herte ane vloech
of ghi cont berechten mi
twaren ende god vrouwe dat si
die hoecheit van den groten here
die hem veroemoedeghet soe sere
ende nederde die was soe rike
dat hi was cume miin gelike
die tranen ende oec die suchtinge
van soe mechtigen conincghe
dat scone belof dat grote beheet
daer hi altoes es toe bereet
twaren seide die maget
dies ic u hebbe gevraget
hebdi mi wel weten doen
nu berecht mi her coninc ryoen
of ghi cont ende segget mi
welc die meeste genoechte si
die den mensche in enegen sinne
op erterike mach ghewinnen
vrouwe der genoechten siin vele
al eist dat ghiis vraget tuwen spele
maer ene willic u doen verstaen
die mi dunct boven dandre gaen
dats dat eens margens vor den daghe
alsi een lettelken gheslaghe
hadde een scone bedde ghemaect
daer hi op laghe al moedernaect
ende in ene camere daert roke wale
die camere soude oec altemale
met groenen biesen ghestroyt siin
oec soude in een pelskiin
ende in een hemde al barvoet
die ghene siin daer hem minne af doet
dicke verdriet ende thoren
ende die hi int herte te voren
herde langhe heeft beghert
ende hi boven alle creaturen beghert
soude met vore hem staen met
haren enen voet hebben op dbedde geset
enten andren noch beneden
daer si met soude op treden
ende soude met ere hant daer naer
die dekene oplichten daer
entie ghene soude liggen in wane
alse stappans onder te gane
alse dat si stappans comen sal
want si daer toe bereet steet al
nochtan en willic niet
dat si nare come iet
dan si sta ende hise wachte
soe latic hi in die bliitste gedachte
ende oec in dat suetse leven
dat iemen in erterile mochte geven
doe seiden alle die heren daer
sekerlec dat ware waer
doe vragede vort die conincginne
elionette daer si minne
ane lach van amasonia
want het behoerde daer na
nu segt mi vrouwe dor u ere
dese boegaert es scone sere
hier sprinct menich suete cruut
segt gaet hier enich ter erden wt
dat ghi vore alle dandre gheert
twaren ver conincginne weert
ene balseme comt hier uter erden
die mi dunct van soe groter werden
mochticse hebben in mine hande
ende met mi voeren te lande
ende behouden al miin leven
ende dat si niet worde verdreven
daer en coric niet vore sekerlike
alle dat goet van erdrike
pasca die vrouwe van paura
was daer gheseten na
ende van byhem die coninc
diese minde vore alle dinc
die maget seide vrouwe doet mi weten
vremt man die verre es geseten
mach hi werden soe na ghebuer
ja soe na dat therte suer
werden soude die altemale
wtwerpen soude sine pale
ende al verdriven van daer hi woent
vrouwe dit es scone versoent
wel soe hoeric u ghebiet
al en eist met enen wanne niet
ic versta u wincken wel
dat seggic u al sonder spel
over waer ende ongelogen
ic hebbe soe vaste an mi getogen
van vremden lande enen here
dat icken en mach nemmermere
no en wille van mi verdriven
ic wille altoes siin gebuer bliven
ja soe na mi talre stont
sine woeninghe in miins herten gront
soe vast geplant ende gevest
dat mi om hem dunct peinsen best
doe seide die conincginne vrouwe
twaren ghi dunct mi getrouwe
ende dies stadi in minen love
nu her coninc comt te hove
vrouwe sint ic hebbe vernomen
u gebot ben icker comen
segt mi wat werke condi werken
vrouwe ic can hoeren ende merken
selken tiit wel selken tiit onwille
wat ic hoere ic swighe al stille
twaren here dats wel gedaen
nu segt mi van dat gi verstaen
hier ende ghemict welc dat u
alderbest behaget nu
dat seggic u wat soudic el
jonfrouwe salamine behagt mi wel
ende dan van amasonia
elionette ende daer na
best die vrouwe wilddit weten
die aldernaest mi es geseten
hier na nam die conincginne
een riis op met bliden sinne
ende seide her demophon saen
nu nemt here ghi moet ontfaen
miin rike dat ic u gheve hier
neen seide die coninc fier
in onsen lande es een sede
ende vrouwe dien seldi houden mede
een coninc die siin wilt van love
alsi onthouden heeft tsinen hove
sine hoghe liede ende sine baroene
om feeste ende ere hem te doene
sone wilt hi niet dat si te lande
wederkeren ydelre hande
maer gheeft hem ghiften ende beden
alse wel betam erachticheden
soe seldi doen elken here
ende elker vrouwen wildi ere
hebben ende selen hem beloven
van uwer meltheit in elken hove
die jonfrouwe scaemde hare
ende seide ten coninc oppenbare
wanen soude comen selc here
mi te bringene in alselke ere
dat ic elken gheven soude
dinc die hi mi bidden woude
mi ware selc herde ongereet
neen vrouwe sprac hi godeweet
die bidt dat niet te geven en es
ontseit hem selven siits ghewes
maer elc sal vraghen ende ghi selt hem
wel berechten na uwen sen
gheliic wi u hebben ghedaen
die jonfrouwe seide saen
here dit willic gherne waghen
jonfrouwe soe willic dan vraghen
seide demophon met bliden sinne
nu biddic u vore conincginne
dat ghi doet verstaen mi
wat dinghen dat minne si
twaren here seide die maget
hets swaer dat ghi mi vraget
ic ben onder tnette gevallen
al te sere onder u allen
want ic hier te dom toe ben
neen jonfrouwe na uwen sen
berecht mi seide die coninc
want hens ghene onmogelike dinc
vrouwe dat ic u bidde nu
here seitsi soe sal ic u
na miin verstaen altehant
berechten het dunct mi een bant
die ii herten te samen bint
die si versceden vint
dits minne ende niet el
na minen sin dat dunct mi wel
esioene die welgedane
sprac aldus der maget ane
vrouwe nu biddic u saen
dat ghi mi wilt doen verstaen
waeraf dese bant gemaect si
ende wiene maecte dat segt mi
na miin verstaen sal ict toebringen
dese bant es van iiii stringen
dene dats oemoedicheit
die hoverde onder voete leit
hovessceit es dander strene
roem ende dorperheit brect die ghene
die derde es melden moet
die quade tonghen maken goet
dese iii die ic hebbe gheseit
drayt te gader ledicheit
die oegen siin dan die saken
die vremde dinc vast maken
want verstaet mi wel hier
dat die oeghen siin portier
der herten ende doen dit vor haer comen
dat si buten hebben vernomen
die conincginne vragede vort hier na
van macidonien palladia
vrouwe nu doet mi verstaen
dese bant mach hi vergaen
ende werden al begheven
ende waermet hi wert verdreven
jonfrouwe verstaet mi wel
dat roem van mannen breket wel
den bant entie minne beide
ende oec vrouwen ongestadicheide
vort sat die coninc colesus
die vragede der conincginnen dus
lieve vrouwe berecht mi
sint dat minne dus edel si
twi en hebben si niet tenenmale
beide te samen alsoe wale
dan si den enen pine doet
dat niet en genaect sanders moet
here des ben ic onberaden
ic ben ghewacht dies moetic waden
over soe ic best can
opdats mi onse here an
here ic hebbe vernomen an den ghenen
die meester was tote athenen
die mi dat dede verstaen
dat in den firmamente staen
hier boven vii planeten
die ic nu u wille doen weten
saturnus es fel ende quat gemoet
ende jupiter hovesch ende goet
mars verloepen ende wreet
die sonne bagel ende heet
marcurius simpel ende wiis
ende venus heeft van der minnen priis
die mane dapper ende snel
soe hetense dat wetic wel
die meestre seggen dat en gesciet
hier op erdrike niet
en comt van desen planeten al
nu hoert wat ic u seggen sal
alse een kint wert gheboren
onder een planete vercoren
alle die nature der planeten
heeft dat kint seldi weten
maer essere eneghe andre bi
der quader planeten geloeves mi
soe doet hiere met dat sine
dit doet menegen hovesscen pine
van prassia die coninc die hier na sat
seide jonfrouwe berecht mi dat
ghi segt dat een bant es minne
die bint verscedene sinne
ende dat mach wale siin
eist ver conincginne fiin
soe moet ii dingen te gader benden
nu seggic vrouwe dat wi venden
dicke daer ghemint heeft een
dat noit den andren en ghereen
alse men vint in menich lant
ende minnen en es dan gheen bant
die conincginne antwerde daer naer
twaren here u questie es swaer
ic merke den putte daer ic viel inne
nochtan dunct mi een bant minne
here ende sal u seggen twi
het comen alsoe here dat ghi
wilt benden te gader ii dinghe
ghi hebt dierste sonderlinge
den bant op derde dats u beghin
ende dene dinc ierst daer in
ende daer boven dandre met
here ic wille dat ghiit wet
dat onder leit in den bande
here dats u wel becande
ende dat gebonden bliven moet
ende dat menre boven doet
nu sprac jonfrouwe eliane
vort der conincginnen ane
vrouwe nu hebdi ons doen verstaen
waerbi die liede minne ontfaen
nu doet mi vort bekinnen
twi si den enen vor den andren minnen
die maget seide wet vor waer
jonfrouwe dit es swaer
maer ic selve dloeder vant
daer ic met come ter hant
ic seide hier vore ende dede weten
dat bi den loepe der planeten
meest gesciet sekerlike
wat gesciet op erterike
alse eene planete regneren beghint
ende dan gheboren wert een kint
soe wert hem nature ende siin leven
altoes na die planete ghegeven
vort vragede miin her maurus
der conincginnen aldus
berecht mi vrouwe welgedaen
ghi hebt hier vore doen verstaen
dat minne ghenen merc doet
no op edelheit no op goet
ende toent daerbi redenen ghenouch
nu wist ic gherne waert u gevouch
of een lief laet siin lief daer bi
dat niet herde scone en si
waerlec here ic wane neent
want ic versta wel wat ghi meent
opdat anders sins es gherief
want men sach noit leliic lief
ende men vraget oec niet godeweet
waer der scoender liede huus steet
maer waer die goede liede woenen
scoenheit es maer een toenen
die te gheet herde saen
gheliic dat bloemen wtgaen
soe comt si wt ende te gheet weder
ende valt saen altemale neder
meliandre die scone maget
der conincginnen vort vraget
nu berecht mi vrouwe dat
oft gheviele tenegher stad
dat iemen sere ghemint ware
van enen daert hem af onmare
hadde ende dien hi minnen
niet en mochte in ghenen sinnen
hoe mochti met goeden moede
ghedoen dat hiis avestoede
ende ontoghe hem der minnen
twaren jonfrouwe in caent bekinnen
antwerde die conincghinne
maer na dat ic mi versinne
die in sinen lande verwandelen mochte
die erde die watre die lochte
ende tfier cout maken van naturen
hi soude doen onlange duren
vort vragede hovesscelike
die coninc van vranckerike
vrouwe berecht mi dat
het comt dat ic minne tere stad
op hovesscede ende op trouwe
ende mi dunct weder dat die jonfrouwe
mi mint van herten als ic doe
nochtan en staet hare niet alsoe
want hets harre herten bi
nieweren al duncket mi
nochtan en can ics niet gheware
werden an hare ghebare
hoe mach dat siin lieve jonfrouwe
dat ic niet en kinne vor loesheit trouwe
die maget seide her coninc goet
twaren in ben noch niet soe vroet
u te berechten dese dinc
maer wet wel her coninc
dat dese questie es te groet
mi ende minen ghenoet
ende dies seldiere verlaten mi
neen ver conincghinne vri
ghi moetse berechten na u verstaen
doe seide die maget welgedaen
sint siin moet wat holpt gestreden
maer hets te sere ghebeden
nu hoert here ende verstaet mi wel
het doet minne ende niet el
die u besegen doet die oeghen
want si es daer vore getoghen
ende doet uwen sin sceden sere
ende seggu dies gelike here
nemt enen witten d clene
ende werpten in ene clare fontene
alsi leit opten gront
wit ende claer ende ront
dan dunct hi u merre siin
dan hi dede her coninc fiin
celidonie die daerna sat
seide vrouwe berecht mi dat
sint minne es soe edel ende soe goet
waerbi eist dan dat si doet
enen die hare dient met trouwen
leven met alselken rouwen
dat hi vaert wt sinen sinne
daer en dunct mi niet soe hoge de minne
geliic dat dede amedas
die iii jaer van minnen verwoet was
ende noch andre liede vele
entrouwen daer gaet uten spele
die maget antwerde met bliden sinne
twaren al haddic die minne
ende hare nature al bescreven
mi siin questien ghegheven
die mi nochtan siin te swaer
dat kindi wel alle vor waer
nochtan jonfrouwe sal ic u
na mine macht berechten nu
maer wet die woude verstaen wale
die questie daer venus strale
ende verstaen bescedelike
hi mochtse verstaen lichtelike
maer daer af willic vort swighen
ende wille tere andre materien prighen
ghi vraght mi waer bi minne doet
dat si maket enen onvroet
die hare dient ghetrouwelike
nu verstaet mi jonfrouwe rike
ver venus es conincghinne
als ic u seide over die minne
gheweldich na hare manieren
nochtan heeft si camerieren
die hare helpen houden haer lene
want si en es maer vrouwe allene
die over al niet en mach siin
besiet onse keyserinne fiin
en holpen hare niet hare heren
ende ander liede met clenen eren
soude si dat orloge anegaen
woude oec hier iemen bestaen
there sonder der heren raet
al quame hem daer af quaet
dies en soude hi ten ghenen daghen
te rechte over mier vrouwen clagen
want daer omme heeft si raet bi hare
om dies si wille dat men vare
met rade ende in deser manieren
heeft venus hare camerieren
die keyser van roeme seide jonfrouwe
nu berecht mi selp u trouwe
hoe dat men dit bekint
of men ghetrouwelike mint
here seide die maget welgedaen
dat willic u doen vertsaen
alse comen te gader si twee
die van minnen draghen dwee
ierst werden si bleec ende vale
hare oegen slaen si stappans te dale
ende bliven vore hem siende daer
oec werden si corteliic daer naer
verwermt ende van verwen roet
dat doet hem der minnen noet
dan moest eens haer wille siin
in gherechte minne en es gheen miin
niet propers en heeft har negheen
want hare herten die siin een
maer daer men niet en vindt des
wanic niet dat gherecht minne es
vort jonfrouwe salamine sat
ende vragede der conincginnen dat
vrouwe ghi hebt eens geseit
dat grote doget an de minne leit
ende dat altoes siin loen es rike
wie dat mint ghestadelike
nu berecht mi es hi oec fel
den ghenen die gheren niet el
dan hoe si met haren minnen
mogen doen daermet wiif ontsinnen
die conincginne seide jonfrouwe
die minne doet hem dicke rouwe
ende sleetse metten selven swerden
daer si den andren met derden
want sise dicke minnen doet
daer si minnen dicke in onspoet
hierbi dunct mi jonfrouwe wel
dat ver venus es wrekende ende fel
op die ghene die siin ondadich
ende haren vrienden ongenadich
van spaengen rioen die coninc
vragede vort dese dinc
berecht mi vort conincginne
of ic ene jonfrouwe minne
ende ic oec wel wane dat si
oec weder minnet mi
wat dingen magic anevangen
daer ic hare met doe verlanghen
na mi want ic gherne bi haer ben
want si hevet minen sen
here dat seggic u wale
siit in uwen spele ende in u tale
hovesch ende gereet tharen dienste
noch es ene dinc tsienste
dats alse ghi selt van hare gaen
dat ghi hare doet verstaen
alse ghi weder comt te hare
dat ghi hare selt seggen mare
die si gherne hoeren sal
ende begheren boven al
daerbi merct ende besiet
dat lief en mach te verre niet
siin dat hi daeromme verhate
siin lief ende altemale late
die coninc van byhem vraget
aldus margrieten der maget
berecht mi vrouwe dies ic u vraghe
het gheviel inne weet op wat daghe
dat iii ridders op gherechte trouwe
minden ene jonfrouwe
die si even wel ontfinc
dat elc andren vertellen ghinc
hoe wel dat si waren ontfaen
elc waende sonder waen
van hare siin allene ghemint
die jonfrouwe die niene was kint
getroeste elcken al even wale
doe geviel tenen male
dat si alle iii twaren
tenen tornoyse souden varen
elc quam te hare om een scoenhede
dat si herde gherne dede
ende gaf elken ene siden mouwe
dies waende elc die jonfrouwe
hebben allene sonderlinge
maer alsi vernamen die dinghe
dat si aldus hadde ghedaen
wouden siere te gader gaen
ende sien wien si soude verdriven
enten enen allene bliven
si quamen alle iii daer te hare
ende elc seide hoe gherne hi ware
van hare gemint ende dat si seide
wien si minde dandre beide
soudense met payse laten
die jonfrouwe die utermaten
behendich was ende vroet
tart den enen opten voet
den anderen dwanc si metter hant
den derden lenesi die oegen riant
doe seide si ghi heren wat wildi
ghi wilt sere becoren mi
maer dien ic wille seggic u
hebbic selc een licteken nu
ghegeven dat hi wale mach verstaen
dat ic dandre late gaen
nu vragic u vrouwe des
wie dat meest gemint es
entrouwen here seide de maget
dits groet dat ghi mi vraget
maer na miin verstaen sal ic u togen
grote lichtheit leit in die oegen
al eist dat si ten hogesten staen
meneghen losen slach si slaen
daer niet af te houden en si
die voete here geloeves mi
siin dnederste dat de mensce heeft
si terden dicke daer men omme gheeft
herde clene of merket met
maer die hande siin een let
die een mensce selve leggen moet
waer hem voeget ende dunct goet
oec siin si middel dat men prisen
moet ende loven in alre wisen
want die wiisheit gods des siit gewes
die boven alle wiisheit es
maecte ver yeven wt adame
van ere rebbben wt sinen lichame
niet van den hoefde no van den voeten
omdat si geliic wesen moeten
nam hise in de middelt van heme
here nadien dat ict verneme
ende oec na minen sinne
soe ghevic der hant die minne
pasca die conincginne vroet
seide twaren vrouwe ic moet
oec bidden al ben ic die leste
hens maer omdat ic mine questie veste
nu berecht mi dore u ere
twee vrouwen minden enen here
diere hi niet en wille ontfaen
sine hebben sinen wille gedaen
ende die wilt sinen wille doen
hare wilt bliven die baroen
dene en wouds doen niet
want si seide dat si niet men siet
dat die minne es vergaen
alse die wille es ghedaen
ende si en gheert niet dan de minne
dandre seide sine vriendinne
wilt si bliven al haer leven
ende wilt hem al dat gheven
dat hi begheren mach van hare
want si seit oppenbare
dat hi sal meeste loen ontfaen
die meeste dore andren heeft gedaen
nu wistic gherne vrouwe fiin
wies hi te rechte soude siin
vrouwe seide de maget bi mier waerhede
dits ene herde scone bede
ende ene subtile ende ene sware
ic benre met gejaget te care
mi dunct vrouwe ghi vraget mi
wiltiit die vrienscap vast si
soe vore den wille soe na
vrouwe nadat ic versta
sal ic u seggen claerlike
sonder enege valsche plike
sal ic u doen verstaen
miin vrouwe steet op wi moeten gaen
ende beiden tere ander tiit
ende stonden doen op al den boegaert wiit
ende volgeden altemale
der keyserinnen in die sale
daer die tafelen gheleit waren
maer die heidene voeren twaren
int here ende rumden die stede
ende sanderdages ginc wt vrede
nu ghingen si eten ende waren blide
des anderdages vroe betide
besagen si om hare saken
die hem ten andren stride gebraken
ende tubal hadde vonden ene maniere
daer men met die elpendiere
vellen soude in de noet
husekine ne bore groet
dese huse ende dese dinc
waren van elyades den coninc
bevolen dat hise achterware
met sinen lieden oppenbare
diet herde gherne dede
ende tubal wasser helpe mede
vi voete lanc ende wiit viere
die hadden menege maysiere
daer men met swerden dorestac
die altemale stoeden in dat
vi voete si hoghe waren
ende al van finen stale twaren
ende ghingen boven te nieute wt
diere in was dede sonder luut
ii rader keren in waren dinghen
daer si met vorwert ghingen
ondanc hem diet wouden verbieden
het was wel beset met liden
c maecte hiere ende sine smede
binnen dien dat durde de vrede
dese souden onder die diere gaen
ende soudense van onder verslaen
dore die gate stac mense doet
ende al ware haer val groet
hine mochte een twint niet scaden
den ghenen diese vallen daden
dus ontstoet dat orloge swaer
entie niemare dats waer
die was herde verre geronnen
van den opgane der sonnen
tote daer si weder onderghinc
en was prince no coninc
hine wiste wel van desen orloge
soe dat vernam die hertoghe
van limborch dien men de waerheit seide
dat sine kinder waren beide
ende ane hem oec alle die sake ghinc
ende datter keyser no coninc
en was hine dede bi haren rade
want siins sons dade
van ridderscape ware groet
want hi was ridder sonder genoet
die hertoghe die grote bliithede
hadde dies sine kinder beede
leveden ende ghesont waren
ende van soe groter weerden twaren
hi ghinc ende seit der hertoginnen
vrouwe dat moete god kinnen
dat ic niet en wille sparen
ic en wille in grieken varen
ten groten orloge geloeft mi des
ende anesien dat daer es
mine scone kinder bede
met minen oegen eer ic scede
want al die werelt es nu daer
ic macher varen sonder vaer
nu raet hoe magicker best varen
die vrouwe dier therte began mesbaren
antwerde wenende herde sere
ende seide acharmen here
dese vaert entie pine die ghi
anegaen wilt steet over mi
want ellendich lati mi vort an
sonder kint ende sonder man
sonder vroude ende sonder joye
ende in ghewene ende in vernoye
soe lati mi vort al miin leven
wildi mi aldus begheven
soe es mine welvaert leden al
maer here dat u god gheve geval
sint ghi darwert wilt tien
ende uwe kinder sien
soe laet mi dat u god geve seghe
siin gheselle in uwen weghe
ende laet mi sien mine kinder beide
eer ic van der werelt sceide
ontsegdiit mi dat kinne onse vrouwe
soe hebbic in u cleine trouwe
die hertoge seide vrouwe goet
mine dunct niet dat ghi doet
vroetheit daer ane dat ghi
dese pine wilt bestaen met mi
want dese vaert es swaer ende lanc
ende ghi siter toe te cranc
te vaerne alsoe verre vaert
ic soude al te sere beswaert
wesen quame u enegerande
ane mesquame in vremden lande
lieve vrouwe dies latet varen
ic sal wederkeren twaren
soe ic nemmermeer ierst can
ende bringhen ofts mi god an
mine kindre alle beide
neen here die vrouwe seide
blevic hier het ware mi swaer
doe viel si hem ten voeten daer
ende greepene om sine been
al wenende si niet ghefeen
maer seide here wat helpt dat
eer ic nemmermeer van derre stad
mi verporre dorre enege noet
ic sal eer tuwen voeten doet
bliven ghinc geloeft mi twaren
here dat ic met u sal varen
daer was geweent herde sere
van der vrouwen ende van den here
den hertoge jammerde dat
dat die vrouwe soe menege stad
woude liden ende soe menege pine
doch soe seidi vrouwe fine
sint ghiit emmer wilt twaren
latic u gherne medevaren
nu laet ons onse vaert bereiden
met groter crachticheiden
ende onse lant versetten te hant
ende ontbieden in menich lant
om riddren ende om liede
ende voeren ene scone mayseniede
dat radic ende varen soe erelike
dat ment daer int keyserike
ons eerliic mach anesien
die vrouwe seide mettien
dits herde goet here
nu doet alsoe selp u ere
nu es die vrouwe opghestaen
entie hertoghe es ghegaen
ende ontboet ridders menegherande
ende soudeniers wt allen lande
soe dat hadde die here vermeten
dusent man opgheseten
sonder die hem volgeden te voet
die hertoge hadde oec siin goet
ende siin lant verset dats waer
al omme entomme vii jaer
ende dient oec noch es bleven
alsoe langhe alsi leven
ende hi bereide sine vaert
alsoe te constantinople waert
met scoender geselscap behagelike
nu gheleidse god die rike
ic die ligge aldus int wee
in die wstine van idumee
stervelic ende in sonden blint
roep ic an u marien kint
dat u miins ontfermen moete
dat hoge jherusalem ende tsoete
daer ic toe geroepen ben
begheert miin herte ende miin sen
vondic die mi leide daer
die mi es te vinden swaer
ghi en siit al moeder ene
nu biddic u met herten rene
dat ghi mi wilt den wech toenen
ende helpen soe dat mi hoenen
no viant no dief en moghe
dat hi mi wten wege iet toghe
u die de wech siit soec ic saen
dat ic wt u niet moge gaen
u die siit waerheit gheric sere
dat ic van u niet en kere
u die siit leven euwelike
bereit mi dat euwege rike
nu nu here gelooft sidi
dat ghi soe lange hebt mi
ghespaert die hebbe alle wege
verblint in die sonden geleghen
ende niet en hebbe begeven
den vrienden die smenschen leven
hem pinen wat si moghen
hoe hi werde van u getoghen
noch moetise van mi verren sere
want ic mi altoes tuwert kere
ende bringhen selt daer ghi siit
dat ic beghert hebbe langen tiit
wet god here nu leit mi vast
op therte dat grote last
entie pine van minen gedichte
dat mi te swaer ware lichte
en daet die wille entu here
daer omme biddic u sere
omdat mi te swaer si
stect toe u hant ende helpt mi
here dore u godheit dragen
wildiit doen het sal behagen
allen den ghenen diet horen lesen
en doediis niet soe moet wesen
ghelachtert van hem allen diet horen
ende dan ware alle die pine verloren
nu keric ten orloge weder
dat ic hier voren leide neder
ende liggen liet dor den vrede
daer men binnen niet en dede
nu es die tiit soe leden
dat es die achterste dach des vreden
entie soudaen ginc te rade
wat hi sanders dags best dade
daer quamen te rade altemale
conincge ende ammirale
ende rieden alle dat
dat men smergens vroech de stad
sal asselgieren ten ii staden
geliic alsi te voren daden
ende colossus die coninc wert
ende prassiis selen ter zee wert
die sterke porten asselgieren
ende bestriden met haren elpendieren
want die wech ware minst daer
in dene side dats waer
liep die zee in dander side
was ene grote veste ende wide
ende daer souden si ter stad varen
die wile si onledich waren
ende souden breken daer den muer
al wart hem een luttel suer
ende souden hem die stad afwinnen
ondanx hem allen dien van binnen
maer ans god van elyades
den coninc die ghemaect es
meester van tubals werke
hi sal na dat ic merke
die olifante soe ontfaen
si selen die porten laten staen
dit lovede die soudaen sere
ende seide ghi heren dore u ere
nu es miin neve ridder gemaect
een scone kint ende welgeraect
dat met wilt ten stride varen
ic duchte mamet en wilt sparen
het sal saen siin liif verliesen
ic souder die doet omme kiesen
wort verslegen in den striit
ic biddu allen sere dat ghiit
verhoet daer ghiit moget doen
ende u broeder stout baroen
bevelict sonderlinge twaren
hi sal met u in u side varen
ende pelliis van india
u biddic dat ghiere siet na
dat niet werde verslegen
ic sal here seide die deghen
dus sciet savons die raet daer
ende elc bereidem oppenbaer
jegen sanderdages ten stride
nu helpe hem god banderside
nu hort vort ende verstaet
die van binnen die om raet
vergadert waren altemale
anesprac her heinriic met selker tale
dore god nu raet ghi heren
in welker wiis wi hanteren
selen moghen desen striit
soe dat wi keren sonder verwiit
ende metten seghe in die stede
ende hoe wi dolifante mede
alderbest moghen verweren
want si ons aldermeest mogen deren
mi dunct wel na miin versien
dat si niet en moghen tien
met haren olyfanten striden
dore die liede in ghenen tiden
want worder enich geslegen doet
si souden enen val soe groet
onder hare scare gheven
dat meneghen soude costen tleven
daerbi selen si dunct mi
trecken al daert openst si
ende daer si pinen te tiene
selen wi hebben onse engiene
ende trecken jeghen hem ter were
ende wi selen jeghen there
wttrecken ende ons bestillen
na dien dat si henen willen
margen in die dageraet
mi dunct dat wi ghenen andren raet
en conen ghenemen twaren
wi en sien in hoe menegen scaren
si hem selen margen sceden
daer na moghen wi ons gereden
allen die daer waren te rade
dochte goet dat men soe dade
ende hier met soe scieden si
des anders dages geloeves mi
waren altemale ghereit
gheliic si hadden gheseit
nu hort wat die heyden daden
gheliic si hem hadden beraden
toech elc tsiere porten toe
daert hem gevisert was doe
her demophon ende sine scare
toech beneden oppenbare
ter porten wert geloeft mi das
daer vore die keyser van roeme was
ter nederster porten quam gevaren
demophon met sinen scaren
daer wtreet die keyser van roeme
die niet was bevaen in droeme
soe vromeliic alse hi wtquam
alse demophon dat vernam
reet hi jegen hem vreselike
wel waren die conincge rike
gereden alst recht was
her demophon geloeft mi das
geraecte den keyser opten scilt
weder hi wilt of en wilt
hi viel metten orsse neder
maer die keyser geraecten weder
onder den scilt in den buuc
demophon hadde groet geluuc
dat vleesch an tspere hinc
en hadde gedaen de winc
entrouwen hi ware bleven doet
doch haddi ene wonde groet
die soe sere bloede twaren
dat hi wt moeste varen
ende hem verbenden doen ten tiden
eer hi meer mochte striden
den heydenen halp men wt doe
mettien quam gereden toe
die coninc van vranckerike
ende quam herde deghelike
op asa van caprobanane
diene weder piinde tontfane
soe vreeselic dat hine avestac
ende viel dat hem siin been brac
maer hi geraecte asa weder
dore den scilt ende warpen neder
op derde onder die voete doet
anas van creten die here groet
reet echites ten ghemoete
diene saen warp onder voete
colesus die coninc wiis
ende van sassia die coninc asiis
togen recht ter porten wt
daer men ter zee vaert wt
ende voerden hare olifante
ende op elken l seriante
emmer gincker x wale
te vorhoefde tenen male
doe dat versach die coninc wiis
die coninc van eliadiis
ondedi die porten saen
ende dede een der huse wtgaen
daer na ii ende daer na drie
ende daer na ghingen alle die
achter wiit ende vore smal
aldus ghingen si wt al
ende scieden in derre maniere
in tween ghene helpendiere
die ghene die op die castele waren
moesten emmer vorwert varen
en constent verdragen meer no men
want si te verre onder hem
waren ende te neder vele
dus waren in desen spele
c olyfanten leden
eer die uten husen streden
doe stac elc dore sine maysiere
in den buuc die elpendiere
dat si vielen met groten vallen
die borghe entie diere met allen
dus bleeffer meer dan lx doet
dien anxt die was groet
der ghere die in de borghe laghen
die vielen met groten vlagen
selc in die see selc in de veste
doe dat saghen die leste
dat die vorste gevallen waren
en dorsten si niet vorder varen
ende al hadden si gewilt nochtan
sine waren niet comen an
want hare doede olyfante
ende hare castele hadden de cante
belegen soe in beiden siden
dat si niewer en mochten liden
dus moesten si al stille staen
want vorder en mochten si niet gaen
no weder keren harre straten
want die achterste hem en laten
die in die husekine saten
entie heydine sere haten
voeren tusschen die diere daer
ende doedender vele dats waer
eers die conincge worden geware
die daer hilden achter die scare
wonder hadden al te groet
hoe dolyfante bleven doet
ende doent vernamen die heren
daden sise wederkeren
ende sagense ende mercten mede
hoedane wiis mense vallen dede
nu seiden si tusschen hem tween
dat harre olyfante gheen
daer jeghen gestaen en mochte
en ware dat mense sochte
enegherande behendichede
daer men die verwerde mede
dus keerden si met cleinre dade
ende hadden genomen grote scade
en ware elyades die coninc
dede keren in ware dinc
alse dandre begonsten te vliene
ende toech in sinen engiene
nu latic desen coninc keren
ende seggu vort ghi heren
van her heinrike godeweet
die vore die overste porte street
jegen crudus van bactrie
die hilt soudaens constavelie
want hi was vromich ende coene
dies haddi daer wel te doene
hi slouch in derselver noet
den coninc van der morien doet
dies die heyden droefden sere
ende her heinriic die here
ghinc onder die sarrasine houwen
die doen haestelike vlouwen
wat si mochten ten tenten wert
maer twee conincge onververt
tessalus van tessalie
ende altasem van libie
dese quamen metten haren toe
een starc striit wert daer doe
ende oec quammer met ane
maurus die coninc van moriane
ende oec mede ysis
die coninc van garamentis
ende oec ander conincge vive
doe wert daer met stouten live
ghestreden herde vromelike
ende worden crachtelike
vore hare litse wederstaen
entie coninc welghedaen
die daer achter hoede de stad
si hadden gheworden stridens mat
maer si quamen toe ghesleghen
met meneghen stouten deghen
nu hort ghi heren dat u god lone
een orloghe herde scone
die jonge coninc pelias
die van india coninc was
quam elionetten ten ghemoete
der conincghinnen diene onsoete
ontfinc met des spers orde
soe dat hi die doet becorde
armenius die dat sach
en sach nie soe droeven dach
ende voer der conincginnen an
men sach nie jongen man
soe sere striden alse hi dede
ende alle sine liede mede
jegen die vrouwe ende jegen hare
die vrouwe hadde ene clene scare
ende dier jonfrouwen bleef daer doet
wel hondert in dat conroet
maer si verslougen der heyden soe vele
dat met hem ghinc al wten spele
maer hare menichte was te groet
ende staken onder die vrouwen doet
hare orsse ende si bleef te voet
staende alse een kempe goet
ende si slouch wat hare genaecte
een groet pleyn si maecte
soe vromelec en street ridder nie
mettien quam inne weet wie
ende vertellet den coninc ryoene
die doe vermaende al sine baroene
dat si hem helpen vromelike
bescudden die conincginne rike
diet hem alle geloefden sere
doe reet darwert die here
wat hi mach met sporen slaen
ende siet die conincginne staen
te voet ende hare soe weren
dat begonste den coninc deren
ende beete van den orsse te voet
ende gaeft der conincginnen goet
die daer stont in die noet
daer si stappans op scoet
ende liet te voet den coninc striden
ende reet henen tien tiden
armeniuse ten ghemoete
dien si stac onder voete
dat ors greep si te hant
ende reet daer si den coninc vant
te voet stridende sere
ende seide lieve here
nemt dit ors ende sitter boven
inne can mi niet beloven
demophon die verbonden was
ende ghemoete als ict las
den ouden grave van athenen
eer si doen iet ghefenen
braken si hare scachte toter hant
entie grave viel int sant
die weder saen opscoet
want hine hadde ghene noet
ende demophon reet vort
ende leende siins swerde ort
soudic u vertellen al sine daet
het ware mi te doene quaet
want hi street utermaten sere
nu hoert van armeniuse den here
die vermontert weder was
hi voer slaen als ict las
op echites van ermenie
jongen man en sach men nie
enen ridder scoender bestaen
dant armenius heeft gedaen
hi gaf enen slach den jongelinc
dat wonder was dat hiis ontginc
echites seide bi gode here
u slach dede mi een deel sere
dat ic u nu lonen sal
mine scrincke god ende ongeval
ende gegreep den jongen man
om sinen hals soe hi best can
ende waendem steken int herte tswert
maer het sach diere om ververt
her demophon diet noede siet
ende riep lude en stect niet
lieve her coninc om minen wille
die coninc horet ende sweech stille
ende lieten gaen ende seide twaren
hi lieten gherne dore hem varen
her demophon danckes hem sere
doe voer vorwert die here
ende voer striden daer na
jeghen van amasonia
die conincginne die vrome was
daer was ghestreden als ict las
herde sere van hem tween
dat van den tween emmer deen
duchtic wale besterven moet
want si daden menich gemoet
onder hem beiden op dien dach
want armenius verwach
dat si die selve mensce was
die doede den coninc pelias
dies reet hi hare emmer ane
ende hare werde die welgedane
vromeliic siit seker dies
want hen sceen dats hare niet verwies
die striit was starc ende groet
in beiden siden bleven doet
vele lieden ende verminct mede
nu hort wat elionette dede
doen si sach dat si en can
niet comen van den jongen man
die hare altoes anevert
sette si vore therte tswert
ende slouch haer ors met sporen
ende reet hem int herte voren
dore halsberch dore acotoen
datti moeste sinen ende doen
want hi viel doet op derde neder
ende si hertoech tswert weder
ende liet den doeden vallen
dit sach demophon van onder hem allen
diere om droevede sere
ende swoer bi mamet sinen here
si salt ontgelden hine weet hoe
mach hi hare comen toe
hi ware hare oec wel comen ane
maer die sonne verginc entie mane
hen sceen niet het wert doncker mede
doe keerden donse in hare stede
ende dandre reden ten tenten wert
droevende ende sere beswert
dore die scaden entie onvromen
die si dies dages hadden genomen
grote scade was tien tiden
daer ghesciet in beiden siden
maer doe dat here ten tenten quam
entie soudaen vernam
dat sine neve ware doet
haddi rouwe al te groet
ende weende ende clagede met
o wi quaet god mamet
seide die soudaen hoe vul sidi
u macht u helpe ende ghi
ic soudu al ten stucken houwen
al sout mi al miin leven rouwen
dit seide die soudaen droevende sere
doe quam demophon die here
ende seide her soudaen
waerbi wildi u dus verslaen
ende erret u ghine wet op wien
al dat siin sal moet gescien
laet varen u groet clagen
wi selense mergen in den daghen
weder bestriden ans ons mamet
mare magic bi mier wet
ic wreke armenius genouch
over die ghene diene verslouch
dit selve troeste den soudaen sere
ende seide broeder here
mochtic minen wille gewinnen
noch over die ghene van binnen
ic soude miin clagen laten varen
laet ons ontbieden twaren
onse heren dats wel gedaen
ende laet ons sien wat wi best bestaen
selen margen tilike
doe ontboet die soudaen rike
die conincge die hi hadde daer
daer was menich raet dats waer
entie soudaen clagede siin verlies
ende sine scade siit seker dies
ende bat hem dat si rieden hoe
hi der stad soude comen toe
nargusius die soudaen
seide ic hebbu wel verstaen
her coninc van persi
waren si alle alse vrome alse ghi
si souden onlange vore ons duren
nabot die coninc seide tier uren
her soudaen nu es hier doet
crudus daert af es scade groet
nu siet wien ghi gheven selt
die mogentheit entie gewelt
entie constavelie met
die soudaen seide bi mier wet
mi dunct datter weerdich si
wel toe die coninc van persi
her demophon seide here
en verhaest u niet te sere
hier siin noch conincge onververt
die siin vele eren wert
nemt met hem oec raet
hoe ment mergen best bestaet
die soudaen seide broeder miin
hoe mocht bat gescaert siin
dan men vare ten tween staden
geliic wi heden daden
ghi in die ene ende u pertie
ende in dandre die constavelie
her demophon seide here
aldus en radict nemmermere
maer ic riede vele bat
dat men tere porten die stad
bestriden selen tere scaren
dat si niet en mogen wtvaren
wi selense weren int wtriden
wat besciet ons dat wi striden
ten tween staden soe en can niet
deen den andren gehelpen iet
laet ons proeven radiit wale
hoe wi conen striden tenenmale
nu latic bliven van den soudaen
ende doe u vort verstaen
van den heren van der stad
die droeve waren omdat
dat si scade hadden genomen
alle siin si te rade comen
om te besiene hoe men mach
striden opten andren dach
miin her heinriic totem seide
ghi heren dore u edelheide
wat radi ons te doene nu
vorwaer soe seggic u
wat scaden wi den sarrasinen
wat vernoye of wat pinen
wie hem iewerinx ghedoen moghen
dunct mi en mach ons niet ghedogen
die soudaen en ware doet
ende hi hout hem achter siin conroet
soe verre dat nieman
totem comen en can
ware hi oec doet al moeder ene
soe ware ons vernoy clene
ic rade wel hoe wi besien
hoe wi achter hem moghen tien
ende menne verslouge achter sine scare
soe ware onse orloghe oppenbare
gehent ende anders niet
en werdet gehent wats gesciet
die keyser van roeme seide
bi gode dats waerheide
ende dat en can niemen soe wel gedoen
soe ghi moget stout baroen
of van ermenien die coninc
her heinriic seide in ware dinc
hier sal ic mine macht doen toe
nu laet ons sien ghi heren hoe
wi marghen selen wtvaren
her echites seide twaren
met onser partien ten ii staden
gheliic wi heden ghedaden
nochtan moeten wi versien
hoe si selve selen tien
ende daerna selen wi ons scaren
doe seidense alle diere waren
dit doe men radic wale
ende ghingen eten altemale
ende daerna ghingen si slapen alle
god die hoedse van mesvalle
smargens doent dagen began
wert in wake menich man
in beiden siden om striden
miin her demophon hadde tien tiden
soudaens baniere opgeheven
ende hem quamen doe beneven
alle die conincge diere waren
ende met hem alle die scaren
ende togen ter overster porten wert
her heinriic die ridder onververt
seide toten heren laet ons sien
werwert dat si henen tien
mi dunct dat si alle ghemene
begheren dese porte allene
niet en wetic twi siit doen
maer ic seggu edel baroen
her echites ende dese heren mede
alhier vaert uter stede
ende bestaetse hier met stride
ic wille varen banderside
metten ridders van den lande hier
ende echites die ridder fier
seide dat hiit doen soude
men ondede die porten houde
ende echites die ridder goet
dede een vreselec ghemoet
op van ecidonien den coninc
dien hi swaerliic ontfinc
want hi stacken vore
dat tspere wt quam dore
van ierlant die coninc rike
quam gereden degelike
jegen den coninc lobam
dat beide ors ende man
vielen op die erde doet
dies hadden donse bliscep groet
nu hadden siere ii verloren
miin her demophon heeft vercoren
elionetten der conincghinnen
diene met enen stouten sinne
soe den coninc reet ten ghemoete
dat si beide vielen onder voete
maer haesteliic si weder op scoten
doe quamen met haren roten
die heydene op die vrouwe rike
die hare weerde deghelike
daer si in de noet stoet
dit versach die coninc goet
van spaengen die hare stoet in staden
ende heeftse vromeliic ontladen
ende vermonterese saen
meneghen slach hadsi ontfaen
her demophon siit seker das
die weder vermontert was
street vromelike ende sere
mettien versach die here
waer elionette van amasonia
slouch vulpis van ysauria
den coninc datti doet viel op derde
her demophon dien dit deerde
seide deser vrouwen hant
heeft ons gedaen swaren pant
magict si salet becoepen
siin ors liet hi te haer wert loepen
entie conincginne mettien
heeften comende versien
ende sach wel dat hi hare meende
ic segt u wel dat si hem leende
weder dort van haren spere
doe wert die coninc tumelere
soe dede oec die vrouwe coene
die weder van den coninc rioene
ende van den roemscen keyser ter stede
wert vermontert ende bescudt mede
deus wat stride wert daer doe
ende miin her heinriic quam toe
slaende in van dander side
inne wane niet hine slouch tien tide
viere conincge van orcades
ende miin her echites
slouch den coninc van sardine
sonder eneghe langer pine
onder her heinriic dats waer
was ghedoedt siin dromedaer
ende hi street te voet vromelike
soe dede echites die coninc rike
ende demophon die ridder goet
stont ende street oec te voet
jegen die rike conincginne
die hare weerde met sinne
maer die coninc rioen verstaet
verlossese alsiit hadde te quaet
nu laticse striden hier
ende seggu van den coninc fier
her evax den coninc ende her jonas
die nu waren geloeft mi das
comen met haren baroenen
toter heydenen pauwelioenen
daer si vromelec dore reden
ende verborrense alsiere dore leden
wat si vonden slougen si doet
doe wert daer een gecriit groet
van den knechten die creten daer
dat die soudaen oppenbaer
verhorde ende hadde groet wonder
wat dinghen daer was onder
hi voer daer ende wout vreden
hi waende si onderlinge hadden gestreden
doe hiere bi was
miin her evax ende jonas
die den soudaen sagen comen
hebben sine herde wel vernomen
ende dat een groet here ware
doe verkindene oppenbare
die coninc jonas ende seide here
hets die soudaen sem mine ere
ware hi allene doet
soe ware gehent dit orloge groet
ja seide her evax es dat waer
soe willic hem riden daer
ende slouch met sporen haestelike
ende herhaelde den soudaen rike
ende seide her paien onse here
gheve u lachter ende onnere
wat hebdi desen lande gheweten
dat ghiit dus hebt beseten
dat sal tuwen leede wesen
tswert hief evax mettesen
ende slouch den soudaen op thoet boven
ende hevet hem ten kinne gecloven
dies hi vroe was ende blide
doe voer hi vort ten stride
her evax ende riep arragoen
ende her jonas die baroen
riep civele wat hi mach
daer was gesleghen menegen slach
ende menegen hebben si doresteken
ic seggu dat die heyden weken
waer dat leden dese ii heren
niemen en mochtem ontkeren
dien si verlingeden metten swerde
demophon die op derde
ende vromelike hadde ghestreden
hadde nu een starc ors bescreden
ende dede den onsen groet verdriet
twaren en ware comen niet
her evax in den stride groet
hi hadde elyonetten doet
maer her evax sachen saen
grote slage op die vrouwe slaen
die hare vromelike weerde
ende soe stouteliic gheberde
te jonas seide her evax doe
mach dese lange duren alsoe
hi maect in donse enen scaert
her jonas seide ter vaert
hets her demophon soudaens broeder
die vroemste ridder des siit vroeder
die onder alle die heyden es
ende oec vrient des coninx echites
maer hi es den onsen ene plage swaer
her evax seide ic moet dats waer
besien hoe hi scermen can
mettesen voer hi hem an
ende gaf hem enen slach op thoeft
ende heeften soe daer met verdoeft
dat hi in onmacht lach op tpaert
ende her evax die ridder waert
hevet tswert noch verheven
ende waendem den doetslach gheven
maer dat her echites sach
ende riep lude wat hi mach
edele coninc laet staen
dore minen wille dat slaen
ende vatene dore mine bede
hi seide dat hiit gherne dede
hi vinckene ende senden in de stad
maer ic seggu wale dat
dat demophon die ridders goet
hem een twint niene verscoet
want hi lach altenen in onmacht
mettesen es hi in de stad bracht
ende gaffene der keyserinnen
diene dede in ene camere binnen
dragen ende op een bedde leggen
ende vore hem horic seggen
ghinc sitten die vrouwe van der stede
ende jonfrouwe margriete mede
entie scone esyoene
dese saten vor den ridder coene
die hem selven niet verscoet
nu latic den ridder goet
ende seggu van den stride
die vore die stad was met nide
her evax die nu comen was
ende siin geselle her jonas
wrachten wonder al te groet
meneghen sloughen si doet
entie coninc van persi
wert verslegen geloeves mi
van der vrouwen van amasonia
entie niemare quam hierna
int here dat die soudaen ware
verslegen doe wert oppenbare
gevloen dat here altemale
maer dat die sonne ghinc te dale
ende demophon die ghevaen
was was sere ondaen
eer hi te hem selven quam
doe hi becomen was ende vernam
dat hi in den stride niene was
haddi groet wonder das
waer dat hi mochte siin
doe sach hi die keyserinne fiin
die hem daer sat bi
doe hise sach seide hi
helpe mamet waer ben ic nu
die keyserinne seide ic segt u
ghi siit here miin gevane
helpe scone welgedane
seide demophon die ridder fier
ende wanen quam ic gevaen hier
dat heeft mi groet wonder
hoe ic quam soe sere tonder
entrouwen here inne weet hoet was
maer emmer siit seker das
dat u broeder die soudaen
oec sinen ende heeft gedaen
ende menich ander here daer
twaren vrouwe dats mi swaer
dat siin mi quade maren
mettesen quam ingevaren
dat here weder in de stad
ende alsi vernamen dat
dat demophon was becomen
hebben si haren weech ghenomen
ter stadwert altemale
ende brachten in die zale
daer die heren alle waren
her demophon seide twaren
ghi heren mi es doen verstaen
dat ic hier nu ben ghevaen
ende dat miin broeder die soudaen
doet es dus eist ons vergaen
ten archsten enten crancsten al
onse es al dongeval
nu besiet lieve heren
ic soude ten here gherne keren
besiet wat ghi smiins beghert
her heinriic seide her ridder wert
ghi sout goeden pays ghewinnen
mochte leven miin vrouwe met minnen
maer here gheloeft mi des
en hadt gedaen echites
en ware niet also vergaen
maer alst es met uwen broeder den soudaen
dat ons allen ware leet
demophon seide ghereet
dies geloeve ic u allen wel
begherdi van mi iet el
dan goeden pays ende goede soene
hets nu meest an mi te doene
nu latic den coninc varen
ende seggu vort twaren
van den heren die in de stad
waren te ghemake bat
dan si waren in langen te voren
al hadden si vele verloren
si wisten nu wel vore de hant
dat in payse soude wesen dlant
nu latic hare feeste bliven
ende willu vort bescriven
van heren demophonne die vert
uter stad ten here wert
ende alsi in die tente quam
ende men dat int here vernam
quamen te hem die conincghe alle
clagen van haren ongevalle
doe seide die here colosus
here wat pinen wi ons dus
hare god es beter dan mamet
ende oec es beter hare wet
dan die onse dat sciint wel
hare god es ons te fel
soe vele liede soe ons waren bi
lieve here nu segt wat wi
margen ierst selen anegaen
opdat si ons willen bestaen
wine conen alse ghi wel siet
ons jeghen hem verweren niet
entie soudaen es doet
raet ons want ghi siit onse hoet
her demophon seide ghi segt waer
maer ic ben haer gevangen daer
inne mach u niet staen in staden
maer radiit ic sal u beraden
dat wi selen den pays maken
want scoender siin hare saken
dan wi doen ende betre were
al hebben wi noch dat mere here
maect ons peys soe doedi wale
wat holpt dat u lange tale
van haren perlemente make
int leste droegen si hare sake
soe over een dat hi soude varen
ende met hem oec twaren
colosus prasis ende maurus
ende souden peys maken dus
alsi dade vriendelike
dese iii conincge rike
wouden werden kersten mede
alsi daden in die stede
entie heren hievense daer
die keyserinne ende margriete dats waer
ende som van den andren jonfrouwen
daer was vergheten alles rouwen
ende demophon liet sceden there
ende en hadde ghenen ghere
no colosus no maurus mede
dat si rumen wouden die stede
no prasiis van prassia
die keyserinne eusebia
danete der groter eren
den conincgen enten groten heren
die om hare gepiint waren
in die stad was twaren
groet spel ende feeste
ende bliscep seit die jeeste
nu hort ghi heren die geeste vort
ghi hebt hier vore wel gehort
dat som die conincge die daer waren
met sterker minnen bevaen waren
alse demophon ende maurus
die coninc prasiis ende colosus
die gherne vertroest souden siin
her demophon die coninc fiin
riep echites den coninc
ende her heinrike in ware dinc
want hi te hem coenst was
ghi heren seiti geloeft mi das
dat ic met goeder herten minne
ene jonfrouwe van hier inne
dats van salencen die jonfrouwe
die ic gherne sem mine trouwe
houden soude al miin leven
woudse mi te wive gheven
die coninc haer vader ent hare bequame
want icse vore alle wive name
ic bids u dore de minne van mi
dat ghise an den coninc vri
te minen bouf wilt soeken nu
want ics mi sere betrouwe tu
dore haren wille dats ongelogen
ben ic miere wet ave getoghen
wi selen gherne u bodscap doen
god lonu seide die baroen
echites entie limborchere
die beide hebben groten ghere
soudaens bodscap te doene
si ghingen ten coninc coene
van salencen daer hi stoet
echites die coninc goet
groete den coninc ende seide
here dore u edelheide
wi comen van demophon den soudaen
die soe sere es ondaen
met minnen uwer dochter fiin
dat wi moesten siin bode siin
ane u here dat ghise hem gheven
wout vore alle die leven
tenen wive name hise dunct ons wel
ende ic seggu sonder spel
sint hi gelaten heeft sine wet
sone mochtise in de werelt bestaden bet
die coninc van salencen seide
nu raet mi selve ghi heren beide
want ic gheloeve u alre doget
twaren here ghi wel moget
seide echites die coninc
ic raet wel in ware dinc
dat ghise hem gheeft want daer mede
wert ghesterct kerstenhede
ende daer toe wert si vrouwe met
van al der heydenscher wet
soe sal ict doen seide die here
soe laet ons gaen dore u ere
ende laet ons der maget vragen
ende laet sien hoet hare sal behagen
si seiden dat siit gherne daden
doe ghingen si daerwert met staden
die keyserinne groeten si
ende oec alle die jonfrouwen vri
die vader seide tote hare
twi hi daer comen ware
entie heren beide mede
die jonfrouwe antwerde tier stede
here u kint ben ic
wat ghi beghert es miin ghemic
ende sint hi oec kersten es
hebbicken gheloeft mi des
liever dan ic enegen andren doe
siet wat ghi wilt ic doe alsoe
doe seide die coninc toten heren
dat si wale moghen keren
te heren demophon den soudaen
ende doen hem verstaen
dat ic hem vor alle man
wale miere dochter an
dien soudaen seiden si haer bodscap wale
doe antwerde die soudaen tien male
doe ondertroudise na dien sede
die heren ghingen alle mede
die soudaen ende echites
ende her evax geloeft mi des
baden den heren ghemeenlike
dat si den soudaen rike
doe ghinc die coninc van vranckerike
entie keyser van den roemschen rike
in die camere ten selven stonden
daer si esioenen vonden
entie keyserinne mede
die met hem ghinc tier stede
daer mense soude ondertrouwen
soe daden alle hare jonfrouwen
een bisscop ondertrouwese daer
daer was feeste wet vor waer
van den heren sonderlinghe
noch waren daer ii conincghe
die oec hare bodscap loeden
echites ende heren heinriic den goeden
ende her evax ende her jonas die gelike
deen was die coninc van vranckerike
die hem vriendelike bat
dat si dore hem daden dat
ende ane den coninc van dalmatien ghingen
ende besagen in waren dingen
of men hem die scone jonfrouwe
diere hi van herten was getrouwe
celidonien gheven want hise soude
gherne trouwen opdat hi woude
oec bat hem die ghelike
die keyser van den roemscen rike
dat si om sinen wille pinen
om der scoender salaminen
ane van tracien den coninc
doen geloofden si dese dinc
na hare macht te doene wale
wat makic hier af lange tale
si maecten die brulocht al
die bliscap was niet smal
nu hebdi ghi heren gehort wel
dat in de stad was bliscep ende spel
van den brulochten die daer siin
maer echites die coninc fiin
die noch niet en heeft datti beghert
ende van herten hevet wert
hi riep te rade sinen vader
ende evax ende jonas te gader
ende seide ghi heren ghi wet wel
dat ic noit en gherde el
dan ic margrieten mier vriendinnen
moge tenen wive winnen
nu es die tiit comen hier
dat hier es die ridder fier
miin her heinriic haer broeder
die hovesscher es ende vroeder
dan ic wel can vertien
ic biddu heren dat ghi versien
gaet ane hem of hi
siere suster wilt gheven mi
want sekerlec en dadiis niet
soe ware mi leede ghesciet
want ic bestorft dat wetic wale
die grave seide laet dese tale
alle die conincge entie soudaen
siin alle tote heren heinrike gegaen
daer hi bi den coninc stoet
colosus des siit vroet
ende bi den coninc van prassia
die hem gherne ware na
om datti spreken soude beghinnen
hoe hi ghecrege siere vriendinnen
maer maurus van moriane
en dorste niet spreken ane
omdat hi wel ducht te voren
dat sine pine ware verloren
dese boden quamen heren heinrike toe
ende groetene alle doe
ende hi hem weder hovesscelike
ende van athenen die grave rike
seide here goet bode en mach lichte niet
messeggen daer hem af messciet
siet here hier es die sone miin
echites die coninc fiin
die herde gherne waert u bequame
uwer suster te wive name
ende heeft dese heren gesent tote u
om te besiene ane u nu
of ghiere hem selt gheonnen
want van den opgane der sonnen
tote dat si weder ondergheet
en es niemen godeweet
die hi nemen woude vor hare
here opdat u wille ware
nu segt ons her ridder vri
dore god welc u wille si
her heinriic die ridder wiis
die sere stont an der heren priis
seide ghi heren dore god
dits een herde scoen gebot
dat ghi biedt ere mater jonfrouwen
miin here die coninc es al vol trouwen
ende dat wilt hi toenen wel
twaren ende god en ware maer spel
datti ene jonfrouwe name
die hi en wiste wanen si quame
soe riken coninc soe hi si
ende soe vromen ridder daer bi
twaren en kindic sine manieren
soe hovesch niet ende soe goedertieren
ic soude wenen bi gode
dat hiit in scerne onbode
ende daerbi heren bi waerheden
waren dese feesten leden
ende oec dese brulocht
ic sal mi haesten wat ic mach
met hare weder te lande wert
troesten die ic liet beswaert
om hare ende om miin sceden
ghi heren dore u hovessceden
nu verstaet dit al in goede
die hovessce coninc entie vroede
es eren wert soe overvele
dat mi maer en dunct in spele
her evax die coninc die wel verstaen
hadde den ridder sonder waen
seide twaren here verstaet dat wel
dat wi hier om gheen spel
en comen maer wet dat wale
dat die coninc altemale
verloren bliift ende ontsint
opdat hise te wive niet gewint
ende dat ware al te grote scade
ende dies bidden wi u here dore genade
dat ghiere bat sprect toe
alle die coninge baden hem doe
dat hiit liete siin wille siin
ic soude seiti dleven miin
dore sinen wille aventuren
ende dore u allen telker uren
maer ghi heren des siit vroeder
dat miin vader ende miin moeder
duchtic noch besterven souden
die hem noch opten hope onthouden
her heinriic seide coninc here
nu raet selve selp u ere
doch willic wale dat ghi kint
dat ghi hebt onser moyen kint
een hovesch kint ende welgeraect
al en hebbic ghene conscap gemaect
dat ghi selve kinnet wel
dat doe ik here wat soudic el
ic rade wel dat men die maget den coninc gheve
ende daer met in eren leve
her heinriic seide sider meer
opdat ghiit raet soe doe ict teer
opdat hars selves wille si
nu beit een lettelkiin na mi
ie sals gaen vragen hare
si seden dat wel gedaen ware
mettien es die ridder ghegaen
daer hi vant siere suster staen
hi vragede hare wat siis riede
ane hem waren de goede liede
comen conincge ene grote pertie
van den coninc van ermenie
die u gherne te wive name
suster lieve waert u bequame
segt mi uwen wille daer ave
dat ic antwerden mach den grave
enten conincgen die daer siin
die maget seide lieve broeder miin
wat dat onder gode leeft
ende mans name leeft
buten minen vader ende u
en verstaet in ghenen arghe nu
en minnic niet vore sinen lichame
no dien ic soe gherne name
als ic dade den baroen
maer lieve broeder ic wille doen
uwen wille ende u begheren
al sout mi al miin leven deren
want broeder dat modi verstaen
dat die coninc dore mi gedaen
hevet pine herde swaer
overmeer dan over ii jaer
her heinriic seide soe radic wel
want die coninc sciint niet fel
doe ondertrouden die maget
blider liede ghi noit en saget
dan si waren alle beide
int hof was feeste ende bliitheide
noch verstaet mi vort ghi heren
dat u god geve vele eren
die limborgere hadde verdient
dat algader was siin vrient
wat daer was groet ende clene
entie keyserinne rene
minden soe dedi hare
dat si nie oppenbare
onderlinge dorsten gewagen
want si hem beide ontsaghen
maer si peinsden eer si scieden
al waren daer noch alsoe vele lieden
soude siit hem weten doen
nu hort wat die baroen
echites van ermenien dede
hi nam die conincge van der stede
alle gader tenen rade
ende seide ghi heren dor genade
nu heeft miin swagher die ridder coene
gehadt herde vele te doene
in den dienst miere jonfrouwen
nu en can ic niet gescouwen
hoe siit hem geloenen sal
si hadde dat keyserike al
verloren en haddiit gedaen
dat modi herde wel verstaen
wat eren sal siere hem vore doen
van salensen die baroen
seide here bi der trouwen miin
wout doen die keyserinne fiin
ic riede hare wel dat sine name
want hi es scone ende bequame
entie vroemste die men vint
of in erterike kint
riediit oec alle ic riedt hare
doe gingen si vragen wats haer wille ware
doe gingen si ter keyserinnen
daer si was in hare camere binnen
si groetense sonder beide
van salensen die coninc seide
vrouwe wi siin hier alle nu
met enen rade comen totu
dat wi u ere gherne saghen
vrouwe nu comen wi u vragen
hier es her heinriic die limborchghere
die u dicken met groten ghere
gedient heeft ende gestaen in staden
daer ghi sere waert verladen
nu berecht ons vrouwe fine
wat ghi den ridder vore sine pine
selt gheven dat u eerlec si
doe seide die coninc vri
vrouwe opdat u mach behagen
soe siin wi over een gedragen
dat wi begheren waert u bequame
dat hi u tenen wive name
die keyserinne die dit verstoet
seide ghi heren wat ghi doet
ende ghi mi dorret raden wale
dat sal ic doen altemale
si seiden si rieden wale dat
doe ontboden si van daer hi sat
her heinriic den ridder fiin
ende sprac jegen die suster siin
die haesteliic ten heren quam
ende siin suster die maghet lofsam
van salencen die coninc
anesprac dus den jongelinc
here seiti verstaet in goede al
dat ic u nu seggen sal
van mieren vrouwen wegen der keyserinnen
ende van alder heren die siin hier binnen
si hevet raet dat si u lone
eerlec uwen dienst ende scone
want ghi hebbes wel verdient
oec siin sonderlinge u vrient
alle die heren die hier siin
al hebbense mire jonfrouwen fiin
geraden here dat si u trouwe
ende oec soe es miin jonfrouwe
worden te rade wale
dat si u make altemale
here van haren lande ende voget
dat ghi gherne doen moget
want ghi met hare sekerlike
behuut al dat griexe rike
miin her heinriic die limborchghere
die altoes hadde wille ende ghere
ende sine minne ane die keyserinne
antwerde met enen bliden sinne
derre doget ende derre eren
moet u god lonen ghi heren
die ghi mi hier biedt ter stede
ende oec miere jonfrouwen mede
want waric werdich sekerlike
te trouwen die jonfrouwe rike
so nes dinc in desen dage
die ic eer dade of saghe
ende bidi ic niet wert en si
te trouwen die keyserinne vri
soe seldise vele bat
hoecheliic bestaden tere andre stad
die coninc seide doet in den name ons heren
die ridder seide derre eren
lonu god van hemelrike
ic salt anegaen blidelike
den bisscop men ontboet doe
diese ondertroude doe
daer was feeste ende bliscep mede
stappans men daer sprake dede
om colosus ende prassiis
beide die conincge wiis
dat elc sine jonfrouwe
mede doe ondertrouwe
want alse die xiiii nacht waren uut
troude elc sine bruut
die alle ter kerken gingen tsamen
die vii brude die daer quamen
ende vii conincghe mede
diese trouden daer ter stede
van limborch die hertoghe rike
ende siin volc ghemeenlike
hebben soe lange gereden
dat si waren tuscanen leden
ende alle die lande geloeft mi dat
dat si quamen tathenen in de stad
daer hare noch nichia die gravinne
bereide met enen bliden sinne
te varne ter brulocht wert
daer si sere te wesen beghert
doe seide men hare dat in de stad
ware comen een hertoge doe dat
vernam doe vragesi wie hi ware
doe seide men hare oppenbare
dat van limborch die hertoge si
die vrouwe seide geloeves mi
soe eist jonfrouwe mergrieten vader
varen wi darwert alle gader
ende ontfane blidelike
want hi es edel ende rike
te hem wert gereiden si saen
enten hertoge was laten verstaen
alle die brulochte twaren
die te constantinople waren
ende van sinen kindren mede
dies hi hadde grote bliithede
soe dede oec die hertoghinne
mettien soe quam een bode daer inne
die hem seide datten quame sien
die gravinne ende mettien
es si in sine herberge comen
alse die hertoghe heeft vernomen
entie hertoginne rike
ontfingen sise blidelike
daer was geseit vele hovessceiden
wat holpt dat wiit al verseiden
si bereiden hare vaert
ende voeren ter brulocht waert
ende quamen daer met groter vroude
op dien dach dat men soude
trouwen doe quam niemare
mergrieten dat comen ware
hare vader ende haer moeder beide
met veel groter weerdicheide
entie gravinne van athenen
ic wane nie liede blider en scenen
dan her heinriic ende siin suster was
maer alsi quamen geloeft mi das
int hof ende si hare kinder sagen
en mochtu gheen man ghewagen
daer was die feeste groet
wat waendi hoe die moeder scoet
te margrieten alsise sach
al lasic u al desen dach
inne constu vertellen niet
die grote feeste die daer gesciet
men troude die brude altemale
ende daerna dede men in die sale
si vermaenden hoe elc hadde gevaren
van den conincghen die daer waren
ende oec seiden si wel te voren
dat mergriete was verloren
dat god bi miraclen dede
want wie soude selc vromicheide
hebben iewerinc gelesen
hadde margriete qualiic ghewesen
groet was die feeste dats waer
entie bliscep die was daer
die xl dage durde al wt
doe nam elc sine bruut
heinriic ende siin vader mede
bleven te constantinople in de stede
ende siin moeder die hertoghinne
daer waren si met vrouden inne
tote dat si beide storven daer
ende vor den hoghen outaer
ende in sente sophien kerke begraven
ende in ene scone tomme si beide laghen
die men noch dageliics daer siet
dies mi en wille geloeven niet
hi ga daer ende besies wale
hi vindet waer altemale
ende mergriete die jonfrouwe
die echites bleef getrouwe
bleef conincginne al haer leven
hier willic van hem begheven
ende miins ghedichts een ende maken
god moet mi alle die saken
vergheven die ic tenegher stede
iewerinx jeghen hem mesdede
ende moet mi in siin hemelrike
met hem trecken euwelike
ende u allen met te samen
nu segt allegader amen amen
die dichten woude nu volcht hier na
hoe rioen van amasonia
elionetten tenen wive nam
ende hoe van byhem die edel man
ghecreech pasca die vrouwe fiin
daer noch die beyeren ave siin
ende maurus die sine mede
daer hi vele pine omme dede
ende met crachte ontfoerde den vader
nu late ons god allegader
op erterike alsoe leven
dat wi hem ene goede ziele gheven
moeten eer wi sterven
nu segt amen anderwerven amen
nu es heinriic die dit maecte
ende soe hi best conste geraecte
siere pinen af soe es hi blide
die hi begonste in dien tide
dat men screef ons heren jaer
iiiic dat es waer
xx men ende xl ghehent
alse men den daet gescreven vent
van der geborten ons heren
die maria drouch met eren
op sente sebastiaens dach
die doe op enen vridach gelach
wel omtrent te homestide
nu make god ons allen blide
ende geve ons allen pays ende verde
nu segt amen dat es terde
