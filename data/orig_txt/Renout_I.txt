doe sprac die coninc ende loech
danc ebbe hi dat hine sloech
ic sach wel aldaer hi zat
datti lettel dranc of at
den coc verdome god van paradise
soudi hem onsegghen spise
waeromme wederseidi se hem dan
het eit se hier so menich man
sal ic mine maghe verdriven
ende vremde met mi zullen bliven
so waric dul ende sot
nenic niet also helpe mi god
om i coc staet mi niet te siene
willicker i ic ebber tiene
dese mesdaet nemic al up mi
seide karel die coninc vri
dus seide karel sinen wille
doe zweghen si algader stille
ten eersten slaghe ende nemmee
sloechi hem den hals ontwee
bi den voeten hine gheprant
reinoud dovermoedighe wigant
ende worpene wel xx voete verre
alstie tornich was ende erre
dit zach die roomsche keiser wel
ende seide  bi gode diegone es fel
die gone overdaet dus doet
lodewijc sprac  vader dinctu zoet
ghi zijt here van den lande
ghi ebbets lachter ende toren ende scande
mettien cam daer die niemare
datte drussate doot ware
nochtan gheboot die keiser vrede
dat men up reinoude niet ne dede
doe ne wasser jonc no oude
die hem meer sette jeghen reinoude
ende reinoud die coene recke
hi ghinc slaen ende trecken
ende ghinc hem so vaste an
datti wel xxx bedden ghewan
die daer waren teblouwen sere
clagheden alle haren here
karel den keiser over reinoude
ende baden hem dattijs hen verrechten zoude
karel sprac dits grote scande
ghi baroene van minen lande
ende ghi hebt er onrecht an
alle te claghene over man
in verrecht u al met alle niet
sowat dat mi daerna ghesciet
des achte lettel reinoud
si ghinghen slapen met gewout
int scoenste van der zale
si waren ghebedt harde wale
doe sprac blidelike
die keyser tote lodewike
sone ic zal jou gheven scone
nu mijn lant ende ooc mine crone
ende makent jou al onderdaen
dat kerstijnheit hevet bevaen
here dat si ter goeder tijt
ende god zijt ghebenedijt
doe recht em up die eidle man
ende deide sine cleder an
het halp em cleden aymijn
entie bisscop tulpijn
ende daertoe diendem nochtan
harde menich hoghe man
dies so moghedi mi ghetrouwen
ij coninghe besten zine mouwen
ij bisscope hilden die dwale
dattem zat harde wale
