mids der gracien gods alleene
ende siere moeder der maghet reene
hebbic den sesten boec hier voren
volbracht so ghi hebt moghen horen
al tot vrouwe johannen doot
nu hebbic voort begheerte groot
op dats mi god wille ghehenghen
den sevenden boec te volbrenghen
daer u in sal sijn verclaert
hoe anthonijs hertoghe waert
na vrou johannen sire moyen doot
ende regnerde in eeren groot
als een mechtich prince vermoghen
dat bisscoppen graven en hertoghen
die omtrent hem saten over al
sijn vrientscap gheerden groot ende smal
ende waren blide dat si hem gaven
van haren goede van harer haven
op dat si met hem mochten bliven
in vrientscappen voort sal ic scriven
eensdeels sijn leven ende sijn doot
hoe hi starf in trouwen groot
dit boec sal ooc vermanen scone
hoe na sijn doot sijn oudste sone
die edel goedertieren jan
hertoghe wert ende voort an
wes binnen sijnre tijt gheschiede
vele vremder saken als vele liede
claerlijc wisten wive ende man
ter tijt dat ic dit boec began
voort sal hier in staen bescreven
hertoghe philips sijns brueder leven
sijn hanteringhe ende sijn doot
van desen drien heeren sal al bloot
dit viist boec doen recoort
ende dan beveelict iemande voort
te vervolghene eenpaerliken
van brabant die edel croniken
als vrou johanne was verscheiden
soe vergaderden sonder beiden
die drie state al te hant
van den lande van brabant
ende sloten samentlic ter vaert
dat si anthonise den ruwaert
hulden souden tsiere eere
ende ontfanghen over heere
maer eer dit ontfanc ghesciede
overdachten die wise liede
al hadde hertoghe philips sijn vader
ghesceiden ende ghedeilt algader
bi wille sconincs van vranckerike
ende vrouwe johannen derghelike
sijn lande ende sijn heerlicheiden
ende sinen drie sonen ondersceiden
hoe wel dat si in goeden trouwen
die deilinghe hadden ghelooft te houwen
ende verteghen hadden op tgone
ende hertoghe jan sijn oudste sone
in presentien van sinen vader
ende vrouwe johannen ende algader
den drien staten van brabant
hadde opghedraghen dlant
ende thertoghedom geheellike
te bruessele int stat willichlike
anthonise ende aldaer over gaf
ende al sijn recht quijt scout daer af
in selker vueghen ende zaken
als die sceidbrieve mentie maken
al was dit al aldus bewant
soe dachten die state van brabant
dat dlant na recht dats openbare
op hertoghe janne verstorven ware
sinen oudsten brueder van rechtswegen
al waest dat hijt hadde verteghen
ende over ghegheven in alder wise
sinen brueder antonise
soe en hadde dlant daer af gehat
gheen besceit van brieven mids dat
gheloofde anthonijs altehant
dat hi den lande van brabant
van sinen brueder met goeder lieve
soude doen hebben goede brieve
na haer behoefte tot haren vrede
binnen zekeren tide alsoe hi dede
als dese ghelofte was ghedaen
hebben si ghehult ende ontfaen
anthonise met grooter eere
van bourgognen teenen heere
na sijnre ouder moyen doot
int stat van lovene dats waerheit bloot
hi alder ierst sijn incomst dede
na oude gewoonte ende zede
int jaer ons heeren sijts ghewesse
dusent vier hondert ende sesse
in december den xviiisten
 dach
te bruessele dat menne comen sach
op sintethomaes dach met werdicheiden
daer hi met grooter solemptheiden
sijn incomst dede eerbaerlike
ende daer na voort cortelike
in die ander steden goet
dits dierste hertoghe des sijt vroet
van brabant en lieghe u niet
die anthonijs bi namen hiet
hi es oec dieghene sijts gewes
daer met dat lant van brabant es
weder versament properlijc
aent edel bloet van vranckerijc
want uter cronen was hi gheboren
als ic u sal laten horen
philips van valois ghenant
coninc van vrancrike bekant
coninc jan van behem dedel man
ende die derde hertoghe jan
van brabant ende grave lodewijc
van vlaendren doude dese samentlijc
vier groote heeren alteenen gadre
waren sijn over oudervadre
coninc jan van vranckerijc
ende die grootmoedeghe lodewijc
greve van vlaendren te gods eeren
waren beide sijn witheeren
die vierde keiser karle genant
ende hertoghe wencelijn van brabant
waren beide elc hier op gome
hertoghe antonijs oude ome
ende vrou johanna die vrouwe goet
was sijn oude moye des sijt vroet
coninc karle van vranckerijc
die wise ende hertoghe lodewijc
van anjouwen ende van berri
hertoghe jan dat seggic di
dese drie brueders valiant
waren sijn oome es mi bekant
van sicilien coninc lodewijc
ende van orliens derghelijc
hertoghe lodewijc dits waerheide
waren sijns ooms kinder beide
van behem coninc wencelijn
ende seghemont die brueder sijn
coninc van hongheren met eeren
ten derden bestonden hem die heeren
hertoghe philips die wise man
was die vader diene wan
van bourgognen hertoghe fijn
ende hertoghe jan die brueder sijn
van bourgogne die na svader doot
wert van bourgognen hertoghe groot
ende greve van vlaendren daer toe meere
van vele andren landen heere
sijn joncste brueder philips genant
greve van nyveers bekant
van retheest van retheloes derghelijc
hertoghe lupoldus van oostrijc
ende hertoghe willem van beierlant
greve van henegouwe van hollant
ende van zeelant mogentlijc
ende die greve derghelijc
van savoyen si u verclaert
die welke sint hertoghe waert
dese mechteghe heeren rike
hadden sijn susteren te huwelike
hier uut merke elc ende gevroede
van wat hooghen edelen bloede
ende van wat hooghen gheslachte
ende van wat grooter machte
hertoghe anthonijs was gheboren
als ghi hier hebt moghen horen
u mach oec wel indinkich sijn
alsoet vercleert steet int fijn
inden vitn boec hier voren
hoe hertoghe philips die heer vercoren
bi wille des conincs van vanckrijc
ende vrouwe johannen derghelijc
sijn drie dochteren uut sette
met penninghen ende niet en lette
hien deilde ende schiet met wijsheiden
sijn lande ende heerlijcheiden
sinen drien sonen ende die
verteghen daer op alle drie
dit hebdi voren moghen lesen
daerom latict hier goet wesen
als hertoghe anthonijs was ontfaen
here ende prince cort daerna saen
dede hi ghescien hier ende daer
groote justicie ende swaer
over alle roekeloose gasten
die de arme liede verlasten
bi sijnre vrouwen moyen tide
daer mense creech in elke side
die darm volc plaghen te transeneren
voete af te slane te foortseren
die dede hi rechten onghelet
voet voor voet let voor let
ende hilt justicie int brabantsche perc
al over al alsoe sterc
dat men in brabant niet meer en sach
soe vele steltghenghers alst plach
die steltmakers mids desen dinghe
verloren al haer neringhe
want men behoefder nu niet meere
alsoe alst plach wilen eere
bi vrouwe johannen tide sonder scop
elc huedde hem voor den achterclop
hets een oud segghen van overlanc
en dooch gheen ors sonder bedwanc
gheerne gaf hi enen iegheliken
audiencie armen ende riken
ende hoordese selve gheerne spreken
toonen haer clachten haer gebreken
om daer omme zeere scerpelijc
te versiene als claerlijc
hier namaels noch sal sijn bescreven
wil mi god die gracie geven
als hertoghe anthonijs lant ende steden
hadde ghestelt in goeden vreden
ende alle sijn ondersaten
onder recht in rasten saten
bedacht die hertoghe ander dinghen
op te setten ende te volbringhen
dit was op dat ghijt mooght verstaen
om dat te leene niet hadde ontfaen
die hertoghe van ghelre die stat ende dlant
van den grave si u bekant
alsoe hi sculdich was te doene
na der uutspraken van der soene
die tusschen vrou johannen ende sinen broeder
was ghetracteert ende ooc sijts vroeder
om dat greve willem van hollant
vrou johannen sier moyen van brabant
een deel van jaren voor haer doot
van harer duwarien maecte stoot
die haer van haren iersten man
greve willeme bleef hout u daer an
maer men seght wilt hier op letten
die minsche mach wel opsetten
ende ordineren groote dinghen
maer aen gode leghet volbringhen
al hadde die hertoghe vele gheacht
die zake en wert soe niet volbracht
want god die zake cort verkeerde
ende anders ordineerde
want hi plaegde metter dood
johannen die edel vrouwe meinyoot
van simpoel die wise van sinne
hertoghe anthonijs ghesellinne
die welke eneghe dochter was
grave waelravens sijt seker das
van simpoel ende van liney
si was die scoonste die verre oft bi
leefde binnen haerre tijt
in kersten gheloove des seker sijt
men seide claerlijc sonder wanc
wanneer als si beanen dranc
oft rooden wijn luttel oft vele
dat menne loopen sach door haer kele
si minde seere in haren tijt
simpel ende tamelijc abijt
van vrouwen ende van joncfrouwen
als bi haer quamen eneghe vrouwen
uutwindichlijc gheabitueert
die en waren van hoer niet gheeert
verheven noch op ghetoghen hoghe
dese scoone bloeme hadde die hertoghe
anthonijs ghetrout si u verclaert
langhe eer hi wert ruwaert
hi hadde vander vrouwen fijn
twee sonen ende een dochterkijn
die dochter sterf jonc sijt seker des
ter vueren si begraven es
jan ende philips dats claer bescreven
sijn beide na haer te live bleven
jan die oudste dats waerheit bloot
wert hertoghe na sijns vader doot
philips wert grave dat seggic di
van simpoel ende van liney
deser vrouwen scoonheit groot
en halp haer twint jegen die doot
maer die schout der natueren
moeste si betalen ende volvueren
als djaer ons heeren stont bescreven
dusent vier hondert ende seven
in oegstmaent den xiisten
 dach
haer uutvaert dat men houden sach
ter vueren herde eerbaerlike
die hertoghe hadde hem droefelike
doe hi aldus van haer moest sceiden
hi mindese met ghetrouwicheiden
hertoghe anthonijs die edele heere
die na der natueren herde seere
bedruct was om zier vrouwen doot
die edel was scoone ende menyoot
trooste hem selven na redelicheit
daer met hi kinde die moghentheit
ende dwerc gods dat niemen can
beletten verbetren wijf noch man
dus troosti hem soe hi best mochte
ende keerde weder sijn gedochte
om die zaken te volcomen
die hi hadde in den sin ghenomen
ende versocht aen sijn lant
dienst van volcke in brabant
om hem na te volghene houde
daer hi henen trecken soude
sijn lant vreeghde met wijsheiden
waer hise henen wilde leiden
tot wat orbore ende op wien
ende om wat zaken maer van dien
dede anthonijs gheen berecht
maer begheerde als boven echt
dienst soe hi voren hadde begheert
dedele hebbent gheconsenteert
vore hen selven altehant
maer die steden van brabant
en wilden die begherte des heeren
soe lichtelijc niet consenteeren
bi dien selven overdraghe
bleven in dien selven daghe
die van antwerpen dats waer
ende tshertoghenbossche daer naer
bestellet die hertoghe soe int fijn
dat si hem ghevolght sijn
die van antwerpen der ic lijen
metten mercgrevescappe van rijen
volghden hem tot diepenbeke
tshertoghenbossche dergheleke
heeft hi soe minlijc onderwesen
dat si hem volgden inder resen
met scoonre gheselscap tot sonne toe
die hertoghe quam selve doe
te bruessele in die goede stede
opter stat huus ende dede
tfolc vergadren segghic di
opte merct daer versocht hi
die seven scepenen te samen
dat si met hem ter poyen quamen
die scepenen dats waer bediet
en wisten sijn begheerte niet
ende sijn ter poyen met ghegaen
daer bat die hertoghe alsoe saen
den volcke dat si hem volghen souden
ende inder reisen dienen wouden
ende vraeghde hem oft sijt doen selen
eneghe riepen met luder kelen
ja wi heere ja wi heere
doen soe sprac met snellen keere
een der scepenen die niet was dwaes
van sintegorijcs mijn heer claes
een wijs ridder ende beweeght
die minen heere hebt toe gheseeght
dienst die moghen hem volghen naer
maer tstat van bruessele dat wet claer
en heeft hem niet gheconsenteert
eneghen dienst dus wert gheweert
dat die hertoghe van der stede
gheenen dienst en hadde so hi en dede
vander stat van lovene noch int ghemeine
van den andren steden dan alleine
van antwerpen die volgden hem naer
entie vanden bossche dit was waer
alsoe ghi hebt hooren moghen
dus es die hertoghe wech ghetoghen
te valkenborch weert met meneghen man
van edelen die hem volghden an
hem quam te dienste in dat caboel
grave waelraven van saintpoel
sijn zweer herde eerbaerlijc
ooc quam hem dienen moghentlijc
grave philips des sijt vroeder
van nijveers sijn joncste broeder
met herde meneghen edelen man
die hi brachte in sijn ghespan
wel toeghetouwet eerbaerlijc
die zake wert zeere heimelijc
ghehouden daer omme dus vermoghen
die hertoghe was uut ghetoghen
sommeghe seiden dat hi die stat
van tricht geheel wilde hebben ghehat
mids dat die elect ongheloghen
van ludike te hem weert hadde ghetoghen
meer dan hem wel toebehoorde
ander seiden dese woorde
dat hijt hadde dits waer bediet
op tstat van aken dwelcke niet
gheloofelijc en was ghemerct al bloot
die vrientscap ende die minne groot
die zi te voren hadden ghestaect
met elc andren ende ghemaect
alsoe dat boven es bescreven
andere hebben uut ghegheven
dat coninc robbrecht sijt seker das
van heylsberghe die roomsch coninc was
afquam met groter moghenthede
om hertoghe anthonise soe men sede
te verdrivene altehant
ende die lande van brabant
ende van limborch hout u daer ane
altemale ane hem te slane
als verscenen opt roomsche rike
ende men seide ooc desghelike
dat hertoghe reinout in allen keere
van gulcke ende van ghelre heere
ende hertoghe jan van beieren
elect van ludike onder hen
hem toe hadden geseit si u bekant
hulpe troost ende onderstant
op seker vueghe ende voorwoorde
andre seiden andere woorde
alsoe elc vermoeden mochte
die rechte sake alsoe mi dochte
was dese want hertoghe reinout
van gulcke van ghelre met gewout
als hertoghe willem aflivich waert
sijn brueder hadde gheaenvaert
stat ende slot weder ende voort
van den grave metter toebehoort
ende en hadt niet te leene ontfaen
van vrou johannen noch voort aen
van hem alsoe hi na der zoene
van rechte sculdich was te doene
twelcke hi meinde met corter talen
op hertoghe reinoute te verhalen
ende ten utersten die leene voort an
soe langhe te houdene sonder man
alse hertoghe reinout min no meere
gehouden hadde sonder heere
hier latic dese materie bliven
ende wille u een luttel scriven
hoe die van ludike seer vermoghen
voor tstat van tricht sijn ghetoghen
met heercrachte die si beleiden
ende metten cortsten daer af sceiden
ende hoe hertoghe anthonijs tsiere eere
te tricht ontfanghen was over heere
alsmen djaer ons heeren ghescreven sach
veertien honderd sevene den iersten dach
van october met volcke vermoghen
sijn die van ludike uut ghetoghen
tot woncke ende voort al bi
omtrent tricht aldaer si
groote scade bebben ghedaen
die stat van tricht heeft herde saen
vier capiteine gheordineert
wiens namen u hier sijn vercleert
goderoel van elderen in waren dinghen
diederick van mobertinghen
janne van ciney ende heinric bovier
metten welken capiteinen vier
si den staet in allen keere
te besorghene ende die eere
van der stat wel te bewaren
bevalen soe ict hoorde verclaren
metten tween borghemeesteren
te dier tijt sijnde die namen van hen
waren antonijs yserman
ende arnt van heere houdt u hier an
te deser tijt si u bekant
quam hertoghe anthonijs van brabant
met enen hoope seer overgroot
van lieden van wapenen dats waerheit bloot
op twee milen na tricht in lieghe u niet
sinen hoop dat hi daer liet
ende es ghetoghen met goeder stade
in sijns selfs persoon met sinen rade
ende metten ghedeputeerden te hant
van sinen steden van brabant
tot int heer van ludike daer die heere
om den peis arbeide seere
tusschen hertoghe janne van beieren
haren heere ende bat hen
dat si achter rugghe sonder verhouden
ende thuuswaert trecken wouden
hi hoopte emmer in allen keere
in die sake te arbeiden soe seere
dat hise te rasten soude bringhen
ende te vreden na dese dinghen
es hertoghe anthonijs hebbic vernomen
weder omme in sinen hoop comen
ende want hi te tricht sijt seker das
als heere noch niet ontfaen en was
soe sant hi daer sonder verhouden
ende begheerde dat si hem souden
bereiden om hem daer tontfane
ende hulde ende eet te doene voort ane
als haren gherechten gheboornen heere
als ghewoonlijc ende behoorlijc weere
daer op die stat sonder begheven
van tricht haer antwerde heeft ghegheven
dat sine gheerne in souden laten
ende ontfaen in selker maten
met selker gheselscap si u bekant
als wilen plaghen van brabant
sijn voorseten die hertoghen
te doene haer incompst ongeloghen
behoudelec dien na haer begheren
dat hi hen ooc soude sweeren
sekere poente die si seere
begheerden int ghemeine voort meere
al haer rechten vriheiden en
costumen ende previlegien
aldus gheviel ic segghe u dat
tusschen den hertoghe ende tstat
twist ghescille ende stoot
want die van tricht hilden al bloot
een sake voor haer recht sijts wijs
die de hertoghe anthonijs
hen niet en wilde confirmeeren
die steden van brabant die daer weeren
als ghedeputeerde ghesonden
hebben die zake te dien stonden
tusschen den hertoghe entie stat
van tricht vereenicht twelke dat
wel ende eerlike was ghedaen
voort wort overdreghen saen
dat die hertoghe verstaet den fijn
metten volke ende hoope sijn
van wapenen soude comen in
ende behoorlec verstaet den sin
ende tamelec ontfanghen werden
daer in besproken met voorwerden
dattie momboir van ludike noch die sine
her heynric van perweis te ghenen fine
metten hertoghe meer no min
te tricht en soude comen in
dus hebben die doe ic ghewach
van tricht opten achtsten dach
van october des morghens vroe
ierstwerf inghelaten doe
meer dan drie hondert met ghetale
waghene met altemale
haren toebehoorten sonder verlaten
binnen der stat ende lancs der straten
hebben sise sonder beiden
ter poorten van wijck doen uut gheleiden
daerna hebbense dits waer
te twee malen in ghelaten daer
ende weder uutgheleit als voren
omtrent twee dusent wilt mi horen
ghewapende doe ic ghewach
des sondaeghs opten neghensten dach
van october hoort na mi
van smerghens toter noenen si
te tricht daer met becommert waren
met vele hoopen ende groote scaren
van tshertoghen volcke verstaet den sin
aldus te latene uut ende in
ende na der noenen verstaet dat
es die clergie entie stat
met processien met crucen met vanen
oetmoedelijc hoort mi vermanen
jeghen den hertoghe comen daer
ende hebbene gheleit daer naer
te sinte servaes dat segghic di
in die kerke daer heeft hi
die reliquien met grooter lust
der heileghen weerdichlec ghecust
ende sinen behoorliken eet ghedaen
entie stat heeft hem weder saen
ghehult ghesworen sonder si
als hertoghe van brabant ghelijc als si
sculdich es te sweerne meer no min
in den welken gheviel verstaet den sin
datter stat clerc sijt seker das
van tricht doen hi die poente las
die de hertoghe sweren soude
een woort veranderde herde houde
wert die hertoghe des gheware
dat bi den steden al dare
van brabant ic segghe u dat
tusschen hem entie stat
alsoe niet ghetracteert en was
gelijc alsoet die clerc daer las
des wilden die hertoghe hebben ghevaen
maer hi ontquam ende es ontgaen
daer af die hertoghe ter waerheden
herde qualijc was te vreden
ende sat ter stont si u vercleert
na der huldinghen op sijn peert
met sinen edelen ic segghe u dat
ende volke van wapenen ende die stat
heeft hi gheruumt onghespaert
ende trac te valkenborch waert
des anders daghes dat segghic di
tien daghe in octobri
was die stat van tricht becommert doe
van smorgens toten avonde toe
metten volcke van wapenen int ware
die den hertoghe volghden nare
uut ende in te latene daer
bi den welken mach bliken claer
dat die hertoghe antonijs
hadde soe vele volcs versaemt sijts wijs
dat si cume derric ghewaghen
binnen drien gheheelen daghen
door die stat van tricht gheliden en conden
nochtan en was te dien stonden
die greve van nyvers wats ghesciet
met sinen hoope aen comen niet
ende die van antwerpen hoordic lien
metten mercgrevescape van ryen
laghen te diepenbeke al doe
ende die van den bossche daer toe
met harer meyerien vermoghen
laghen te sonne shertoghen
haers heeren si verbeiden daer
die hertoghe quam cort hier naer
te valkenborch met meneghen deghen
daer hi neder es ghesleghen
die voghelkine sijn alderhande
ende haer sanc es menegherande
want elc singt des sijt ghewes
soe hem die bec ghewassen es
des ghelijc die liede spraken
ende seiden menegherande zaken
daer omme die hertoghe soe groote macht
tot valkenborch dus hadde bracht
een ieghelijc na sinen sin
ende hi vermoeden mochte daer in
ende sonderlinghe beduchten hem tallen enden
die hem selven iet sculdich kenden
dat si den hertoghe antonijs
becort hadden in eenegher wijs
ende beduchten hem vore tmesschien
dat over hen craken mocht ende mids dien
hoe wel sijn opset vore verclaert
seere heimelijc ghehouden waert
soe beduchte hem nochtan
die hertoghe reinout daer van
als hi vernam die gaderinghen
want hem die hertoghe van dien dinghen
ghesummeert hadde ende ghescreven
ende hat te kennen hem ghegheven
ende uut dien selven duchte
dat hertoghe reinout hier vore vruchte
sant hi sijn raedsliede sonder verlaet
ende een notabel ambassiaet
bi hertoghe antonise ter stont
tot valkenborch doe ic u cont
daer wart ghededingt met corter talen
dat hertoghe reinout soude betalen
ende daer af goede vesticheit doen
hertoghe anthonise den heere coen
vele dusent cronen oft guldene fine
ende daer toe worden gestelt termine
voort wert ghededingt al te hant
dat hertoghe reinout in brabant
comen soude rechte voort
ende den grave metter toebehoort
van den hertoghe te leene ontfaen
twelke hi ter stont heeft ghedaen
als ghi cort hier na selt hooren
ter plaetsen daer dat sal behooren
doen dit aldus ghededingt was
tusschen den tween heeren sijt seker das
soe sant die hertoghe doe ic ghewach
die wile hi te valkenborch lach
greve walraven sinen zweere
van saintpoel den edelen heere
te tricht om met grooten begheren
tusschen hen entie ludikeren
te dedinghene goeden vrede
maer wat die greve daer toe dede
hi en conste in dier bederven
met allen niet goets verwerven
want in beiden siden si u vercleert
was die sake te seere verweert
dus sciet greve walraven van daer
hertoghe antonijs wet voor waer
hadde dese saken dats waerhede
wel ter herten ende meininghe mede
daer tusschen te dedinghene sijt seker das
doen hi te tricht ontfangen was
maer hi was soe seere ghestoort
doen die clerc alsoe dat woort
veranderde soe ghi hebt ghelesen
dat hi uut grammen moede mids desen
van tricht reet sonder te lettene iet
dus dede hi van dier saken niet
na dat die saken waren gheint
van hertoghe reinoute dat versint
soe ghi voren hebt ghelesen
trac hi te tricht weder na desen
om vrede te maken doe ic u ghewach
in october den xviisten
 dach
ende daer maecte die heere valiant
van ses weken een bestant
tusschen ludike ende tricht
dus sijn die ludekeren slicht
met haren momboir ongheloghen
alle thuuswaert omme ghetoghen
ende hertoghe antonijs ic seker ben
heeft sinen lieden van wapenen
orlof ghegheven dat segghic di
ende desghelike soe heeft hi
die van antwerpen ende van den bossche met
thuuswert doen trecken onghelet
greve philips van nyveers hebbic vernomen
des hertoghen brueder es nu aen comen
met sinen hoope moghentlike
die sinen brueder uut vranckerike
te dienste brachte in sijn ghespan
meneghen frisschen edelen man
maer die hertoghe sonder cesseren
dede den hoop omme keeren
maer van nyvers den brueder sijn
hilt hi bi hem verstaet den fijn
om in brabant den heere coene
ghenuechte ende solaes te doene
als hi ooc dede int oppenbare
te bruessele ende eldersware
hier na soe trocken des sijt vroeder
die hertoghe ende met hem sijn broeder
van nyveers die heere valiant
met ridderen met cnapen uut brabant
die daghelijcs hoort mi verclaren
tot shertoghen dienste bereet waren
met vrouden ende met grooter minnen
al tot shertoghen bossche binnen
ende van daer hebbic vernomen
tot emple daer men sach comen
den hertoghe reinoute int selve jaer
veertien hondert ende vii dats waer
op sinte severijns dach
die xxiii daghe in october lach
bi den bossche als heere valiant
tot emple opter masen cant
beette die hertoghe met moede fijn
ende van nyveers die brueder sijn
philips stont bi siere siden
ende al tridderscap tien tiden
stonden in haer vol hernasch bloot
van onder tot boven sonder thoot
een minsche mocht vroude daer in ontfaen
die den hertoghe daer sach staen
bloots hoots met sinen crullen hare
een strate was ghemaect al dare
van ridderen ende knechten valiant
al tot opter masen kant
ende die hertoghe wael ghemeit
stont ten inde der straten vorseit
sijn broeder bi hem met moede reine
naest hem joncker willem van zeyne
daer brachte ic en liege u niet
jan vander dussen over die vliet
hertoghe reinoute te dien tiden
daer moeste hi door die strate liden
in weder side ghebattaelgiert
een deel was hi doen ghescoffiert
hi quam al bloot in deser wisen
in enen roc met assisen
van twee gruenen soe ict vernam
doen hi voor den hertoghe quam
tert voort anthonijs die heere
omtrent twee screden ende nemmeere
ende nammen metter hant mettesen
neve willecome moetti wesen
sprac die hertoghe blidelijc
ende sijn brueder des ghelijc
van zeyne joncker willem
sprac dese woorde doen tot hem
heere u es wel cont teser tijt
waeromme ghi hier comen sijt
ic bidde u dat ghijt nemt voor goet
dat ic u den eet staven moet
van mijns ghenedichs heeren ghewout
willem sprac hertoghe reinout
van zeyne ic ben al bereet
daer soe staefde hi hem den eet
notabelec hi costet wale
want hi was meester siere tale
doen die eet was volent
riep men om tetene met ghenent
daer soe bracht men sonder beiden
ghesprinct vleesch roost coude pasteiden
dat at men daer met grooter loste
al staende elc creech dat hi coste
des wijns soe was daer goeden tier
want diederic shertoghen bottelgier
van brabant die hem wel coste draghen
hadde daer op enen waghen
een vat rijnschs wijns daer hi tien tiden
gate in stac te beiden siden
daer die wijn uut liep al daer
recht als twee fonteinen claer
onder elc stont sonder wanc
een cupe daer die wijn in spranc
daer mocht ieghelijc comen supen
des wijns ende sceppen uter cupen
met scotelen potten flesschen cannen
vaten den wijn die goede mannen
tlant volc quam met grooten hoopen
van daer omtrent derwaert gheloopen
ende brachten haer kindre hoort mi zaghen
beide gheleit ende ghedraghen
ende seiden laet u ghedenken das
dat hertoghe reinout hier was
van ghelre daer hi heeft ontfaen
te leene ende manscap ghedaen
ende eet van trouwen ghedenct daer ave
van der stat ende den lande van den grave
onsen ghenedeghen heere sijts wijs
van brabant hertoghe anthonijs
hier na die heeren ghesceiden sijn
hertoghe anthonijs na dien termijn
keerde met sinen brueder te hant
al tot bruessele in brabant
daer hi sinen brueder dede
groote eere ende weerdichede
ende versolaestene in allen zinnen
met grooter liefden ende minnen
doen hi eenen tijt daer hadde ghewesen
nam hi orlof na desen
aen den hertoghe wilt versinnen
sinen brueder ende met minnen
aen alle theerscap hoort mi verclaren
die doen biden hertoghe waren
int selve voorscreven jaer
xiiiic sevene cort daer naer
in november den xxiiisten
 dach
wert dat die meneghe mach
claghen beide arm ende rijk
doot ghesleghen hertoghe lodewijk
van orliens des sijt wijs
bi nachte in tstat van parijs
welke slach leider ghesciede
bi eeneghen hertoghe jans liede
van bourgognen des sijt vroeder
die was hertoghen antonijs outste broeder
hertoghe lodewijk merket tgone
was hertoghen jans ooms sone
ende daer toe eens conincs kint
ende eens conincs brueder dit versint
van vrankerike sijt seker des
van welken slaghe sint comen es
vele jammers ende meneghe plaghe
ende noch ghesciet alle daghe
al eest alsoe dat dit woort
tot onser materien niet en hoort
nochtan wi hier af mentie maken
overmids dat sommeghe saken
claer hier uut ghesproten sijn
die namaels in die redene mijn
ende tonser materien selen horen
gheset te werdene moetic dit voren
tiersten rueren ende overslaen
soe seldi na te bat verstaen
saken die hier uut sijn gheresen
hier met latic dit goet wesen
hier voren es u wel bekant
hoe anthonijs maecte bestant
tusschen die ludikeren entie stat
van tricht dwelke dat
vi weken soude hebben gheduert
als ic u voren hebbe gheruert
maer als die hertoghe was ghesceiden
van daer waert sonder lanc verbeiden
tbestant ghebroken ende daer af
die een partie der ander gaf
die scout van dien hoort mi verclaren
segghende dat si dierste waren
die ghebroken hadden tbestant
mids desen es hertoghe jan te hant
van beieren comen sonder begheven
binnen der stat van tricht voorscreven
met vele volcs van wapenen
daer maecte hi ic seker ben
vi capiteine in corter stont
den heere van heynsberghe si u cont
her sceiffaerde van merode der met
den vooght van coelne dat wet
den vooght van alpen ende den heere
van rey ende daer toe meere
den heere van milendonck dits claer
ende elc van desen dat es waer
capiteinen ic zeker ben
hadden omtrent onder hem
drie hondert ghewapende te peerde
om te dienene daer hijs begheerde
sonder die borgheren verstaet tgedicht
vander voorseider stat van tricht
ende her heinric van hoorne sijt seker das
van perweis die momboir was
des lants van ludike die es te richt
comen voor die stat van tricht
metter ghemeinten met moghentheden
van ludike ende van loon mede
ende heeft die beleghen met allen
ende al omme ende omme bevallen
int voorseide jaer doe ic ghewach
opten xxiiiisten
 dach
der voorseider maent van novembri
ende daer vore soe bleven si
ses weken lanc ligghende also
tot seven in januario
daer naest volghende binnen welcken tide
die van ludike als ic u lide
ende die van loon dats sonder waen
veel meer oorbaers hadden ghedaen
dan si daden in menegher voude
maer die overtolleghe coude
belette hen sijt seker das
want doen soe coude winter was
dat op stmertens dach began
te vriesene ende vervolghde vast an
eenpaerleec sonder ophouden
elf weken lanc dat van couden
minschen ende beesten storven opt velt
van couden wort menich minsche gequelt
ende opten xxviiisten
 dach
van januario men sach
die ijse scoren onversien
van welcken quam seer groot messchien
van molenen van brugghen te menegher stat
ende andersins ooc verstaet dat
ende na dat die ludikaren
entie looneers opgebroken waren
van voor tricht ende thuus ghetoghen
soe hielden groote oorloghen
beide partien onderlinghe
ende een ridende oorloghe sunderlinghe
ende daden scade menegherleie
toten inde der maent van meie
int jaer ons heeren sonder saghe
xiiiic viii ten dertichsten daghe
in meie es tricht met meneghen man
van die van ludike hout u der an
ende die van loen mechtichlijc
anderwerf beleit herdelijc
ende sijn daer vore bleven sonder wanc
meer dan xvi weken lanc
toten xxiisten
 dach dats waer
van septembri bleven si daer
binnen desen voorseiden tiden
soe wert vaste in beiden siden
van beiden partien gheaerbeit zeere
om anthonise den edelen heere
elc te treckene aen haer acort
van hertoghen jans weghen wort
van beieren aenbracht dese tale
dat hi dooghdelijc ende wale
met rechten titel dat was claer
toten bisdomme comen waer
ende hadt vele jare rustelijc
beseten alst was blikelijc
soe en waren sijn onderseten iet
hem sculdich daer uut te worpene niet
sonder vonnesse ende wet
van den oversten dien hadde gheset
ooc wert vercleert int selve vermaen
dat tlant van ludike hadde ghestaen
onder die obedientie scone
van den paus der stat van rome
entie paus vore vercleert
hadde met hem ghedispenseert
volcomelijc sijt seker das
den onderseten niet en was
gheoorlooft niets niet met allen
aen enen andren paus te vallen
ende dien te latene ende af te keeren
dien si oyt plaghen te obedieren
voort dede toonen claerlijc
hertoghe jan dat diederijc
van hoorne sculdich ware zeere
hem te kennene over heere
want hi van hem wilt mi verstaen
darchidiaconeit hadde ontfaen
van haspegouwe ende sunderlinghe
worden gheweghen die dinghe
dat die van ludike die stat
van tricht beleiden dwelke dat
contrarie was in alder wijs
van brabant hertoghe anthonijs
mids welken dat hi met allen
hen soude billics ieghen vallen
want hem die stat half toe behoorde
van tricht ooc vuerdense in haer woorde
dat si van bisscop diederics side
van hoorne laghen te dien tide
voor tricht met grooter hoveerde
op hertoghe anthonijs eerde
bisscop diederic sant ooc dits waer
aen den hertoghe ende dede verclaer
dat niet en betaemde dat
ieman selc bisdom besat
sonder priester ende bisscop
te sine voort daden si op
al hadde die paus daer mede
ghedispenseert alsoe hi dede
dat hadde van ludike dlant
overmids dien gheleden want
hertoghe jan te diere tijt was
jonc van daghen hopende das
als hi quame tsiere oude
dat hi dan bisscop werden soude
ende want hi nu was bejaert
volcomelijc hadden si hem verclaert
versocht met minliker bede
dat hi hem priester widen dede
ende bisscop liet ordineren
ende want si daer naer tsinen begheren
langhe ghenoech hadden verbeit
binnen welken tide hi niet bereit
hem selven en hadde noch soe ghedaen
soe hadden sijt versocht voort aen
aen den paus dit toonden si claer
die te rome gheseten waer
ende want si daer gheen bederven
noch bescheit en conden ghewerven
hadden si mids desen doen
aen den paus van avenyoen
enen bisscop gheworven ende ghecreghen
het wert ooc claerlijc gheweghen
dat die hertoghe anthonijs
bedenken soude in alder wijs
dat die croone van vranckerijc
ende al sijn voorders desghelijc
soe langhe dat schisma hadde ghestaen
altijt hadden ghehouden aen
den paus van avenyoen tot dier stont
si brachten ooc voort dat verbont
dat ghemaect was tusschen tlant
van ludike ende van brabant
ende den dienst ooc dien tlant
van ludike den lande van brabant
ghedaen hadde dats claer orconde
voor der nuwerstat ende voor ruermonde
soe ic gheruert hebbe in mijn woorde
vore ter plaetsen daert behoorde
voort verclaerden si openbare
dat heer heinric van perweis ware
altijt gheweest des sijt vroet
een ghetrouwe brabantre goet
ende hadde den lande wilt verstaen
meneghen trouwen dienst ghedaen
ende hi waer vader blikelijc
van den bisscop diederijc
tusschen desen des sijt wijs
was die hertoghe anthonijs
seere begaen te dien tiden
men boot hem van in beiden siden
groot goet dat des was ghenoech
maer sunderlinghe hi seere woech
dat van perweis die heere
sijn man sijn ondersate weere
ter ander siden sach hi an
dat sijn brueder hertoghe jan
van bourgognen hoort dat ic scrive
ghetrouwet hadde teenen wive
hertoghe jans suster si u cont
van beieren ende te menegher stont
screef hem sijn brueder door sijn houde
dat hi bistendicheit doen soude
sinen zwager van beieren ter noot
tusschen al desen die hertoghe sloot
anthonijs in sinen rade claer
stille te sittene het en waer
dat sijn brueder die zake aen name
ende sinen zwagher te helpen quame
selve metten live als dat ghesciede
soe woude hi ende sijn liede
met sijnre macht comen dan
bi sinen brueder den hertoghe jan
daer diende ooc ander redene toe
dat stille sat die hertoghe doe
ende die was dese om dat hi niet
om enich goet oft om gheniet
dat men hem gheven mocht tien tide
vallen wilde aen eneghe side
maer met grooter ghetrouwicheden
bi sinen edelen ende goeden steden
arbeide hi zeere ernsteliken
om die partien te verliken
in welken vervolghe wert ghedaen
groote cost ende moeyte sonder waen
ende arbeide even heet
tot opten dach dat men street
als hertoghe jan des was wijs
van beieren dat hertoghe anthonijs
dus was ghesloten in sinen raet
hielt hi niet op sonder verlaet
hi en deder omme soe lanc ghepijn
dat van bourgognen die zwagher sijn
ende hertoghe willem si u bekant
greve van henegouwe ende hollant
sijn brueder met uutnemender macht
die si te samen hebben bracht
beide int lant van ludike quamen
als die van ludike dat vernamen
braken si op van vore tricht
ende toghen thuuswert te richt
met opsette meinende claer
dat si des anders daeghs daer naer
uut comen souden al met allen
om die heeren te bevallen
dat si hem uten lande mids dien
emmer niet en souden ontvlien
als hertoghe anthonijs hoorde verclaren
dat alle beide sijn brueders waren
hertoghe jan ende ooc met hem
philips sijn brueder ic seker bem
greve van nijveers aldus vermoghen
int lant van ludike ghetoghen
was hi sciere met grooter macht
bereet ende was alsoe bedacht
dat hi rechtvoort trecken woude
bi sinen brueders maer alsoe houde
des anders daeghs seere vermoghen
sijn die van ludike uut ghetoghen
soe si dat in den sinne namen
ende als si biden hoope quamen
van bourgognen si u bekant
wouden si striden altehant
her heinric van perweis die heere
riet daer jeghen ende bat zeere
dat si tot sanders daeghs vertraken
ende die vierte niet en braken
van den sondaghe maer wat hi riet
si en wouder na hooren niet
als hijt en conde niet daertoe bringhen
soe bat hi hem sunderlinghen
dat si verbeiden wilden daer mede
tot dlant van loon ende ander stede
aen comen waren al bi een
si riepen alle neen neen
si wouden striden na haer ghevoech
want si waren sterc ghenoech
ende begheerden dat hise houde
aen die viande leiden soude
oft si sloeghenen doot mettien
doen dede her heinric besien
van perweis die vroome heere
ocht daer des hertoghen baniere weere
van brabant ende waer hi daer ten stride
hi torde over dander side
want jeghen sinen gherechten heere
soe en strede hi nemmermeere
hi soude bi hem overgaen
al souden sine dootslaen
eer hi jeghen hem quame te velde
om te stridene met ghewelde
doen wert hem gheantwoort claer
datter de hertoghe niet en waer
van brabant maer sijn brueders beide
waren daer heer heinric seide
na dien dat dan alsoe es
datter mijn heere niet en es
van brabant willic mijn aventure
met u nemen zuet ende zuere
na dien dat emmer wesen moet
hier met soe sijn si voet voor voet
den vianden int ghemoet ghetreden
doen wert daer swaerlijc ghestreden
ende groote scade nam voor waer
die hertoghe van bourgognen daer
van herde meneghen edelen man
maer den strijt dat hi verwan
int leste met perssen groot
aldaer bleef in den stride doot
van perweys die vrome heere
dat seker was te claghen seere
bi hem bleef ooc doot derghelijc
sijn sone bisscop diederijc
ende omtrent hoordic vercleren
wel xvi dusent ludikeren
maer eer versleghen bleef die heere
vacht hi soe utermaten seere
ende weerde hem met coenen ghedochte
soe langhe als hi ghestaen mochte
ende sijn sone derghelike
god brenghe haer zielen in hemelrike
ocht mens met gode bidden mach
die ludikeren die op dien dach
aldaer bleven in den vernoye
waren meest van ludick ende van hoye
want dander steden dat es waer
en waren noch niet comen daer
dese strijt gheschiede te scindermale
alst jaer ons heeren stont in ghetale
veertien hondert ende viii doe ic gewach
opter goeder st teclen dach
die lach des sondaeghs sonder si
dri en twintich daghe in septembri
hertoghe anthonijs met grooter macht
was gheport ende hem wert bracht
te thienen die meere met waerheden
dat sijn brueder hadde ghestreden
met dien van ludike ende ghewonnen
seghe des hadde hem god gheonnen
hi wert bedrueft ende verbaest
dat die zake soe was ghehaest
dat hi niet te tide en quam
dies was die hertoghe herde gram
hi claeghde sunderlinghe seere
die doot van den vromen heere
van perweis want hine hertelijc
minde hi kenden doeghdelijc
als dese strijt was ghedaen
wert hertoghe jan van beieren saen
van hertoghe janne den vromen man
van bourgognen ende van
sinen brueder wide bekant
hertoghe willem van hollant
rechtvoort ghevoert te ludick binnen
daer maecten sine wilt versinnen
volcomen heere altehant
ende voort alomme over tlant
van ludike ende van loon mede
doen scieden si met minlichede
van den elect die heeren vermeert
ende toghen weder thuusweert
entie elect voorscreven
heeft sinen wille alomme ghedreven
binnen ludike ende elderware
over die hem waren contrare
man oft wijf daer men op iet
wiste worpmen in der mazen vliet
hertoghe anthonijs die edele heere
die biden wille van onsen heere
verloren hadde sijn ierste vrouwe
vergheten soe moesti dien rouwe
die dede nu sonder beiden
om een andere arbeiden
die van doeghden van state van bloede
beteemde ende hem te nemene stoede
ende heeft in sinen rade vonden
dat hi ten utersten heeft ghesonden
om een hooghe gheboorne vrouwe
inghelbrechte greve te nassouwe
heere ter leck ende te breda
ende met hem trac alsic versta
willem greve te zeyne aldaer
heere tot sinte aechtenrode dats waer
ende met hem trocken wel bewant
riddren knapen uut brabant
wel tot twee hondert peerden toe
desghelijc soe sant ooc doe
karle die coninc van vranckerijc
ende hertoghe jan derghelijc
van bourgognen in dit perlot
den bisscop van chalons ende reinier pot
met hondert peerden wel bereit
om der zaken wille voorseit
ende int selve ambassiaet
tot den coninc van behem dat verstaet
ende tot van ungheren den coninc rijc
si trocken cort ghewaerlijc
na den strijt van ludik doe ic ghewach
ende porden op sinte lucas dach
ende toghen voort al te samen
tot dat si te praghen quamen
in dat beemsche conincrijc
van daer trac voort eerbaerlijc
die bisscop van chalons ende met hem
van zeyne jonchere willem
al tot oven in hongherien
tot bi den coninc hoordic lien
van ungheren wat soudict langher maken
si volquamen hare zaken
wenceslaus roomsche coninc
bider gracien gods voor alle dinc
vermeerdere des rijcs in alder stont
ende van behem coninc maken cont
ende doen te wetene met grooter lieve
met desen jeghenwoordeghen brieve
iegheliken dat wi ten begheeren
des alder doorluchtechsten heeren
ende princen bi gods gracien rijc
karels conincs van vranckerijc
ende der andere doorluchteger heeren
des huus van vranckerijc vol eeren
oomen des selven conincs voorscreven
onser alder liefster neven
ende ooc om gunst sunderlinghen
die wi draghen met meininghen
toten persoon in alder wijs
des doorluchtegen anthonijs
hertoghe van brabant zeere verheven
ons alder liefsten gheminden neven
een tractaet van huweliker wijs
tusschen den selven anthonijs
ende der doorluchtegher elizabeth
dochter wilen dat ghijt wet
des doorluchteghen hertoghen
johans van gorlietz princen vermoghen
ons liefsten brueders hoort mi dichten
onser alder liefster nichten
hebben gheordineert op maniere
ende onder dordinantie sciere
hier na volghende in scrift gheset
dat wi die selve elizabeth
onse lieve nichte voorscreven
hertoghe anthonise van brabant gheven
willen tot sinen wetteghen wive
elizabeth daer ic af scrive
uut rechter gunsten minnechlike
van den selven heilegen huwelike
bi bedachten moede ende wisen dade
van onsen goeden ghetrouwen rade
vestighen ende approberen
ratificeren ende confirmeren
alle rechten ende successien
revolutien versterfenessen
die haer na recht tenegher stede
costume oft ordinancie mede
toe comen mochten clein oft groot
eenichsins na onser doot
ende des alder doorluchtechsten heeren
seghemonts conincs met eeren
van hongheren sijt der zaken vroeder
ons alder liefsten gheminden broeder
ende des doorluchtechsten ooc mede
joos mercgreve met moghenthede
van brandenborch van moravien versint
ons alder liefste oom ghemint
ende ocht gheviele dat wi bleven
die coninc van hongheren ende joos voorscreven
sonder oor dat god verhoede
soe eest dat wi met ripen moede
wenceslaus roomsch ende beemsch coninc
die selve elizabeth der dinc
abel maken ende abiliteren
om na ons te succederen
alle digniteiten princelijcheiden
landen ende heerlijcheiden
onser ende der voorsreven
conincs van hongheren ende mercgreven
rastelijc ende vredelijc
eeneghen letsel welkerlijc
hi wesen mochte haer aengaende
hoedanich hi ware niet wederstaende
item der voorseider elizabeth
onser nichten hebben wi beset
gheont verleent met moghentheit
uut onser conincliker auctoriteit
van behem verleenen wi openbare
dat si ende in den name van hare
die voorscreven anthonijs sal sijn besorch
des hertoghedoms van lutzenborch
metten graefscappe van chiny tsiere baten
metter voogdien van elsaten
metter toebehoorten groot ende smale
die de voorscreven joos te male
van ons coninc van behem
pantwise houdt onder hem
van joose des voorseiden heren
sal moghen lossen ende redimeren
welke elizabeth voorscreven
sal van nu voort al haer leven
haer moghen noemen hertoghinne
des hertoghedoms ende vorstinne
van lutzenborch ende of si dan
kindere crijcht bi haren man
soe selen die kinderen onvertoghen
succederen ende comen moghen
toten hertoghedomme vri
van lutzenborch ende van chiny
tgreefscap al tot harer baten
ende der vooghdien van elzaten
ende waerechteghe heeren sijn te male
erfghenamen ende vassale
des rijcs van behem erfelijc
ghenoemt werden eewelijk
item of die voorseide
elizabeth van eertrike sceide
sonder gheboorte of wettich oor
uut den huwelijc ghenoemt hier voor
te laten of ooc desghelijc
oor blivende uut den huwelijc
ende die gheboorte storve dan
soe sal anthonijs die edel man
sijn oor ende nacomelinghen
thertoghedom in allen dinghen
van lutzenborch ende ooc mede
van chiny die graeflijchede
metter vooghdien groot ende smal
van elzaten ende met al
den lantscappen sloten dorpen steden
fortretsen daer in uut ghesceden
tslot van fels verstaet die dinghen
voor die somme van penninghen
daer mede elizabeth met vrame
oft anthonijs in haren name
die van joose ons ooms voorscreven
uut crachte bi ons verleent ghegheven
ghelost ghequijt hebben sal
sonder afslach groot of smal
der vruchten renten ende vervallen
die hi op thertoghedom met allen
van lutzenborch ende ooc mede
van chiny die graeflijchede
ende der vooghdien van elzaten
ontfanghen gheheven tsijnre baten
hebben sal  die welke wi
niet en willen dat die zi
gherekent enichsins te male
in die somme principale
maer die selve hebben wi
ghegheven ende gheven los ende vri
anthonise met deliberatien
van onser sonderlingher gratien
ten titele van pande warechtich
van valeure ende gherechtig
hebben houden vredelijc
alsoe breet besitten gheheellijc
als wilen hertoghe wencelijn
die besat ende hielt over sijn
tot dat den selven anthonise
oft sinen oore in goeder wise
erfghenamen of nacomelinghen
die voorseide somme van penninghen
bi ons oft onsen erfghenamen
betaelt sal sijn altesamen
mitsgaders ooc der sommen yuust
c dusent ende xx duust
rijnscher guldene die wi besetten
der voorghenoemder elizabetten
in helpen der volcominghen
haers huwelijcs  welke penninghen
wi hebben bewesen in goet besorch
op thertoghedom van lutzenborch
ende op tgreefscap van chiny
ende op van elzaten die vooghdi
geheellijc ende al in ghereet gelt
betaelt ghegheven ende ghetelt
ende of die dinghen alsoe quamen
dat anthonijs of sijn erfghenamen
om tbescut of om tbesorch
des hertoghedoms van lutzenborch
des graefcaps ende der vooghdien
in bewaernesse ende in bevrien
haers rechts bi onsen wetene dan
orloghe ruerden op eneghen man
die de lande voorscreven aentaste
bedructe ofte overlaste
soe wat scaden oft onloste
si daer af namen van volcke van coste
die willen wi voor alle dinghen
ons ende onsen nacomelinghen
coninghen van behem altemale
op die somme principale
daer voor die lande sijn verset
bi der voorseider elizabeth
oft bi anthonise den heere fijn
ghelost ghequijt selen sijn
ghesleghen worden ter sommen yuust
mitsgaders hondert ende xx duust
rijnscher guldene die wi gheven
te helpen elizabetten voorscreven
in haren huwelijc soe voorseit es
ende desghelijcs ooc soe wes
anthonijs of sijn erfghenamen
in lossinghen der slote tsamen
der goeden dorpen ofte steden
die bi onsen vorderen voorleden
hertoghen van lutzenborch of bi
ons tzamen bezunder hoet zi
verpant sijn in eneghen dinghen
oft ooc in der betalinghen
der scout die ons vorderen voorseit
oft wi op die heerlijcheit
shertoghedoms sgreefscaps der voeghdien
ghemaect hebben tot desen tien
ende daer toe cost ende teringhe al
die de selve anthonijs doen zal
int senden tot onsen rike dat wet
om die voorseide elisabeth
tontfanghen ende te gheleiden voort
tot sinen lande als dat behoort
dat selve met alder cost voorscreven
daer mentie vore af es ghegheven
toter sommen principael
sonder mindernesse temael
ofte afslach yet met allen
der vruchten renten ende vervallen
willen wi ons onser erfenessen
gherekent hebben bi expressen
namelijc alsoe dat als wi
ons erven ende nacomelinghe vri
coninghe van behem bi avise
van den selven anthonise
sinen erven oft nacomelinghen
ocht anderen tot desen dinghen
sake hebbende ocht besorch
des hertoghedoms van lutzenborch
des graefscaps ende der vooghdien
voorseit selen willen vrien
quiten ende lossen dat wi temael
voor al die somme principael
daer mede dat die lande voorscreven
ghelost ghequijt zijn ende ontheven
ende ooc die somme goet ende fine
van hondert ende xx duust florine
mitsgaders der sommen hier op ghisse
van coste ter bewaernisse
ende in betalinghen sijts ghewes
der schout ghelijc voorscreven es
uut legghen selen doe ic ghewach
sonder mindernesse oft afslach
volcomelijc betalen ende gheven
welke betalinghe alsoe voorscreven
volcomelijc ghesciet sijnde ende voldaen
tvoorseide hertoghedom voort aen
van lutzenborch ende daer bi
dat greefscap van chiny
die vooghdie van elzaten ende al
hare toebehoerten groot ende smal
tot ons onsen nacomelinghen
des rijcs van behem coninghen
los vri wederkeeren tsamen
anthonijs ende sijn erfghenamen
sake hebbende tot desen dinghen
ons ende onsen nacomelinghen
selen sonder enich wederstaen
eintelijc sculdich sijn af te gaen
sonder enich wederspreken
alle erghelist uutgesteken
item die selve anthonijs
sal gheven vesteghen in goederwijs
gheheel ende al sonder letten
der voorseider elizabetten
tot harer duwarien los ende vri
dat graefscap van chiny
die stat van yvois aldaer
metten slote ende daer naer
die proefterie van durby
ende van vastenaken daerbi
met allen den toebehoorten niet som
clevende aen tvoorseide hertoghedom
van lutzenborch om bi hare
beseten te sine al haer jare
rustelijc vredelijc sonder belet
nochtan als elizabeth
doot sal sijn ten wille ons heeren
selen die goede wederkeeren
op anthonise verstaet die dinghen
sinen erven ende nacomelinghen
om pantswise te sine beseten
als vore vercleert es ende gheweten
item wi behouden die dinghen
ons ende onsen nacomelinghen
coninghen van den behemschen rijc
ende der cronen volcomelijc
de macht bi ons ghequijt te wesen
thertoghedom tgreefscap voorghelesen
ende van elzaten die vooghdie
met allen den toebehoorten die
daer aen cleven in enegher wise
van den voorseiden anthonise
sinen erven ende nacomelinghen
van hem sake hebbende der dinghen
metten sommen ende costen als boven des
forme ende maniere vercleert es
item hebben wi verclaert
ende verclaren onghespaert
dat die selve anthonijs voorseit
toten hertoghedomme ende heerlijcheit
van brabant rechtverdichlijc comen es
bi wettegher successien sijts ghewes
ende datti tvoorscreven hertoghedom
met allen behoorten ende niet som
met goeden titule ghebruuct alst hoort
ende sculdich es te ghebruken voort
soe verre als des noot es ochte
dat enichsins behoeven mochte
soe hebben wi ghegheven ende gheven
anthonise ende sinen erven voorscreven
sinen nacomelingen desghelijc
ende hebben in hem volcomelijc
overghedreghen ende draghen echt
hem over alle deel ende recht
dat ons als roomsch ende beemsch coninc
uter redenen verstaet die dinc
des hertoghedoms van lutzenborch
oft om enich ander besorch
in thertoghedom van brabant met allen
bi manieren van vervallen
of bi enegher ander manieren
behooren mochte oft aen tangieren
ende daertoe alle trecht
dat ons toehoort alsoe men seght
in sloten ende fortretsen fijn
tusschen der masen ende den rijn
behoorende te wesene int besorch
toten hertoghedomme van lutzenborch
die de selve anthonijs nu ter tijt
houdt besit ende bevrijt
ende die voorseide anthonijs sal
therdoghedom van brabant met al
sinen toebehoorten hier op gome
van ons als coninc van rome
binnen eenen jare hier naer
op dat wi binnen den selven jaer
hem plaetse ende behoorliken dach
daer toe teekenen doe ic ghewach
in sinen persoon ontfaen te leene
ende manscap ende groot ende cleene
yeghewelke zaken doen temael
die hi als prince ende vassael
den heileghen roomschen rijke ter eere
ende sinen natuerliken heere
sculdich es te doene echt
na costume oft na recht
item de selve anthonijs zal
sijn erven sijn nacomelinghen al
ende selen alle ende yegheliken
greve baenroetsen edelen riken
ridderen knechten borghemeesteren rade
gheswoorne ende ghemeente der stade
vriheiden dorpen ander plaetsen met
ende alle ander persoone dat wet
gheestelijc weerlijc verstaet den fijn
van wat condicien dat si sijn
ghetrouwe ende ondersaten al omme
van den lutzenborschen hertoghedomme
ende des graefscaps van chiny
ende van elzaten die vooghdi
haer gracien privilegien vriheiden
brieven costumen rechten zeden
dier si tot noch paysibelijc
hebben ghebruuct volcomelijc
onghequetst houden al omme ende om
item na dat thertoghedom
van lutsenborch wesen sal
met sinen toebehoerten al
alst voorseit es alsoe ghi wet
bi der voorseider elizabeth
oft in haren name sijts wijs
bi den voorscreven anthonijs
van joose ghequijt ghelost ontheven
of dat die selve joos voorscreven
van anthonise van allental
content te vreden wesen sal
soe selen alle ende een yeghelike
greven baenroetsen edele ricke
prooste knechten ridderen dieneren
meieren borgmeesteren en rechteren
rade gheswoorne ghemeenten der steden
alle plaetsen dorpen vriheden
ende alle ghetrouwe ondersate
van wat conditien grade of state
dat si waren dat wilt weten
binnen den hertoghedomme gheseten
van lutzenborch ende daerbi
int graefscap van chiny
ende in die vooghdie van elzaten
ende sunderlinghe sonder laten
van lutzenborch die capitein
die int hertoghedom soverein
van onsen consente ende avijs
wenceslaus ende anthonijs
tot eenen capitein ghemaect
gheset sal werden ende ghestaet
ons coninc van behem tonser eere
als haren natuerliken heere
elizabetten ende anthonise
voorscreven als pantswise
doen den selven ghewoonliken eit
van behoorliker ghetrouwicheit
alsoe dat si alle zamentlijc
ende van hem een yeghelijc
tot ons als den hertoghen
van lutzenborch onvertoghen
met yeghewelken ende alles te vooren
des hertoghedoms toebehooren
van lutzenborch sloten steden
fortretsen dorpen vriheden
ons aenghesien hebben met desen
onderdanich ghehoorsam selen wesen
van den tseinsen renten vruchten met allen
opcominghen ende vervallen
behoorende al omme ende omme
toten voorscrevenen hertoghedomme
in wat wesene oft in wat woorden
dat si ghenoemt moghen worden
daeraf uutghesceiden groot noch smal
selen si ons gheheel ende al
verantwerden sonder enich si
ons leven lanc soe dic als wi
int hertoghedom voorgelesen
jeghenwoordich selen wesen
in ons selfs persoon des seker sijt
ende of wi binnen onser tijt
in onsen persoon daer niet en quamen
niet min nochtan alle tsamen
ende yeghewelke sonder quetsen
sloten steden dorpen fortretsen
des selven hertoghedoms voorseit
van lutzenborch bi wetentheit
des selven anthonijs voorghelesen
altijt selen open wesen
onsen dieneren ende bereit
die onse coninclike claerheit
aldaer in onser ende desghelijcs
saken des heileghen roomschen rijcs
te vervolghen te beleiden overal
scicken ende oversenden sal
ghelijc ende sonder onderscheit
of onse coninclike claerheit
om die selve onse saken voorscreven
die den heileghen rike aencleven
om te vervolghene al dare
persoonlijk ieghenwordich ware
alsoe dat die selve te waren
onse voorseide dienaren
ons volc van wapenen dat met hem quame
jeghen ende in onsen name
onse afgunsteghe wedersaken
die ieghen ons rebel maken
ende ieghen robbrechte sunderlinghen
van beieren ende in allen dinghen
saken des heileghen roomschen rijcs
allen andren oorboren desghelijcs
van den selven afghetoghen
ende weder ten selven selen moghen
hen behulpen over al
soe dicke alst noot behoeven sal
soe wanneer alst sal gheboren
den capitein ghenoemt hier voren
te sterven of te sine ontset
sal men ter stont ende onghelet
in sijn stat eenen anderen setten
die ons anthonise elizabetten
alle die poente sweren sal
volcomelijc te vervullen al
alsoe zi vore sijn onderscheiden
arghelist bedroch uutghesceiden
behouden altoos in allen dinghen
der pantscap der belastinghen
des selven hertoghedoms voorseit
van lutzenborch der graeflijcheit
van chiny ende der voeghdie
met allen den toebehoorten die
bi ons anthonise wilt verstaen
ende elizabetten sijn ghedaen
die wi willen onghespaert
in allen poenten vore verclaert
vaste ende onverbrekelijc
ghehouden te werden stentelijc
item wi wenceslaus dit gome
coninc van behem ende van rome
selen ons met goeder manieren
vereeneghen ende avisieren
confedereren ons ende verbinden
met onsen voorseiden gheminden
johanne anthonise te hant
van borgognen ende van brabant
bi desen letteren in goeden bederven
soe dat si ons ende onsen erven
oore ende nacomelinghen
roomsche ende van behem coninghen
in onsen ende des heileghen rijcs
onser cronen van behem desghelijcs
saken oorbore ende rechte
ende zonderlinghe ieghen robbrechte
van beieren onsen adversare
met twee dusent glavien op hare
selfs cost ende teeren met trouwen fijn
sculdich te doene selen sijn
raet helpe bistant desghelijcs
om ons ende sheileghen roomschen rijcs
saken te vorderen als dat betaemt
in den hertoghedomme voor ghenaemt
van lutzenborch wanneer aldaer
ons persoon ieghenwoordich waer
ende na forme ende maniere
als die coninghen ende princiere
des edelen huus van vranckerike
met ons metten coninghen rike
ende metten princen dit vernem
ons edelen huus van behem
over herde langhe stonden
gheconfedereert sijn ende verbonden
soe menich werven verstaet die dinghen
als si van ons of nacomelinghen
coninghen van der behemscher erden
daertoe versocht selen werden
daer nochtan versien dat wi
ende onse nacomelinghe di
coninghen van behem selen wesen
met gheliken als van desen
confederacien gheloften fijn
te hemweerts verbonden selen sijn
ende oft ghebeurde dat bi ons tsamen
eeneghe lande in handen quamen
fortretsen dorpen slote of steden
buten onsen heerlijcheden
bedwonghen worden sullen na desen
half ende half ghedeilt wesen
ende ooc alst ons ghebeurde hier naer
in onse persoon te comene daer
in thertoghedom van lutzenborch
soe selen wi hem doen besorch
in haren zaken ende elcs van hen
met thien hondert glavien
op onsen cost ende teere te hant
hen raet te doene ende onderstant
helpe sonder weigheren sijts ghewes
alsoe dicke als wi des
van hen oft van harer een
versocht werden groot of cleen
ende ocht ghebeurde bi ons bi hen
dat eneghe lande verstaet den sen
fortretsen slote dorpen of steden
of enegherhande plaetsen mede
bedwonghen worden of heerlijcheit
buten der ghehoorsamheit
der lande der heeren voorghenant
van bourgognen ende van brabant
die selen sijn half ende half ghedeelt
ende tusschen ons wettelijc geperseelt
welke zaken hier boven versien
alle ende ieghewelke van dien
hebben wi ghelooft ende gheloven
ende in crachte des briefs vermoghen
bi onsen conincliken woorde
alst voorseit es van inde toorde
sekeren wi onverbrekelijc
te vervullen te houden sterkelijc
soe verre alst in ons selven es
al arghelist of bedrieghenes
uutghesceiden met protestatien
op verbintenesse ende obligatien
onser goeden ende erfenesse
die wi daer vore ende bi expresse
besunder verbonden hebben al
ende verbinden groot ende smal
onder ghetughenesse vorwoordich
der letteren teghenwoordich
metten zeghele wael ghemeit
onser conincliker majesteit
ghegheven te praghe int jaer ons heeren
m cccc gode ter eeren
ende neghene hoore die wille
seven ende twintich in aprille
ons riken des behemschen hoorter nare
in den xlvisten
 jare
ende des roomschen verstaet den sin
int xxxiiist meer noch min
doen die maghet vol der eeren
toegheseght was den heeren
trac rechtevoort sonder beide
die joncker van nassow om gheleide
aen den mercgreve altehant
van mijssen die welke sant
sijn gheleide met grooter lieve
in eenen beslotenen brieve
dat en hielt die coninc niet van weerde
van behem maer hi begheerde
daeraf te hebbene sonder verlaet
uuthanghenden zeghel of plackaet
eer hi sijn nichte liete riden
daer sant men weder sonder miden
lemmeken den coninc van brabant
wederomme in mijsserlant
om te verwerven dat gheleide
na die vorme die ic voorseide
die mercgreve was soe te rade
segghende dat hijs niet en dade
hi noch sijn ouders in gheenen keere
en daden nie jeghen eere
daer hi op dructe den zeghel sijn
hielt hi van weerden goet ende fijn
ende waren si des niet te vreden
sochten gheleide tanderen steden
als lemmeken die bootscap brachte
den heeren het niet goet en dochte
dat sijs souden ghetroosten hem
doen sprac joncheere willem
van zeyne met enen moede fier
die hier bliven wille blive hier
in bliver langher in gheenen fine
wat mach die hertoghe entie sine
dinken wat wi hier bedriven
dat wi hier dus langhe bliven
sijn goet verteeren sonder noot
men levere mi die maeght meinyoot
ic neemse op mier avontueren
vri in brabant te vueren
noch en droech soe niet die raet
joncheere willem sonder verlaet
sat op rechtevoort sonder verhout
ende reet tot aen behemer wout
daer vehielt hi dat verstaet
drie daghe doen ghedroech die raet
dat die coninc die maeght valiant
den bisscop van chalons in hant
ghelevert heeft op tselve gheleide
doen saten op sonder beide
die heeren alle jonc ende out
ende aent ende van behemer wout
hebben si joncheere willem vonden
blide waren si te dien stonden
doen ghedroech die raet wel houwe
dat joncheere imbrecht van nassouwe
voort soude riden sonder beide
aen die heeren om gheleide
aen den hertoghe van bronswijc
deertsbisscop van mens ende desghelijc
deertsbisscop van coelne ende dan
aen van beieren hertoghe jan
die elect van ludike was
niemen en weigherde hem das
ende ooc aen alle ander heeren
die tusschen beide gheseten weeren
als die mercgreve vernam
van mijssen dat mijn vrouwe quam
in sinen lande met weerdicheden
quam hi jeghen haer ghereden
tot oudenborch in sijnre stede
daer bat hi haer met zueter bede
dat mijn vrouwe ende die hare
boven opt slot comen ware
daer wort gheantwoort den heere
dat mijn vrouwe vermoeyt weere
van ridene ende mids desen
woude si in haer herberghe wesen
doen dat den mercgrave was gheseit
quam hi met grooter eerbaerheit
die edel maghet visiteren
ende metten vrouwen banketteren
doen thof sciet een costelijc
span gaf hem die maghet rijc
hi scincte haer weder ter selver tijt
eenen joncheere in wit abijt
met v peerden wel bewant
die der menich was ghenant
heeren aelmanne hi bat
ghebrake hem iet teenegher stat
dat hijt hem dade sonder falen
hi soudt hem viervout betalen
hi belovet hem dat latic staen
al den cost die wert ghedaen
van mijnre vrouwen groot ende smal
dat dede hi betalen al
soe verre als sijn palen duerden
mine vrouwe si dus voort vuerden
alsoe langhe in eeren fijn
dat si quamen opten rijn
die bisscop van mens met grooter lost
betaelde ooc al miere vrouwen cost
in sinen lande ende leende hare
een scip van costeliker ware
met glasen venstren herde rike
daer si in sceepte properlike
den rijn neder tot colene toe
op een eilant soe quam doe
bi covelens die greve van zeyne
die se ontfinc met herten reine
ende hadde bereet na heeren wise
goeden wijn ende dierbaere spise
daer toe scencte die heere
een voeder wijns te harer eere
dertsbisscop van colene met grooter weerde
betaelde al dat si verteerde
binnen sinen lande ende haer ghespan
desghelijc dede die hertoghe jan
van beieren die tier tijt was
elect van ludike als ic vore las
dus toghen si voort sonder letten
ende brachten vrouwe elizabetten
van lutzenborch die scone joeght
die edel maeght weert alder doeght
tot in brabant met grooter eeren
hier over daden wel die heeren
neghen maende of daer omtrint
eer si die reise hadden volint
ende verteerden wel sonder hoonen
over onderhalf hondert dusent croonen
wat si verteerden was clein te achten
want si haer reise scone volbrachten
ende hebben die maeght in haer macht
al tot lovene in brabant bracht
maer sonder sorghe dats claer bediet
en brachten sise in brabant niet
cort vore sinte jans baptisten dach
mense te lovene comen sach
doen was die edel hertoghe rike
bi sinen brueder in vranckerike
al toten coninc zeere vermoghen
met heerliken state ghetoghen
die edel maghet van zueten seden
bleef te lovene in der steden
op die borch daer icse ierst sach
op sinte jans baptisten dach
ende reet vlieghen ende jaghen
met solace na haer behaghen
dedele van brabant wel ghemeit
daden haer eere ende vrolijcheit
alst redelijc was ende wel betam
tot dat die hertoghe in brabant quam
ende als hi quam sonder cesseren
reet hi die maghet visiteren
ende willecomese minlike
ende alle die hare desghelike
doen bracht hise statelijc na dat
al tot bruessele in die stat
daer jeghen die brulocht was bereit
alles met grooter costelijcheit
want men in brabant voor dien dach
nooyt costeliker dinc ghesach
een nuwe zale dat es waer
was buten den hove ghetimmert daer
op die plaetse lanc wijt ende groot
met lakene ghedect wit ende root
ende binnen al vol melodien
met costeliker tappicherien
besiden onder ende boven
qualijc mach ment te rechte loven
wie daer in quam in alder wijs
het docht hem sijn een paradijs
buten der zalen dat versinne
stont een fonteine daer een meerminne
op stont ghemaect van meesters fijn
die beanen ende rijnschen wijn
uut haren borsten clochtichlike
liet springhen daer arm ende rike
af dronken die des hadden noot
maer tbedranc was alte groot
ende die hertoghe sonder letten
trouwede vrouwe elizabetten
van lutzenborch daert menich sach
in julio den xvisten
 dach
op coudenberch in sinte jacobs kerken
alst cont was leeken ende clerken
die bruut leide hertoghe jan
van bourgognen dedele man
ende die grave van cleermont
die outste sone dat si u cont
des hertoghen van bourboen
die costelijc was in al sijn doen
te deser brulocht mocht men schouwen
groote heeren groote vrouwen
versament met grooten ghetale
een ghewrant rees in die zale
des noenens als men sitten soude
over tafele daer soe woude
die gravinne alsoe saen
van namen hoogher sitten gaen
ter tafelen met fieren sinne
dan van simpoel die gravinne
ende meinde het was haer behoren
van hercoert soe was si gheboren
die ander meinde die contrare
die hief een ghewrant aldare
soe datse hoeverdichleken
beide uter zalen streken
in haer camere mids desen dinghen
die vrouwen beide eten ghinghen
na der maeltijt met weerdicheden
quam die bruut ter merct ghereden
in wit abijt zeere costelike
op der stat huus daer eerbaerlike
die bruut opt voorpoy sat aldare
ende meneghe vrouwe neven hare
die merct die was ghesavelt al
ende ghestaket dat weghe smal
voor die huse al omme bleven
menech scavot stont daer beneven
daer tvolc op sat en lieghe u niet
also dicke als ghers ende griet
nochtan en hadde men nerghent vonden
een ledeghe venster tien stonden
omtrint die merct te gheenre steden
te drien uren quamen ghereden
die heeren heerlijc in der banen
als die hem lof ende prijs bewanen
die costelijcheit der achemure
laet ic te scrivene teser ure
doen die helme waren ghebonden
hoorde men daer in corten stonden
groot gheroep ende groot ghecrac
want meneghen spere men daer brac
in der banen al over al
die dienaers maecten groot ghescal
die haren heerschape volghden naer
den brudegom dien sach ic daer
drie joesten riden ende niet meere
die twee daeraf soe stac die heere
beide peert ende man int sant
doen onthelmde hi hem te hant
ende reet bloots hoots ter banen uut
lachende minlijc op die bruut
nighende metten hoofde neder
die bruut stont op ende eerde weder
den hertoghe minnichlike
ende alle die vrouwen desghelike
al reet die hertoghe aldus uut
te min en was daer niet tgheluut
van den speeren die daer braken
die de heeren in stucken staken
deen opten andren tallen inden
meneghen helm sach men herbinden
ende meneghen scilt herwringhen
ende meneghen ter eerden dringhen
mids der sterker joesten cracht
dit duerde toter donker nacht
dese edel vrouwe wel ghemeit
hiet dedelste van kerstenheit
hertoghe anthonijs ende si
bestonden ten derden dat segghic di
die paus der zaken gheinformeert
heefter mede ghedispenseert
die iiiid keiser die karle hiet
was haer oudervader en lieghe u niet
ende coninc jan van vranckerijk
was oudervader desghelijc
van anthonise den vromen man
ende die selve coninc jan
van vranckerike die edel heere
hadde ghetrout met grooter eere
skeisers suster dits waer bediet
die iiiid die karle hiet
aldus was haer oudervader
dit onthout wel algader
ende anthonijs oudermoeder
gherechte zuster ende broeder
ten vierden bestont si warichlijc
den goeden keiser heinrijc
die van eenen jacopine
was vergheven met venine
van behem die coninc jan
ghinc haer ooc ten derden an
jan hiet haer vader dits waer bediet
die hertoghe van gorlietz hiet
die coninc wencelijn van rome
ende van behem hier op gome
ende die coninc zeghemont
van hongheren dat si u cont
die namaels dat si u verclaert
ooc keiser van rome waert
waren haer oome alle beide
conink jan daer ic af seide
van behem verstaet algader
was haer overoudervader
sijn dochter hadde te huwelijc
conink jan van vranckerijc
ende die was des sijt vroeder
hertoghe anthonijs oudermoeder
dese vrouwe lijsbeth dit versinne
was van gorlietz hertoghinne
ende hertoghinne van lutzenborch
mercgravinne van brandenborch
ende mercgravinne van luserlant
vol dogheden soe was si becant
eenen sone wan des sijt wijs
an haer hertoghe anthonijs
dien men te bruessel met weerdichede
te sinte goedelen kersten dede
het hieffen hertoghe willem
van beieren ic seker bem
greve van henegouwe van hollant
ende ooc heere van zeelant
ende hertoghe jan sijt seker das
van beieren die elect was
van ludike ic en lieghe u niet
willem dat die sone hiet
maer hi sterf jonc hi wart gheleit
tonser vrouwen bruederen met zeericheit
onder die tomme van vrouwe johanne
sijn doot beweende wijf ende manne
als hertoghe anthonijs met vromen
tsinen lande aldus was comen
bedacht hi donrecht herde saen
dat siere vrouwen moyen was ghedaen
ende den lande desgelijc
daer bevant hi claerlijc
soe dat vore vercleert es eldere
van hertoghe reinoute van gheldere
dat sijn moye grooteleke
van hertoghe willem was in ghebreke
van beieren grave van henegouwe
die siere moyen der grooter vrouwe
haer duwarie sculdich was
van haers mans weghen mids das
screef die hertoghe alte hant
aen zinen zwagher van hollant
om van dier zaken voorseit
recht te hebbene ende bescheit
na vele scrivens si u verclaert
ende na meneghe dachvaert
ende onderwijs met bescheide
hebbens hem die heeren beide
ghekeert in den hertoghe jan
van bourgognen die daer van
een uutsprake heeft ghegheven
int stat van risele alst stont ghescreven
xiiii hondert ende neghen jaer
in augusto dat es waer
ende heeftse aldus ghepronuncieert
mids dachterstel vore vercleert
dat hertoghe willem des sijt wijs
sal gheven den hertoghe anthonijs
van brabant den hertoghe milde
lxx dusent ouder schilde
te sekeren tiden wilt verstaen
dwelc hertoghe willem heeft ghedaen
ende hertoghe anthonijs heeft ghegheven
tgelt van der duwarien voorscreven
dwelc was van achterstellicheit
van der hertoghinnen voorseit
vrouwe johannen wilen eere
van greve willeme haren heere
van henegouwe de welke bleef
voor die vriesen als ic voor screef
in den sesten boec hier voren
die tpoent daer lasen mochtent horen
noch int selve jaer sijts wijs
mids dat hertoghe anthonijs
ghelooft hadde te doene bistant
hertoghe willeme van hollant
sinen zwagher ghetrouwelike
jeghen den hertoghe rike
van ghelre ende daertoe meere
jeghen van arcle den heere
ende alle haer helpers met hem
soe gaf die hertoghe willem
anthonise om sijn zake te schoonen
xxiiii dusent vrancscher croonen
int jaer van thienen cort na desen
es een gheschille opgheresen
tusschen die twee steden fijn
antwerpen ende mechelijn
om der drie mercten wille dit rees
als ic int boec hier vore bewees
bi tide van den hertoghe wencelijn
nu vernieude dit hustijn
elc vermat hem in sijn woorde
dat hen trecht toebehoorde
van den mercten alsoe elc sede
van visschen soute ende haveren mede
soe dat die heeren te dien tide
hertoghe jan ter eender zide
metter stat van mechele spien an
ende hertoghe anthonijs dedel man
met die van antwerpen hoort mi lesen
als dit ghescille dus was gheresen
tusschen die heeren entie steden
ende vele dachvaerden om ghereden
die ghescille verhandelt verclaert
ende gheenssins beslecht en waert
soe hebbens hem in corten stonden
die goede stede onderwonden
loven bruessel uut goeder trouwen
om raste ende vrede tonderhouwen
tusschen alle beide die steden
daer si aerbeit groot om deden
ende grooten cost maer mids dat
hen elc der stede vorseit vermat
van haren rechte ende bescheide
gezeghelde brieve te hebbene beide
van dies zi hem vermaten doe
soe brachtent beide die steden daertoe
van lovene bruessele dat tien tiden
die partyen in beiden ziden
toonen souden ende laten horen
der twee steden ghenoemt hier voren
ghedeputeerde die brieve voorseit
om taenhoorne haer bescheit
als men te mechele quam dits waer
soe toonden die van mechele daer
seker brieve bezeghelt wel
daer si een clausele ende niet el
uut wouden doen lesen ende niet meere
hoe wel dat des begheerden zeere
die ghedeputeerde der stede
van lovene ende bruessele mede
alle dinhout der brieve te horen
maer en mocht hen niet gheboren
ende alsoe toghen si na dat
tot antwerpen in der stat
aldaer toonde men hen met lieve
seker keiserlike brieve
ende ander brieve en lieghe u niet
wel bezeghelt waer af men liet
hen dinhout hooren met gheninde
van den beghinne toten inde
ende want die van lovene niet
noch van bruessele emmer yet
die gheheel brieve daer ic af seide
daer hen die van mechele mede
behelpen wouden te dien stonden
hooren en mochten soe en conden
die voorseide tusschen die steden
van antwerpen van mechele mede
niet goets ghededinghen noch versien
die van antwerpen mids dien
volgden aen hertoghen antonise
ende die van mechele in dander side
aen den voorseiden hertoghe jan
van bourgognen den vromen man
soe verre dat beide die heeren rijk
die zake aennamen herdelijk
ja soe heetelijc dat hertoghe jan
sprac heetelijc sinen brueder an
segghende dat hijs den ghenen niet
danc en wiste die hem dat riet
segghende voort dat hem int fijn
met sijnder vrientscap bat soude sijn
beholpen dan met der gheenre claer
die hem dat rieden op dwelcke daer
die hertoghe anthonijs ter stont
antwoorde gaf met sinen mont
sonder beraet of vertrek
ocht iemans ingheven of besprek
ende sprac met voordachten zinne
broeder ic weet ende ic kinne
dat ghi mijn oudste broeder sijt
ende wes eeren ic teenegher tijt
u daer af sculdich ben in goeder wisen
die sal ic u altijt bewisen
alsoe verre als ghi mi niet
en vercort wats ghesciet
maer ic als hertoghe tesen tiden
van brabant en sal niet liden
dat ghi als van vlaendren grave
mijn palen vermindren selt daer ave
ghi mi boven alle andere sijt
sculdich te helpene taller tijt
te houden te stercken als die coene
ende die u dat riede te doene
die en ware niet wel bedacht
daer sijn die heeren van grooter macht
ende ghebruedere sonder beiden
tornich van een ghesceiden
ende hertoghe jan maecte sterke
heer roelande van uutkerke
ridder over capitein
van mechele ende souverijn
ende hertoghe anthonijs sonder vertrecke
heeft heere heinrike van der lecke
eenen vromen ridder ende vermaert
capitein ghemaect ende ruwaert
van antwerpen dit ghedaen
heeft hi een blochuus op doen slaen
ten boome bij rumpst op die riviere
dat heeft verwaert als die fiere
jonkere aernt sijt seker das
van zevenberghen die scoutet was
tantwerpen nu verstaet mijn reden
soe dat gheen scepe van beneden
comen en mochten te mechele waert
noch ooc van mechele nederwaert
dese capiteine stout ende wijs
liet die hertoghe anthonijs
tsamen dedinghen alsoe si moghen
ende es al die wile getoghen
int lant van lutzenborch wilt verstaen
met sijnre vrouwen om ontfaen
aldaer te wesene ende gehult
als ghi hier na hooren sult
in tweeste capitel cort hier naer
als ghi ghehoort hebt tverclaer
waeromme die coninc wencelijn
noemt den adversarijs sijn
van beieren heere robbrecht
als u hier onder wert berecht
in de huwelijke voorwaerden es
hier boven gheruert hoe ende wes
wenceslaus roomsch en beemsch coninc
robbrechte van beieren voor alle dinc
noemt sinen adversarijs groot
om te verstane die waerheit bloot
es te wetene tclaer bediet
dat die vierde keiser die karle hiet
die broeder was wide bekant
hertoghen wencelijns van brabant
ende vader verstaet die clause
van den voorseiden coninc wenceslause
verwerf in sijnre tijt dat gone
dat wenceslaus sijn oudste sone
ghecoren wert ten roomschen ricke
int jaer ons heeren eerbaerlike
dusent drie hondert xv werf vive
ende vuerde den selven daer ic af scrive
sinen sone taken dits waer dinc
daer hi sijn ierste crone ontfinc
na ghewoenliker manier
int selve jaer voorscreven hier
doen hi ghevoert hadde tregement
xxiii jaer of daer omtrent
ten selven tide als tscisma stont
in der heilegher kerken si u cont
soe hebben die coervorsten dat wet
den coninck wenceslaus ontset
ende hertoghe robbrechte ghenuemt hier voren
coninc des roomschen rijcs ghecoren
int jaer ons heeren hier op achte
xiii neghentich ende achte
in julio was dit berecht
daerna es hertoghe robbrecht
tot aken comen wilt verstaen
ende heeft sijn ierste croone ontfaen
daer na heefti aenghenomen
den wech om te roomen te comen
entie keisercroone tontfane also
maer doen hi quam bi manto
in italien soe heeften saen
die hertoghe van meilanen wederstaen
ende thuuswert weder omme doen keeren
want die hertoghe ende meer heeren
hielden parti onder hem
metten coninc van behem
soe dede die coninc van vranckerijc
ende sijn ghenooten samentlijc
dus stont tesen tiden sterke
tscisma in die heileghe kerke
tusschen twee paeuse ende desghelike
twee coninghen in den roomschen rike
maer int jaer ons heeren tweewerf vive
ende iiii hondert sciet van den live
van beieren coninc robbrecht
someghe coervorsten coren echt
joosse den mercgreve der ic lien
van brandenborch van moravien
des voorseiden conincs wenceslaus oom
som andre der coervorsten neemt goom
coren zeghemonde sijts vroeder
coninc van hongheren wenceslaus broeder
van vader maer van moeder niet
maer doen dit kiesen was ghesciet
in tweescheidicheiden altoos
en leefde die voorseide mercgreve joos
niet vele langher dan een jaer
hi en liet dese werelt dats waer
doen hi doot was in corten stont
soe wert die coninc zeghemont
van den coervorsten samentlijc
ghecoren eendrechtichlijk
van den welken ic meer hebbics gheval
u hier namaels noch scriven sal
als mercgreve joos sijt seker das
van brandenborch ghestorven was
sonder wettich oor te werven
soe moesten alle sijn lande versterven
opten coninc wencelijn
van behem den naesten neve sijn
tlant van lutzenborch ende van chiny
tgraefscap ende die lantvooghdij
van elzaten ende met al
den toebehoorten groot ende smal
die de voorseide joos voorscreven
wilen hielt bi wille sijns neven
des conincs van behem ende want hi
daer was ghestorven segghic di
eer hertoghe anthonijs van brabant
ghequijt hadde uut sijnre hant
tlant van lutzenborch noch daer mede
die vooghdie of die graeflijchede
daer schicte die hertoghe hoort die dinc
aen van behem den coninc
om der lande wille voorscreven
doen worden daer nuwe brieve ghegheven
daer ic van someghen die tenuere
hier onder scrive ende ruere
uut hoghen duutsche ghetransfereert
ende in onser talen ghekeert
wi wenceslaus van gods ghenadicheit
roomsch coninc met onser wetentheit
meerer des rijcs ende coninc rijk
van behem doen cont opentlijc
met desen brieve allen dien
dien selen hooren ocht zien
dat wi door liefde zunderlike
ende vrientscap die wi gonstelike
met herten draghen dat ghijt wet
ter hoochgheboorne elizabeth
wileneer zalegher ghedacht
des hoochgheboornen van grooter macht
johannes hertoghen van gorlietz
ons brueder dochter sijt seker dies
van brabant edele hertoghinne
onse lieve zuster ende vorstinne
der selver elizabetten voorseit
onser liever zuster met gonsticheit
wel bedachten moede ende rade goet
onser vorsten ende heeren des sijt vroet
ons ghetrouwen raeds wel bewande
op ons hertoghedom ende lande
van lutzenborch ende van chiny
tgreefscap ende die lantvooghdij
van elzaten ende met al
haren toebehoorten groot ende smal
hondert ende twintich dusent florine
rijnsche guldene goet ende fine
in voordernissen haer eer ghegheven
hebben ghemaect ende voorscreven
gheven maken met rechter lieve
mids der cracht van desen brieve
ende coninclike macht daer met
alsoe dat die selve elizabeth
hertoghinne van brabant
ons lieve zuster tvoorseide lant
van lutzenborch ende van chiny
tgraefscap ende die lantvooghdij
van elzaten met allen dinghen
ende iegheliken toehooringhen
als si van outs langhe hier voren
toe hebben ghehoort ende noch horen
waer die sijn of met wat worden
si zunderlinghe moghen ghenoemt worden
niets niet uutghenomen dan dat
van welschenfels slot ende stat
die wi voor ons ende tonsen wille
behouden willen sonder ghescille
voor c duust guldene sijts ghewes
ende twintig duust soe voorscreven es
sal si besitten rechtverdichlijc
ghenieten ghebruken paysivelijc
soe langhe si leven sal voortan
onghehindert van allen man
ende ocht elizabeth voorschreven
bi gods ghehinghe van desen leven
die god ons heere langhe ghespare
aflivich worde ende achter hare
kindere liete des sijt wijs
van den hoochgheboornen anthonijs
van brabant onsen lieven sone
si waren mans of wijfs persone
die selve kinderen si u bekant
selen ons hertoghedom ende lant
van lutzenborch ende van chiny
tggreefscap ende die lantvooghdij
van elzaten met al den aencleven
voor die somme ghelts voorscreven
van c ende xx duust florine
rijnscher guldene van den rijne
inhebben besitten groot ende smal
ghenieten ghebruken over al
onghehindert in allen dinghen
tot wi ocht ons nacomelinghen
coninghen van behem voorseit
aen hem hebben afgheleit
metter selver somme van ghelde
ghelost en bracht in onsen ghewelde
ocht ooc de selve elizabeth
sonder oor storve dat ghijt wet
des wi doch niet en hopen twint
so sal anthonijs dat versint
thertoghedom ende lande daerbi
metten graefscape van chiny
ende der vooghdien van elzaten
metter toebehoorten tsiere baten
hebben behouden besitten al
ghenieten gebruken groot ende smal
tot wi ocht ons nacomelinghe
van den beemschen rike coninghe
van hem sinen erven die lossen yuust
met rijnschen guldenen lx duust
wanneer wi ocht ons nacomelinghen
coninghen van behem verstaet die dinghen
elizabetten ghenoemt vore
onser liever zuster oft haren ore
hondert dusent guldene vore verhaelt
ende twintich dusent hadden betaelt
of achter hare gheen oore en bleven
ende wi anthonise voorscreven
haren man betaelden wale
lx duust rijnsche guldene bi ghetale
souden si ons thertoghedom voorscreven
van lutzenborch weder overgheven
tgreefscap van chiny ende hen verlaten
entie vooghdie van elzaten
met allen haren behoorlijcheden
ende des vertien ende aftreden
ende ons in onsen handen setten
sonder vertrecken ocht enich letten
ooc selen wi moghen al om ende omme
in onsen voorseiden hertoghedomme
van lutzenborch ende van chiny
tgreefscap ende lantvooghdij
van elzaten na ons begheren
enen hootsman ordeneren
setten ontsetten na ons ghevueghen
wien wi willen na ons ghenueghen
die ons ende elizabetten voorseit
onser liever zuster als boven steit
ons ende haer na behoorlijcheit
hulden ende sweren ghetrouwicheit
ghehoorsam ghetrouwe tsine sonder wanc
ons ende haer leven lanc
die selve hootsman sal van allen
renten moeten ende vervallen
die hi in den lande voorscreven
jaerlijcs sal hebben ingheheven
ons doen ende ooc mede aen hare
rekeninghe van jare te jare
ende richten ons daerin jaerliken
ende gheven des wi met hem verliken
thertoghedom ende lande voorscreven
met steden sloten ende dier aencleven
al die wile datse elizabeth
ons lieve zuster ende ooc met
anthonijs haer man overal
besitten ende ghebruken sal
of sijn oor als dat bedorste
ons ende den dorluchteghen vorste
heere zeghemonde dat versta
coninc van ungheren et cetera
onsen lieven brueder ende oorlinghen
na ons van behem coninghen
open sijn alsoe dat wi
ende ons amptliede selen vri
daer uut ende in moghen riden
van onsen weghen tallen tiden
beide in den heilighen roomschen rike
der croonen van behem derghelike
in allen zaken onvertoghen
op wien het ware behelpen moghen
niemene daerin uutghescheiden
doch sonder haer verderflijcheiden
ooc sal elizabeth voorghenant
ende anthonijs soe langhe zi tlant
van lutzenborch ende van ciny
ende van elzaten die voogdij
hebben ende besitten sal
greven vrien heeren dienstlieden al
riddren knechten ende elckerlijc
gheestelijc ocht ooc weerlijc
desselfs ons lants ondersaten
bi haren rechten ende ghenaden
ende vriheiden bliven na oude ghewoene
sonder hinder hem daerin te doene
oft beswaren dan na bescheit
bi lantrechte of ghewoonlijcheit
gherechtelijc behouden sonder si
ende daer omme soe ghebieden wi
allen van iegheliken staten
greven vrien heeren abdten prelaten
dienstlieden rentmeesteren knechten mede
alle ghemeinte der goeder stede
mercte dorpen ende andere voort
dat ten hertoghedomme behoort
van lutzenborch ende alderhande
duutsche ende walsche lande
des greefscaeps van chiny ondersaten
ende der vooghdien van elzaten
inwooneghe in welker weerden
si gheestelijc of weerlijc ghenoemt werden
die werden vermaent ernstelijc
met desen brieve vastichlijc
dat zi elizabetten voorghenant
ende anthonise van brabant
metten hertoghedomme voorseit
ende van ciny die graeflicheit
metter vooghdien sijts ghewes
ghelijc als boven voorscreven es
selen hulden sweeren met eede crachtich
onderdaen ende ghehoorsam waerachtich
soe langhe te sine in allen dinghen
tes wi oft ons nacomelinghen
coninghe van behem die hebben ghelost
met sulker sommen ghelts ende cost
als boven voorscreven es sunderlinghen
weder lossen ende aen ons bringhen
op te verbeiden wie anders dade
onser zwarer onghenade
in oorcontscap des briefs ghemeit
onser conincliker maiesteit
inghezeghele te praghe ghegheven
na christus gheboorte alst stont ghescreven
xiiii hondert ende xi jaer
des naesten donderdaeghs dats waer
voor onzer vrouwen assumptio
ons rijcs des behemschen dats also
in den xlixsten
 openbare
ende des roomschen xxxviisten
 jare
int jaer van xi met grooter minnen
trac met siere ghesellinnen
die edele hertoghe anthonijs
int lant van lutzenborch sijts wijs
daer si ontfaen worden lieve
na uutwise des conincs brieve
van prelaten van steden al gheheel
ende van den ridderscape tmeeste deel
ontfinghen den hertoghe ter vaert
maer van eltre heer huwaert
die van sconincs weghen alsdan
van behem daer was hootsman
en woude den hertoghe noch siere vrouwen
hulde noch eet doen van trouwe
noch sijn helperen si u gheseit
als heer bernaert heere te bourscheit
jan van brandenborch die doe was
heere tot essche sijt seker das
ende van brandenborch frederijc
heere tot clerve gheweldichlijc
heer diederic van endelsdorp heere
te wildenberch ende daertoe meere
heer heinderijc van bollant
heere tot rolley wide becant
godert heere tot brandenborch
dat hi als heere hadde in besorch
ende die jonghe heer willem van ham
heer jan van soye soe ic vernam
ende heer gheraert van vastenaken
ridderen ende in der zelven zaken
gheraert van vastenaken sijn sone
jan ende willem merket tgone
van orley twee ghebroeders vri
dese bleven alle heer huwaerde bi
ende contrarie des hertoghen
dus es met heercrachte ghetoghen
voor eltre hertoghe anthonijs
dat hi beleide in vromer wijs
ende dede dat in allen vormen
met bussen bescieten ende bestormen
soe dat heer huwaert uut noden
heimelijc scicte sijne boden
aen den hertoghe claghende zeere
van orliens de welke heere
aen marcgreve joose hadde verpant
die slote hier na ghenant
damviller montmedy orchimont
welke drie slote te dier stont
her huwaert hadde in sijn ghewelt
ende was daer capitein ghestelt
van des hertoghen weghen voorscreven
van orliens daer hi gescreven
sijn brieve aen heeft met beden groot
datti hem bistonde tsiere noot
uut desen dat die hertoghe sant
heer clingette van brabant
die welke quam met grooter macht
van volke van wapenen datti bracht
om eltere tontsettene des sijt wijs
dit wert den hertoghe anthonijs
verbodet doe ic u ghewach
int heer daer hi voor eltere lach
ende dat die vorseide clinget
ghemaect hadde sijn opset
om eltere tontsettene conde hi
ende was comen tot montmedy
met sinen hoope doe ic u cont
als hertoghe anthonijs dat verstont
liet hi rechtevoort ter vaert
sijn heer voor eltere wel bewaert
ende reet selve int besorch
met hem die greve van vernenborch
die joncheere van montiouwen ende heer aert
van crayenheem al onghespaert
ende veel meer andere te dien berechte
beide ridderen ende knechte
ende toghen in den nacht te samen
alsoe dat zi des morghens quamen
seere vroech tot voor montmedy
ende daer soe bevochten si
heer clingets liede des sijt vroeder
daer wert ghevaen heer clingets broeder
ende alle dander sonder verdraghen
worden ghevanghen of gheslaghen
sonder heer clinget die te vooren
op tslot was gaen misse hooren
dus bleef hi onghevanghen daer
hertoghe anthonijs keerde daer naer
int heere voor eltere in corten stonden
die ghevanghen heeft hi al omme ghesonden
in steden in sloten int besorch
in den lande van lutzenborch
als heer huwaert dit verstont
dat smaecte hem qualijc in sinen mont
als hi die zake gheware wort
heeft hi hem nederweert ghegort
ende en hielt niet op sonder cesseren
hi en begonst te spreken om tracteren
alsoe ten utersten dat verstaet
wert ghededinght een tractaet
daer die substantie hier neven
in corten woorden af steet bescreven
eerst es voorwaerde si u cont
dat damviller montmedy orchimont
heer huwaert inne behouden sal
in alder voeghen groot ende smal
dat die vrede inhielt min noch meere
tusschen onsen ghenedighen heere
den coninc van behem edel ende hoghe
ende van orliens den hertoghe
welc vrede duren sal openbare
tot sinte jans daghe ende daer nare
enen dach ende hierenbinnen
sal ic heer huwaert doen te kinnen
den coninc van behem ende voort meere
van orliens den grooten heere
ende ocht die coninc te dien daghe
ocht die van orliens niet versaghe
die slote in te nemen als dan
soe en sal ic huwaert mi voortan
der slote niet meer voort bewinden
noch niemant van minen weghen sinden
maer ses weken des sijt ghewis
saelt vrede sijn na tcompromis
op dat ooc soe vallen moghe
dat die coninc ende die hertoghe
mi scriven met eendrechticheit
dat ic die drie slote voorseit
iemenne soude mechtich maken
soe ne sal ic niet doen die zaken
ic en saelt eerst condeghen zi u bekant
onsen ghenadeghen heere van brabant
oft iemanne die van hem draeght besorch
in der borch te lutzenborch
xiiii daghe al uut ende al
eer ic daeraf sceiden sal
ende oft ic binnen dien xiiii daghen
scade commer of cost moest draghen
oft helpe van volke behoefde dare
dat hi mi die sal senden nare
op sinen cost wilt mi versinnen
ende alle cost die hierenbinnen
in bewaren der slote voorscreven
ghedaen sal sijn dien sal mi gheven
ende uutrechten zi u bekant
ons ghenedeghe heere van brabant
binnen eender maent sijts wijs
ooc en sal hertoghe anthonijs
binnen desen middelen tide
hi noch de sine in gheender zide
die slote enichsins aentasten
archwilleghen scadeghen of belasten
maer voor alle arch behueden zal
als sijns selfs slote over al
ooc en sal ic huwaert voort meere
mi richten ieghen minen heere
met clachten of met eneghen dinghen
van mijner scaden zunderlinghen
die ic heb leden in desen zaken
mi pinen eneghen twist te maken
maer sal moghen met sueter bede
den coninc van behem van ungheren mede
oetmoedelijc bidden wel tot dien
dat zi mijn scade willen versien
dit mach ic doen hier ende daer
tot sinte jans misse ende enen dach naer
alle dit tractaet bi rechter trouwen
ghelovede heer huwaert wel te houwen
vele meer woorde dat verstaet
heeft begrepen dat tractaet
maer dat en dient niet zeere te scriven
daeromme latict achter bliven
dit tractaet ghesciede dats waer
als men xiiiic ons heeren iaer
ende xi screef doe ic ghewach
voor paesschen in meerte den xiisten
 dach
na dit tractaet si u bekant
keerde die hertoghe in brabant
ende daer bleef hi doe ic ghewach
tot bi sinte jansbaptisten dach
metten vrouwen bancketteren
steken breken dansen hoveren
in sonien jaghen dats waerhede
twelc hi alte gheerne dede
ende ooc alle andere dinghen
die hem ende sinen lande aenghinghen
int jaer van xii doe ic ghewach
cort voor sinte jansbaptisten dach
hief die hertoghe ane sijn vaert
ten lande van lutzenborch waert
om te verwachtene oft iement soude
comen die innemen woude
die slote als vore int tractaet
voor eltre ghemaect ghescreven staet
ende belach met sijnre rote
teenen male die stede ende slote
danviller ende montmedy
verwachtende daer met moede vri
of die hertoghe van orliens
ocht iement anders her of ghens
van sinen weghen daer ghesonden
tien daghe verschenen of zi conden
die slote te winnene of tontsetten
twelc hi hoopte te beletten
met sijnre macht ende avonture
maer daer en quam noyt creature
jeghen hem soe ict vernam
ende als niement daer en quam
den dach voorleden soet was voorseit
soe waest in een tractaet gheleit
in den eersten was besproken soe wie
inhebben soude die slote drie
damviller montmedy orchimont
met haren behoorten zi u cont
van weghen des alder doorluchtechsten
roomsch coninc ende van behem
ende sijns brueder si u cont
van hongheren coninc zeghemont
en selen die selve voorscreven
drie slote niement innegheven
noch aftreden in gheenen keere
dan dien dalre doorluchteste heere
die coninc van behem sal ghelieven
bescriven met sinen openen brieven
uuthanghende dat was onderscheit
metten zeghele der maiesteit
soe wie si waren groot of smal
dat mense dien ingheven sal
ooc sal men weten ende verstaen
datse die ghene selen ontfaen
ende innemen dan te hant
van heer huwaerde van eltere  want
hi die slote inhadde te voren
van den doorluchteghen vorste vercoren
des roomschen ende beemschen coninc
ende van weghen verstaet die dinc
des hertoghen van orliens
ende niemene ingheven enechsens
dan in alder maten sijts ghewes
als dat boven beredent es
op verbeurnesse harer goede vermoghen
dat si hebben of crighen moghen
oec es te wetene in allen keere
dat of die selve een of meere
binnen den tide ghebeurde te sterven
dat god verbiede soe selen die erven
ende al haer goede verbonden wesen
in alder maten voorghelesen
dus worden die slote in hant ghegheven
op die voeghe voor bescreven
heeren robbrechte die vrome was zeere
te florchinghen ende te boxsey heere
ende gielise van rodemach
heere te rithersperch doe ic ghewach
ende heeren janne in ghewelt
die heere was te duchervelt
om hueders daer af tsine ende ruwaert
in alder manieren vore verclaert
ende van den sloten ende steden voorscreven
hadde sijn recht op ghegheven
die van orliens ende ghestalt
in der twee coninghen ghewalt
heer robbrecht gielijs ende jan voorscreven
hebben haer brieve hierop ghegheven
aldinc te doene in der mate
na inhout van den tractate
na dit tractaet in corten stonden
soe heeft die hertoghe ghesonden
sijn notabel ambassiaet
aen den roomschen coninc sonder verlaet
tot praghe in behem als die wise
willem greve te zeyne ende gielise
van rodemach ter selver stonde
ende met hem meester emonde
van dyntere voorsienich ende wijs
des hertoghen secretarijs
die aen den coninc van behem voorseit
metten zegle der maiesteit
enen brief verworven dat men ter stont
danviller mommody ende orchimont
overgave opende in alder wijs
den voorscreven hertoghe anthonijs
uut crachte des briefs sonder si
wort danviller ende mommody
den hertoghe anthonijs sonder lette
overghegheven die hi besette
ende inne nam maer na tgone
en vraeghde heer hughe heer huwaerts sone
niet en twint te dier stont
die noch inhadde orchimont
twelc hi den drien heeren voorscreven
niet en wilde overgheven
na vorme des tractaets seggic di
voor danviller ende mommody
hoewel die coninc van behem
bevelende ernstelijc screef aen hem
dat hijt dade sonder verlaten
soe en woude hijt doen in gheenre maten
als nu die hertoghe segghic di
danviller ende mommody
inhadde versocht hi ter vaert
den voorschreven heere huwaert
ende sijn metplichteren met lieve
dat si na inhout sijnre brieve
die hi hadde onder hem
van den coninc van behem
huldighing daden ende eet
daer op antwoorde wel ghereet
heer huwaert ende die sine met hem
dat zi den coninc van behem
verbonden waren sonder si
met eede mids dien en mochten si
niemenne el eet doen van trouwen
de eerste en ware quijt ghescouwen
ende soe wanneer dat teenegher tijt
die coninc den eet hem scolde quijt
soe souden si den hertoghe coen
gheerne eet ende huldinghe doen
ghelijc dander edele sonder waen
des lants van lutzenborch hadden ghedaen
om heer huwaerde ghenoech te sijn
ende sinen metplechteren zant int fijn
die hertoghe om dese dinc
te condeghene den coninc
twelc aenghehoort heeft die voorscreven
coninc weder brieve ghegheven
onder sinen zeghel der maiesteit
int jaer ons heeren si u gheseit
twelve ende veertien hondert
daer hi met quijt scilt elken besondert
hulde ende eet daer met si hem
als enen coninc van behem
ende van lutzenborch ooc meere
als haren natuerliken erfheere
plichtich ende verbonden waren
ende beval hem sonder sparen
dat si den hertoghe anthonise
hulden souden in derre wise
ende eet doen met alder lieve
na uutwisen sijnre brieve
die hi hem hadde verleent dats claer
welke brieve die hertoghe daer
becundeghen dede groot ende smal
heer huwaerde ende sinen helperen al
ende al den edelen ende ondersaten
die int lant van lutzenborch saten
op een ghemeine dachvaert
die int stat van aerle ghehouden waert
op dewelke brieve voorscreven
heer huwaert antwerde heeft ghegheven
ende sijn metplechteren wats ghesciet
dat si en gheloofden niet
dat enichsins die brieve twaren
bi weten des conincs verleent waren
doen wort verdraghen sonder verhouden
dat zi selve scicken souden
te wetene zijn eintelike meininghe claer
dus hebben si ghesonden daer
heere willeme van ham ter vaert
ende van bourscheit heere bernaert
denwelken die coninc een voor al
van behem met sijns selfs monde beval
ende ooc met brieven sonder laten
dat zi ende alle ondersaten
des lants van lutzenborch sonder verhouden
den hertoghe anthonijs hulden souden
na uutwisen sijnder brieve
die hi hem hadde verleent met lieve
na allen desen si u verclaert
en heeft die voorseide heer huwaert
noch sijn metplechteren in gheenre wise
den voorscreven hertoghe anthonise
huldinghe ghedaen noch ghehoorsaemheit
maer bleven in wederspennicheit
als nu hertoghe anthonijs sach
dat hi met gheenen ghelimpe en mach
heer huwaerde noch sijn helperen
tot gheenre ghehoorsaemheit ghekeeren
heeft hi ghedacht in derre wisen
hem met machte tonderwisen
ende heeft beleit met corten woorde
tslot ter vaez dat toebehoorde
janne van orley ende beronnen
neder gheworpen ende ghewonnen
van daer es hi seere vermoghen
voor eltere anderwerf ghetoghen
daer heer huwaert was sijts wijs
dat heeft die hertoghe anthonijs
te gronde gheslecht gheworpen neder
in langhen en waest ghebouwet weder
voor tslot van lintzer trac hi na dat
ende hevet beleghen twelke dat
alsoe wiselijc was beraden
dat hem opgaf in der ghenaden
ende ter obediencien metter spoet
van den edelen hertoghe goet
doen trac die hertoghe voor mersy
dat verduyn lach herde bi
twelke een keiserlijc slot was
al die wile zijt zeker das
dat hi daer vore lach met riveele
quamen hem vele slote ende casteele
in handen ende te ghenaden
die waren wiselec beraden
ooc en conden sijt wederdringhen
als hoelveltz visbach everlinghen
putslinghen formon an haren danc
lare ende chevery le franck
ooc was ghewonnen segghic dy
ende na verbrant tslot rolley
dat dal van scripenich was soe beraden
dat hem opgaf te ghenaden
die hertoghe gaeft doen ter vaert
van gimmich heeren erhart
die hadde ghetrouwet dats waerheit fijn
heer huwaerts van eltre dochterkijn
met crachte wan hertoghe anthonijs
tslot van mersy des sijt wijs
dat hi verbrande in corter stonde
ende werpt af al toten gronde
int welke hi vele ghevanghen vant
van diversen steden die hi te hant
los ende quijt liet trecken tzwaer
ende onder dander soe waren daer
seker coopliede van straesborch
die daer langhe in groot besorch
gheleghen hadden in zwaer verdriet
ghevanghen alsoe dat si niet
gheriden en consten noch ghegaen
die edel hertoghe deedse saen
te straesborch vueren sonder merren
op waghene oft op kerren
ende ooc tot someghen andren steden
van daer zi waren uut doegdlijcheden
op sijns selfs cost in waren zaken
des hem die stede groot eere spraken
ende seidens hem lof ende danc
van daer soe trac hi eer iet lanc
voor tslot van clerve gheweldichlike
dat toebehoerde frederike
van brandenborch des sijt wijs
dat heeft hertoghe anthonijs
te wille ghecreghen si u bekant
ende daerna wert een bestant
voor clerve ghemaect doe ic ghewach
op sinte bartholomeus dach
als tiaer ons heeren stont te siene
dusent vierhondert ende dertiene
in deser voeghen te dien tide
dat hertoghe anthonijs ter eender zide
ende ter andere hoort dit vercleeren
her huwaert ende sijn helpeeren
tusschen dat ende sinte mertensmesse
ende namelijc des siit ghewesse
opter elf dusent maegden dach
naest comende des avonts sonder verdrach
selve comen oft sinden dits waer dinc
haer machtboden toten coninc
van behem te praghe oft daer hi dan
wesen soude ende wes hi daer van
met sinen heeren ende rade
ordeneerde ende dade
na verantwoorden ende na sprake
ende na alle herganghen sake
soude elc partie sonder berueren
den andren doen ende volvueren
binnen vier weken in allen zaken
na des conincs uutspraken
na dit bestant zeere cortelijc
wert jan godert ende frederijc
van brandenborch in goeder wise
versoent met hertoghe anthonise
als dese vrede ende bestant
ghemaect was besette te hant
die hertoghe in goet besorch
in den lande van lutzenborch
stede ende slote aen elken cant
ende toogh weder in brabant
maer om te achtervolghen dat verstaet
tbestant voorseit ende den tractaet
sant hi janne van rineshem
sinen huusmaerscalc in behem
toten coninc met volcomender macht
van sinen wegen ende heeft verwacht
den dach voorsproken dits ware dinc
de welke voor den coninc
sijn bootscap heeft ghedaen verstaet
voor sconincs lantsheeren ende sinen raet
ende toonde sijn volcomen machte
die hi van tshertoghen weghen brachte
ende presenteerde alles te voren
des conincs uutsprake te aenhooren
over dander side merct dat gone
quam daer heer hughe heer huwaerts sone
in den name van sinen vader
ende sinen metplechteren te gader
die welke den coninc toonde daer
ende sinen rade hoewel twas waer
dat hi van sijns vader weghen
noch van den andren die met hem pleghen
gheen macht en hadde in der zaken voren
des conincs uutsprake te aenhooren
twelk billics soude hebben ghewesen
na inhout des bestants voor ghelesen
want van eltere heer huwaert
noch sijn metplechteren op die vaert
haer machtboden niet en sonden
soe en conste die coninc te dien stonden
gheen uutsprake ghedoen met bescheide
maer heeft die partien beide
ghescreven bevolen sonder saghe
dat zi toten naesten sinte iacobs daghe
in vreden bleven sonder twiste
sonder gheveerde oft ergheren liste
ende binnen den tide van den vrede
soude die coninc met wijshede
te lutzenborch sinden sonder vermyen
om te verhoorne die partyen
ende die zaken te beslechten
met goeder minnen ocht met rechten
alsoe begrepen es al dese dinc
in den openen brieven van den coninc
van behem die doen waren ghegheven
opten nuwenhuse bi praghe ghescreven
des sondaeghs na sinte catherinen dach
als men tiaer ons heeren sach
dusent vierhondert staen bescreven
ende derthiene daer beneven
nu heeft van behem die coninc wijs
tusschen den hertoghe anthonijs
ende sijn wedersaken mede
bestant ghemaect ende vrede
tot sinte iacobs daghe daer naer
dus latict in rusten bliven daer
ende wille u al sonder bliven
van den hertoghe anthonijs scriven
die wel bewesen heeft blikelijc
dat hi uten huse van vranckerijc
ende van brabant sijts ghewes
comen ende ghesproten es
als hi heerlijc heeft bewesen
in den reisen vore ghelesen
want sijt des zeker ende sonder vaer
wes ic hier scrive dats seker waer
het esser noch ghenoech die leven
die ghetughe souden gheven
maer anders ic u niet verhale
dan die substantie altemale
ende die clare ghesciedenesse
teenre ewegher ghetughenesse
hets niement so plomp wijf no man
hi en mach wel dinken eer men wan
alsoe vele keiserlike slote
daer en was meneghe rote
meneghen oploop menech pongijs
menech bestormen in felre wijs
menech schermutzen menech berinnen
menech verliesen menech winnen
meneghen slach ende meneghen stoot
menich ghescut ende meneghen cloot
ghescoten van binnen ende van buten
daer enen mochten die ooren tuiten
menich graven menich mineren
meneghen man ooc faelgeren
menech iaghen ende menech vlien
menech verveerlijc enghien
menech feit van wapenen hooghe
ende altijt was die hertoghe
in de maleie der voorsten een
als dat te menegher plaetsen scheen
want alle die omtrent hem waren
ghegrepen moet in sijn ghebaren
wanneer als thoot es vore ghestaen
elc scaemt hem achterwert te gaen
scheemte heeft meneghen hooghgheboren
edelen doen die doot becoren
want dedel scamel bloet voorwaer
wert meest ghestort hier ende daer
alsoe was daer cume enich man
die den hertoghe mocht sien an
al was hi bloode in der natueren
scaemte dedem sijn bloet berueren
wie achter treet daer blijft sijn heere
die scande verwint hi nemmermeere
die hadde ghesien die slote twaren
hoe vaste dat si beleghen waren
ende wat vromicheiden in alder wijs
dat die hertoghe anthonijs
daer dede ende ooc in allen weghen
die sine eer si die slote creghen
tsinen wille alst voorscreven es
hi mocht hem wel vermeten des
dat sint keisers karels tijt
nooyt prince van brabant des seker sijt
soe vele sterker slote en wan
met ridderen ende met knechten dan
binnen alsoe corten tide
dies men sijns wide ende zide
siere vromicheit over meneghen dach
in grooter eeren vermanen mach
hi en es van mi soe niet gheprijst
sijn werken en hebben meer bewijst
maer want die hertoghe sijts ghewes
van lutzenborch ghetoghen es
te brabant weert latic dit daer
ende wille den hertoghe volghen naer
als die hertoghe anthonijs voorseit
bracht hadde tsiere ghehoorsaemheit
dlant van lutzenborch ende bewaert
met sinen lieden trac hi ter vaert
in brabant als hi daer quam
dat ghescille hi noch vernam
open staende dits waerheit fijn
tusschen antwerpen ende mechelijn
dat in siere absentien was
meer verherdet sijt seker das
dan doen hi uut brabant sciet
alsoe deen stat der andere niet
van hem beiden hebbic vernomen
enich goet lieten toecomen
ghedoochde elc van hem nochtan
dat dander steden af ende an
van brabant van vlaendren soe mi dochte
alrehande goet toecomen mochte
maer want binnen der absentien sijts wijs
van den hertoghe anthonijs
ende lovene ende bruessele soe ic voorseide
van te tracteerne tusschen beide
aflieten soe u wel cont mach sijn
soe en woude die stat van mechelijn
niet ghedooghen dat die stede
van lovene ende van bruesele mede
visch zout ocht haver hoert mi rueren
door haer vriheit souden vueren
welke twee steden in alder wijs
dit claeghden den hertoghe anthonijs
om welke zaken hi sinen lieden
hertoghe anthonijs dede ghebieden
op groote pene dat niemant
uut ocht ooc dore sijn lant
van brabant enegherhande dinghen
toevoeren en soude noch bringhen
met welken verbode stringhe ende hert
mechele alsoe bedwonghen wert
dat si vervolgden segghic di
aen hertoghe ianne soe verre dat hi
maken liet een dachvaert
die tantwerpen ghehouden waert
daer doen alsoe overquamen
die ghebroeders beide te samen
van bourgognen van brabant tien tiden
met veel heeren in beiden siden
die zi daer brachten in dat caboel
onder dandere was daer van simpoel
greve walraven die wise heere
des hertoghen anthonijs zweere
die welke aerbeite zerre ernstelijc
tusschen beide die broederen rijc
soe dat bi middele van hem ende wille
beide der ghebroeders van dien ghescille
ende van meer andere overquamen
die ghebruedere beide te samen
in der manieren van al ende al
soe ic u hier na scriven sal
int corte die substantie claer
alsoe sijs overquamen daer
uter copien die ic selve las
ghelijc als daer ghededinct was
van simpoel die heere notable
tier tijt van vranckerijc connestable
heeft in die chele dus vercleert
van den scepe souts dat ghearesteert
te mechelen lach gheschut al doe
dat die van lovene hoorde toe
dat soude sijn onghearesteert
vri ende los ghetriveleert
ende dat die voorseide stede
van lovene ende bruessele mede
als van den soute hoort mi rueren
dat zi dat voort selen vueren
op ende neder sonder ghile
door die senne ende door die dile
dat zijt selen moghen useren
sonder fraude oft distorberen
alsoe si daden en lieghe u niet
ter tijt dat hertoghe philips verschiet
van bourgognen dat elc versta
een iaer vore ende een iaer na
item die heeren hoort mi ontbinden
selen haer commissarise sinden
mijn heere van bourgognen voor ghenant
sal sinden te lovene in brabant
te bruessele ende tantwerpen mede
mijn heere van brabant in die stede
van mechelen te sijnre lieve
privilegien chartere rechte ende brieve
te oversiene daer hem mede
behelpen willen die voorseide stede
van des den ghescille aen mach cleven
tusschen die drie stede voorscreven
ende die collationeren dan
nemen ende bringhen copie daer van
om in handen gheleit te wesene
onser heeren uutghelesene
ordeneren termineren te mael
van den faite principael
item van der schade ende cost zi u vercleert
van den ghevanghenen die ghearesteert
gheweest sijn binnen den tide
ter eenre ocht ter ander zide
es gheaccordeert doe ic ghewach
een dachvaert opten xxsten
 dach
in loumaent verstaet die conde
in der stat van dendermonde
bi den commissarise der heeren
om die debatte te apointeren
item der twee heeren uutghelesen
commissarise selen wesen
op die debatte verstaet den fijn
tusschen antwerpen ende mechelijn
ghemechticht gheladen te tracteren
te termineren ende te apointeren
soe wel van den clachten wilt verstaen
die die van antwerpen hebben ghedaen
van den mercten alsoe wael
als van den faite principael
noch ander ghescille van partyen
vergaven die heeren in beide syen
maer dan dient tonser materien niet
daer om makics gheen bediet
hier met sijn die heeren met minlicheden
deen van den anderen ghesceden
nu keer ic sonder te letten iet
int lant van lutzenborch daer ict liet
doent tractaet was ghedaen
voor clerve als ghi hebt verstaen
daer tiaer ons heeren in steet verclaert
hoewel die ionghe heer huwaert
van elteren in behem ghesonden was
bi den coninc soe ic vore las
onghemechticht dits ware zake
te aenhoorne sconincs uutsprake
alsoet beredent was te voren
int tractaet zoe ghijt mocht hooren
waeromme her huwaert dit heeft ghedaen
die redene sal ic u doen verstaen
als heer huwaert ende de sine
saghen dat tot gheenen fine
si en consten wederstaen die macht
van den hertoghe met haerre cracht
ooc ghevoelden si wel in hem
dat si den coninc van behem
haren natuerliken heere
en conden ghetrecken in gheenen keere
noch den hertoghe anthonijs
ieghen hem vermaken in gheenre wijs
soe hebben si in corten stonden
ten coninc van hongheren ghezonden
om aen hem in enegher wise
leghen den hertoghe anthonise
hulpe te zuekene ende confoort
die wile dat si setten voort
ende voorderen wilden zeere si vruchten
voor den hertoghe ende beduchten
van hem te lidene meerder scaden
daerom dat zi tracteren daden
ende maecten vreden ende bestant
voor clerve als voren es ghenant
dat si in behem ooc tien stonden
sonder last aen den coninc sonden
dat was om een vertreck ghedaen
tot zi antwerde hadden ontfaen
van den coninc van hongheren dats waer
in den eersten wisten zi openbaer
dattie coninc van hongheren sijts ghewes
recht oor ende erfghename es
van lutzenborch den lande dit vernem
na doot des conincs van behem
sijns broeders ooc maecten si hem wijs
dat die hertoghe anthonijs
tlant van lutzemborch trac aen hem
ende den rike van behem
aftrecken woude ende mids desen
daer selve erfheere af wesen
ende want si der cronen van behem
niet wouden afgaen onder hem
ende den hertoghe nu hoort dit doen
hulde eet manschap en wouden doen
soe heeft die hertoghe si u cont
haer slote gheworpen in den gront
ende ander verderfelike scaden
hen ghedaen ende beraden
twelc zi den coninc claeghden herde zeere
van hongheren als recht erfheere
des lants van lutzenborch claerlijc
ende als roomsch coninc desghelijc
die alle sijn ridderen ende knechten stout
sculdich voor foortse ende ghewout
ware te bescuddene na allen keere
met desen redenen ende ander meere
die coninc soe onderwesen waert
dat hi van eltere heere huwaert
maecte sinen capitein
om ieghen den hertoghe sijts certein
te bescuddene sijn erflijcheit
des lants van lutzenborch voorseit
ende gaf hem macht in alder wijs
ieghen den hertoghe anthonijs
sijn baniere te vuerne met ghewelde
ende op te worpene in den velde
allen ondersaten hi beval
den edelen ende goeden steden al
des lants voorscreven door gheenen noot
heer huwaerde en hinderden clein no groot
maer helpe hem daden ende onderstant
ieghen den hertoghe altehant
die coninc van hongheren screef voort an
aen van beieren hertoghe jan
elect van ludike dat wilt weten
aen princen aen vorsten al omme gheseten
den lande van lutzenborch ernsteliken
als dat claerlijc mach bliken
bi sconincs brieven die waren ghegheven
int iaer ons heeren tzo cure ghescreven
xiiiic xiii zijt zeker das
op onser vrouwen avont nativitas
op welke brieven in goet besorch
die steden des lants van lutzenborch
den coninc hebben sonder begheven
int langhe verhaelt antwerde ghescreven
hoe alle zaken daer int verclaren
gheschiet ende toecomen waren
ende zunderlinghe si hem weten deden
hoe dat si in tiden voorleden
den hertoghe van orliens ende desghelijc
joose den mercgreve rijc
van brandenborch ende van meeren heere
twelc hen beval die coninc zeere
van behem soe sijt wel hadden verstaen
hulde ende eede hadden ghedaen
van ghehoorsaemheiden want
tlant van lutzenborch in hant
teenen zekeren pande hem stelde
voor een groote somme van ghelde
ende voort dat die coninc voorscreven
van behem sijn brueder hadde ghegheven
haer natuerlijc heere dat wet
siere nichten elizabeth
ende hertoghe anthonise van brabant
van lutzenborch tvoorseide lant
in handen gheset ende ghewelde
voor een somme van huweliken ghelde
dat hi daer op hadde bescreven hem
entie zelve coninc van behem
met sinen edelen monde met lieve
ende met sinen maiesteit brieve
hen hadde bevolen in allen zinne
den hertoghe ende der hertoghinne
van brabant na behoorlijcheden
hulde ende eet van ghehoorsaemheden
te doene alsoe met goeder lieve
na vorme ende luut van den brieve
des conincs van behem haers heeren
ende baden daer omme na begheren
den coninc van hongheren dat hi der zaken
der gheenre die de werringhe maken
int lant van lutzenborch voorscreven
niet licht gheloove en wille gheven
noch gheen onredelijc onderwijs
hooren en wille in gheenre wijs
noch hem ooc aenkeeren des
ghelijc dit met vele poenten es
ende andere redene claer beseven
in de brieve der antwoorden gehescreven
te lutzenborch dat zi u cont
op sinte mertens avont
int voorscreven ons heeren iaer
dusent cccc xiii dits waer
als hertoghe anthenijs hadde beseven
hoe die coninc van hongheren hadde ghescreven
over hem hoe ende twi
ende sunderlinghe na dat hi
met sinen brueder den hertoghe jan
van bourgognen den edelen man
bi middele des greven twaren
van den ghescille verenicht waren
dat tusschen antwerpen ende mechelijn
langhe in twiste hadde ghesijn
alsoe dat vore bescreven staet
soe nam hertoghe anthonijs raet
met sinen heeren sonder verhouwen
maghen vrienden ende ghetrouwen
in wat vueghen of in wat weghen
hi hem vorderen mocht daer ieghen
ten utersten waert hi soe te zinne
dat mijn vrouwe die hertoghinne
int iaer voorscreven doe ic ghewach
in januario den xviiisten
 dach
na costume zi u bekant
van den hove van brabant
ende des stichts van camerike
sant enen man gheestelike
broeder goeswine die prior was
van den carthuysen sijt seker das
te zelem bi diest des neemt goom
aen den coninc van hongheren haren oom
die tier tijt was in lombardien
ende screef hem sonder vertien
met haren brieve hoe ende twi
trecht dat hertoghe anthonijs ende si
op tlant hadden in alder wise
van lutzenborch om pantschewise
in handen te houdene met lieve
na uutwisen der maiesteit brieve
haers ooms des conincs van behem
entie hertoghe ende si met hem
in dier manieren ende op dien zin
tlant van lutzenborch hadden in
haer handen ghenomen ende anders twint
hertoghe anthonijs dat versint
heeft metten selven prior voorscreven
aen den greve van savoyen ghescreven
sinen zwagher uit trouwen fijn
die ghetrouwet hadde die zuster sijn
die bi den coninc verstaet mijn woort
seere heimelijc was ende wel ghehoort
ende zant den greve alsoe dat drifte
een volcomen instructie met ghescrifte
die van lutzenborch van vore tot na
die zaken begreep et cetera
om yoor den coninc sonder cesseren
te verantwerden ende texcuseren
soe dinstructie begreep dat
oft behoefde teenegher stat
na dat die prior vore verclaert
sijn brieve hadde ghepresenteert
ende sijn bootscap eerst ghedaen
eerst aen den greve ende daer na saen
aen den coninc des seker sijt
ende hi ghevolght hadde enen tijt
om ghetriveleert te wesen
heeft die coninc voorghelesen
bi middele ende toedoene segghic di
des cardinaels placentijn
ende voorschreven greve ic zeker ben
op tslot te yporegien
int iaer xiiii hondert doe ic ghewach
ende den xxiiisten
 dach
der maent van meie gheordineert
ghesloten ende gheverificeert
dat hi die voorweerden al
pacten conventien groot ende smal
die ghemaect sijn des sijt vroeder
tusschen den coninc sinen broeder
van behem in enegher wijs
ende den hertoghe anthonijs
wilt hebben ghehouden nu voort an
in volcomender macht alsoe nochtan
dat mense niet voorder trecken en sal
dan si spraken alsoe die al
sijn brueder van behem heeft bescreven
ghelooft bezeghelt ende ghegheven
ende mids dat doen volcomeliken
die voorweerde niet en conde ghebliken
ordineerde die coninc sonder bliven
van hongheren dat hi soude scriven
aen sinen brueder den coninc vri
van behem bidden hem dat hi
sinen raet ghelast senden wille
om af te legghene die gheschille
die tusschen den hertoghe anthonijs
ende heer huwaerde in enegher wijs
van eltere ende sijn helperen
uut stonden die te termineren
ende na redene ende bescheiden
te beslechtene met wijsheiden
binnen welken middelen tiden
dat die gheschille in beiden siden
wesen souden ghetermineert
soe wilt die coninc ende begheert
van hongheren beveelt sonder vermyen
dat tusschen die voorscreven partyen
onderhouden werde een vast bestant
voort gaf die coninc al te hant
den greve van savoyen te kennen claer
dat thertoghedom van brabant waer
verstorven op dat roomsche rike
begheerde dat namaels bi ghelike
richteren worde oversien
tbescheet daer af niet mids dien
dat hi den hertoghe anthonijs
tlant nemen woude in enegher wijs
maer om te wetene van inde toorde
wient metten rechte toebehoorde
bevonde men in enegher mate
dat die hertoghe met rechte besate
soe bleve hem dan int openbare
tghene dat van rechte sine ware
ende opdat men bevonde echt
dat den rike na enich recht
verschenen ware in enegher wijs
wilde hijt hertoghe anthonijs
nochtan gheven ende laten
die beneficien tsijnre baten
ende die goedertierenheit bekinnen
te hemwerts in allen zinnen
alsoe dat blijct bi den brieve
die de greve screef met lieve
van savoyen doe ic ghewach
in junio den xiiiisten
 dach
int iaer dusent sijts ghewes
ende iiiic alst voorscreven es
die coninc van hongheren na dese dade
es overcomen in sinen rade
om zeker saken lastelike
der heilegher kerken den roomschen rike
aengaende in der maniere
een dachvaert te houdene binnen spiere
onderweghen sijnde op die vaert
treckende te spiere waert
screef hi sijn brieve sonder letten
der hooghgheboorne elizabetten
van brabant der hertoghinnen
sijnder liever nichten ende vriendinnen
verhalende hoe ende want
hij haren brief aen hem ghesant
ontfanghen hadde ende wel verstaen
antwoorde haer daer op heeft ghedaen
dat hi haer eere nut ende profijt
gheerne zaghe talre tijt
ende die als sijnder dochter ghetrouwe
liever meerderen dan mindren souwe
ende hoopt aen gode boven al
dat hijt haer noch bewisen sal
ende ocht soe wesen mocht screef hi
dat hertoghe anthonijs ende si
ter dachvaert bi hem quamen te spiere
saghe hi gheerne in alder maniere
ende ocht des niet ghesciede alsoe
soe hadde hi groote begheerte daer toe
haren persoon te siene aldaer
ende mocht des ooc niet wesen tzwaer
soe begheerde hi een voor al
dat si te spiere scicken sal
haer treffelike bootscap zi u bekant
om van allen zaken voor ghenant
tovercallen ende sijn meininghen
te vernemene van allen dinghen
alst blijkt in sconincs brieve claer
van hongheren die int voorscreven iaer
ghegheven waren si u bekant
in den bern in uchtlant
des vridaeghs soe men segghen mach
des heilighen sinte ulrics dach
hier op soe screef altehant
die hertoghinne van brabant
aen haren oom in deser wijs
dat die hertoghe anthonijs
met sijns selfs live in vrankerike
gheweest hadde ende haestelike
daer weder moeste riden tzwaer
om dorloghe te brenghene daer
in goeden vreden oft in bestant
mids dien en mocht hi te hant
niet ghecomen bi siere ghenade
twelc zi selve ooc en dade
want zi wat ziec was wats gheschiet
ende bat hem dat hi dat niet
voor evel en name in gheender wijs
voort screef si dat hertoghe anthonijs
ende si ieghenwoordichlijc
met harer bootscap treffelijc
haer vriende sonder lanc verhouden
bi siere ghenaden senden souden
bat hem dat hi met sijnder weerden
tot lx personen ende peerden
volcomen gheleide met sinen brieve
oversenden woude met lieve
soe dat doen bliken na dinhouwen
die voorseide brieve van mijnre vrouwen
tantwerpen ghescreven dat es waer
int voorseide ons heeren iaer
in julio doe ic u ghewach
opten xxixsten
 dach
desen achtervolghende sant
hertoghe anthonijs van brabant
toten coninc van hongheren alsoe
minen heere den abdt van tongherloe
inghelbrecht greve te nassouw dit versta
heere te leck ende te breda
willem greve te zeine als bode
heere te sinte aechten rode
heer heinrike van berghen sijt seker das
die heere te grimberghen was
ende drossate van brabant en met hem
broeder goeswinne prioer te zelem
van den carthuisen bi diest op die vaert
van zichenen meester godevaert
dese was deken daer ic af spreke
der kerken van sinte peeters te beke
ende meester ian bont hier op merke
canonc van sinte goedelen kerke
te bruessele ghelicenceerde
in beiden den rechten ghedeputeerde
sijn raetsliede te dier stont
ende met hem meester emont
sijn secretaris die waren vast
met eenre instructien ghelast
om na die instructie dit verstaet
te slutene alsulken tractaet
als die greve van savoyen van der dinc
tusschen den voorseiden coninc
ende hem onlancs hadde ghemaect
welke ambassadeurs welgheraect
quamen doe ic u ghewach
in oeghste den xvsten
 dach
te covelens si u verclaert
daer die coninc van der dachvaert
die ghehouden was te spiere
comen was ende hebben schiere
den coninc van hongheren vore vercleert
haer brieve aldaer ghepresenteert
ende bi meester jan bonten saen
hertoghen anthonis onschout ghedaen
dat hi in sinen persoon dits waer
niet comen en es ende offerden daer
den voorseiden coninc in alder wijs
den dienst van hertoghe anthonijs
haren last daden si daer nae op
in presencien van den eertsbisscop
van mens ende des elects vermoghen
van coelne ende des hertoghen
van heidelberghe lodewijc
hertoghen reynouts derghelijc
van ghelre ende des mercgreven
van baden ende daer was neven
greve philips van nassouw voort
na dat die coninc hadde ghehoort
haren last soe liet hi viere
poente bliken in der maniere
daer hi af was gheinformeert
ieghen den hertoghe vore vercleert
teerste was des seker sijt
dat hi niet gheduwarijt
miere vrouwen en hadde des sijt vroeder
soe hijt den coninc sinen broeder
ghelooft hadde als vore vercleert
tander dat hi hadde begheert
van den ridderscape ooc mede
van lutzenborch erffelike eede
tderde poent hi dus verclaerde
dat hi van eltere heer huwaerde
die bi den coninc van behem daer
een hootsman ghemaect waer
ontset hadde twelke was
ieghen die voorweerde sijt seker das
die tusschen sinen broeder wijs
van behem ende hertoghe anthonijs
ghemaect waren hoort mi vercleeren
tvierde dat enighe siere dieneren
van sinen lieden verstaet den fijn
int lant van lutzenborch hadden ghesijn
ende des hertoghen amptluden
gheweighert hadden sinen luden
die slote te openen dat openbaer
ooc ieghen die voorweerde waer
ende ieghen den inhout dits waer dinc
die hem sijn broeder die coninc
verleent hadde ende ghegheven
op welke iiii poente voorscreven
antwerden die ambassaduere
dats die coninc wel ter cuere
te vreden was ende content
maer hi en woude aldaer present
met hem niet sluten hoort dit verclaren
om datse volmachtich niet en waren
maer na een zekere als vore vercleert
instructie waren ghelimiteert
aldus begheerde die coninc te hant
op die vier poente voorghenant
dat binnen eender maent na tgone
die hertoghe in sijns selfs persone
bi hem quame ende woude sijn
teenegher plaetsen opten rijn
ocht hi des niet ghedoen en conde
dat hi alsdan eneghe sonde
van sinen rade volcomelijc
ghelast bi den coninc rijc
in der consilien te constans
ende dat die hertoghe noch sijn mans
heer huwaerde noch sijn helpeeren
binnen dier tijt en soude deeren
noch orloghen dit ghevroede
maer daer en binnen haers selfs goede
soude laten ghebruken al ter cuere
van welken die ambassaduere
gheenen last en hadden van dien gheveerte
maer des conincs goede begheerte
namen si ane van desen dinghen
bi hertoghe anthonijs te bringhen
dus hebben si na dit volcomen
behoorliken orlof ghenomen
ende sijn met goeder minlicheiden
met sconincs gracien ghesceiden
opten xxsten
 dach hebbic vernomen
van oeghste ende sijn tantwerpen comen
daer si den hertoghe wilt verstaen
haer relatie hebben ghedaen
hertoghe anthonijs heeft vernomen
dat die coninc soude neder comen
van hongheren mids welken dinghen
hi maecte groote vergaderinghen
van volke al omme harentare
eneghe seiden dat het ware
om tot aken die crone tontfaen
ander seiden het waer ghedaen
om den hertoghe tovervallen
ende tlant van lutzenborch met allen
in sinen handen te nemen tzwaer
ende desghelijc soe meinde hi claer
na tlant van brabant ooc te stane
die hertoghe die dese niemaren ane
hoorde achtervolghens sonder waen
was in der zaken wat begaen
na dat die coninc binnen onlanghen
sijn vriende guetlic hadde ontfanghen
te covelens ende met vriendelicheiden
van siere ghenaden waren ghesceiden
mids desen en conste in gheender wijs
ghelooven hertoghe anthonijs
dat die coninc te hemwaerts iet
dan goede vrientscap ende anders niet
soude vorderen in allen keere
ter ander side meinde die heere
en hadde die coninc dit versent
niet dan vore sijn cronement
dat soude hi sinen ambassadoren
gheopenbaert hebben te voren
om den hertoghe cont te maken
bi sijnder ghenaden te comen taken
ende hem aldaer dach bescheiden
dit docht hem zake van vreemtheiden
want hi des niet en hadde ghedaen
dus overdroech die hertoghe saen
te maken een mandement
alsoe hi dede al omtrent
vergaderde hi tridderscap te handen
de bloeme van al sinen landen
ende vele meer andere tien stonden
die hem te dienste waren ghesonden
daer met dat hi besetten dede
die slote ende ooc die stede
in den lande van lutzenborch
ende in den lande van limborch
ende over mase zunderlinghe
doen die hertoghe dese wapeninghe
ghemaect hadde soet es voorscreven
soe wert te verstane ghegheven
den coninc van hongheren dat was ghedaen
om sijn cronement te wederstaen
ende te beletten met desen keere
doen wert die coninc toornich zeere
ende zeere verbolghen in alder wijs
opten hertoghe anthonijs
ende verhilt sijn reise mids desen
tot dat sijn hoop ghesterct soude wesen
ende daer na quam hi taken saen
met x dusent peerden hij wert ontfaen
na ghewoonlike maniere
ende wert daer na ghecroont schiere
int iaer xiiii hondert doe ic ghewach
in november den achtsten dach
ende heer diederic van moersse dats waer
eertsbisscop van colene celebreerde daer
sijn eerste messe dits ware dinc
ende croonde daer den coninc
in presentien na der messen schiere
van den eertsbisscop van triere
van den hertoghe van sassen hoghe
ende van beieren den hertoghe
ende vele andere vorsten ende heeren
onder de welke someghe weeren
des hertoghen vriende zekerlike
die met manieren behoorlike
den hertoghe anthonise excuseerden
ende sconincs toornen moet paiseerden
soe dat die coninc des sijt wijs
begheerde dat hertoghe anthonijs
bi hem daer woude comen saen
dit wert den hertoghe cont ghedaen
die hem beriet ende trac doe
met sinen hoope tot leeuwe toe
ende ontboot daer die meeste heeren
die van sinen weghen weeren
in die slote ende in die stede
van limborch van over mase mede
daer vernam die hertoghe ongheloghen
dat die coninc om soude hebben ghetoghen
maer om dat hi hadde vernomen
dat die hertoghe op wech waer te comen
bi hem vertrac hi sonder zaghe
sijn reise tot enen ghenoemden daghe
ende es taken bleven mids dien
dat hi den hertoghe begheerde te sien
meneghe die daer waren sijts wijs
rieden den hertoghe anthonijs
dat hi die reise soude begheven
hoe wel die coninc es taken bleven
toten voorseiden daghe doe ic ghewach
ende daer na enen heelen dach
ende heeft verwacht des sijt wijs
die comst van hertoghe anthonijs
maer die hertoghe daer niet en quam
god vergheeft hem diet benam
wie si waren clein ocht groot
want ic meine si sijn nu doot
aldus gheloofde mids deser dinc
die roomsche ende honghersche coninc
dat was des hertoghen opsetten
sijn cronement hem te beletten
ende des hertoghen vrienden doe
was den mont ghesloten toe
den hertoghe meer texcuseren
dus es die coninc met sinen heeren
van aken ghesceiden zi u bekant
ende van den hertoghe niet contant
maer qualijc te vreden ongheloghen
ende es te colene om ghetoghen
ende alsoe opweert ic seker ben
te constans ter consilien
wapen wapen die dat opsetten
die den hertoghe doe beletten
ende ontrieden wat quader dinc
dat hi doen bi den coninc
tot aken niet en es ghetoghen
ic duchte sijs meer hebben gheploghen
vore ende na ende hebben verdult
die heeren ende haren zac ghevult
dier conste waren si volleert
god vergheeft al hets tijt ghekeert
maer hadde die hertoghe ghetoghen
bi den coninc si hadden moghen
met elc andren overcomen
van allen zaken nu waest benomen
ende seker die coninc hadden na tgone
ontfanghen tot sinen lieven sone
als hadde ghesien die coninc voorseit
die wijsheit ende eerbaerheit
van den ouden vromen heeren
ende cloeken ridderen die doe weeren
bi den hertoghe te dien tiden
entie stoute knechte in allen siden
in grooten ghetale al met allen
voor waer het had hem wel bevallen
hi hadde ooc wel ghemerct in desen
dat hem wel soude beholpen wesen
metten dienste in alder wijs
van den hertoghe anthonijs
maer leider eneghe daer waren
in den rade hoordic verclaren
die ieghen die opinie van al den heeren
hielden ende contrare weeren
dat die hertoghe anthonijs
bi den coninc en toghe in gheender wijs
want si die meeste des seker sijt
audientie hadden te dier tijt
es die hertoghe al waest zwaer
haren rade ghevolght naer
ende die reise bleef vertoghen
hier na sal ment noch claghen moghen
als die roomsche keiser vermoghen
van aken opweert was ghetoghen
soe es thomaes daer na saen
heere van diest wilt mi verstaen
bi sinen heeren ende maghen beden
ende ooc van den goeden steden
lovene bruessele ende antwerpijn
die alle met goeder trouwen fijn
aerbeiten in menegher wijs
aen den hertoghe anthonijs
die te harer beden wort beraden
dat hi te gracien ende te ghenaden
nam van diest den goeden heere
daer hi langhe op herde zeere
vertorent was ende zeere verbolghen
mids redenen die hier na volghen
in tiden voorleden sijt seker das
dat diederic plissis rentmeester was
des heeren van diest die woude ontfaen
meer dan hi voortijts hadde ghedaen
van sheeren renten sijt vroet hier af
meer dan men den hertoghe gaf
voor den ouden grooten ende als dat
niet en conde die goede stat
van diest den rentmeester onderwisen
noch haren heere in gheender wisen
dat hi hen des woude verdraghen
soe moesten sijt van noode claghen
den hertoghe ende sinen rade
ende vervolghdent alsoe drade
ende alsoe langhe dat verstaet
dat die hertoghe sonder verlaet
den heere van diest beval de dinghe
dat hi niet meer en ontfinghe
voor den ouden grooten teenegher stede
dan die hertoghe selve dede
na die ordinantie van den lande
hoe wel dat dese voorghenande
saken worden vervolght mids dat
bi overdraghe van der stat
van diest ghemeinlijc sonder blijf
hadde daer af nochtan tmeest bedrijf
een eerbaer man des seker sijt
heinric poppe die te dier tijt
scepen was om dit vervolghen
wert op hem wel zeere verbolghen
die heere van diest vore vertaelt
hier na ghevielt dathi ghehaelt
wert om te comen hoort hier abuus
bi sinen ghesellen opt raethuus
ende als hi uut sinen huse quam
soe ic die waerheit claer vernam
om te gane ten raethuse weert
soe wert hi haestelic aenveert
van janne den jode herde saen
ende janne van tongheren wilt verstaen
die alle beide hoort mi verclaren
des heeren van diest vorsteren waren
die welke met onghenaden groot
heinrike poppen sloeghen doot
doen ghesciet was dese daet
die stat van diest sonder verlaet
claeghden dit feit jammerlijc
den hertoghe ontfermelijc
ende meinden dat dit onverholen
die heere van diest hadde bevolen
ende om srechts wille daer toe
dat si vervolgt hadden doe
aen den hertoghe claghelijc
ende baden zeere oetmoedelijc
den hertoghe ende sinen rade
dat hi daer op versien dade
opdat hem allen niet te waren
van gheliken dorst wedervaren
ende desghelijcs claeghden si zeere
over van diest den selven heere
van vele zaken daer hi hem met
ieghen die rechten hadde gheset
van der stadt van diest die hi te voren
hen hadde ghelooft ende ghesworen
voort claeghden si in haer spraken
van vele onredeliken zaken
dese heere van diest hadde te voren
sichenen ghecocht dit wilt horen
ieghen van scoonvorst den heere
die oom was van den ioncheere
van montjouw dient soude hebben ghecomen
tlant van sichenen twelc benomen
sijn oom hadde alsoe mi dochte
als hijt den heere van diest vercochte
die jonker van montjouw seker sijt
was tresorier te deser tijt
des hertoghen anthonijs blikelijc
was hi met hem zeere heimelijc
bi den welken die stat si u bekant
van diest enen vrien toeganc vant
alsoe men seide int openbare
doen des die hertoghe wert gheware
ende hi dese clachten hadde ghehoort
sloot hi in sinen raet recht voort
ende nam die stat van diest ende tlant
van sichenen al in sijnre hant
als verboort dit es certein
ende stelde daer teenen capitein
enen ridder si u bekant
die heer jan de zwaef was ghenant
ende gielise van den berghe dits waer
heeft hi ghemaect schouthet daer
ende voort maecte sonder verlaet
rentmeestren scepenen ghesworen raet
die stat ende lant na sijn begheren
souden bewesten ende regheren
sonder tslot van sichenen dat behelt
die heere van diest in siere ghewelt
als dit vernam van diest die heere
dat die hertoghe aldus zeere
op hem vergramt was ende verbolghen
heeft hi hem ghepijnt te volghen
maghen ende vrienden al te hande
die baenrotsheeren van den lande
dat si hem aen den hertoghe
helpen dat hi comen moghe
tsier gracien ende tsier ghenaden
die heeren dat gheerne daden
maer als die heeren van dien zaken
den hertoghe enichsins aenspraken
heeft hi die heeren alsoe ontfaen
dat haer negheen en dorst bestaen
in die presencie van minen heere
des heeren van diest in gheenen keere
te ghewaghen voor sijn ghenade
noch te gheender plaetsen tsinen rade
des heeren van diest dits seker waer
noch heimelijc noch openbaer
sprake noch gheselscap houden
van grooten anxste dat si souden
tongonsten comen want elc vrochte
dat die hertoghe vernemen mochte
die heere van diest heeft dit vernomen
ende es int stat van lovene comen
ende es daer mids desen doene
stedevast bleven metter woene
ende werp hem met voorsienicheden
aen tbehulp der goeder steden
van lovene ende bruessele sijt seker das
daer hi tier tijt poorter was
ende ooc aen antwerpen sijts ghewes
daer hi erfborchgreve af es
ende heeft gheseit openbare
dat hem de dootslach leet ware
van heinric poppen een voor al
want hijs te doene nooyt beval
daer af ende alle zaken mede
daer men clacht over hem af dede
voor den hertoghe in eneghen weghen
daer woude hi gheerne rechts af pleghen
voor meiere scepenen met corten woorde
van lovene daer hi te rechte behoorde
want hi daer een poortere ware
die steden schicten cort hier nare
haer ghedeputeerde gheladen
bi den hertoghe ende baden
voor den heere van diest mids das
haer bede niet ghehoort en was
baden si ende versochten zeere
den hertoghe dat hi den heere
van diest door sijn ghenade
met rechte ende vonnesse handelen dade
die hertoghe antwerde gaf daer van
dorst hi hem srechts ghetroosten dan
hi soude hem gheerne van al desen
een goet recht rechter wesen
die steden meinden sonder waen
dat hi te rechte soude staen
voor meiere ende scepenen mids das
dat hi te lovene poortere was
om dat si dit versochten zeere
wert die hertoghe vele te meere
vertorent dan hi was te voren
als die stede dat aenhooren
dat zi den heere van diest tien stonden
alsoe niet ghehelpen en conden
ghedachten si nochtan tot desen
dat hi altijt hadde ghewesen
een ghetrouwe brabanter vri
ende zunderlinghe ghedachten si
hoe wel ende hoe ghetrouwelijc
dat hi dicke willichlijc
metten andren capiteinen voorseit
tlant van brabant hadde beleit
als si bi vrou johannen hoort mi verclaren
int lant van gulic ghetoghen waren
ende mids dien soe meinden si
hem eintelijc te stane bi
ende hem te helpen met ziele met liven
dat hi onverderft soude bliven
of ten minsten dat hi int fijn
te vonnesse ghestelt sal sijn
ter plaetsen daer dat sal behooren
om des te comene te voren
metten zuetsten te crighene seker sijt
vervolgheden si zeere langhen tijt
den hertoghe sonder ave laen
ende als langhe hadde ghestaen
aldus die zake quam in brabant
van straesborch die bisscop zi u bekant
die brueder was van den heere
van diest vervolghde ende bat zeere
den hertoghe met beden zoet
dat hi sinen evelen moet
van sinen lieven brueder dade
ende in sijn gracie ende ghenade
nemen woude te dier stonde
twelc hi verwerven niet en conde
men seit ooc soe ic vernam
dat hi den rijn hier neder quam
in brabant dat was sekerlike
om een zake heimelike
alsoe ic u hier vore las
dat die roomsche coninc was
bi slinker informatien sijts wijs
verbolghen op hertoghe anthonijs
alst na vercleert sal worden al
ter plaetsen daert behooren sal
den coninc voorseit quam voor oghen
tghescille des voorscreven hertoghen
dat tusschen hem si u cont
ende den heere van diest uut stont
ende dat van brabant die goede steden
soe ernsteghen vervolch deden
voor den heere van diest voorseit
soe overdroech hi wel ghereit
metten bisscop alsoe houde
dat hi in brabant trecken soude
tot sinen brueder in dien schijn
om voor hem dedinghsman te sijn
aen den hertoghe sonder si
hem te biddene ofte hi
sinen broeder alsoe helpen mochte
twelc die coninc wel bedochte
ende bevroede dat van dien
saken niet en soude gheschien
na dat hi was gheinformeert
soe soude die bisscop voor vercleert
met sinen brueder hebbic vernomen
heimelike overcomen
dat hi den roomschen coninc
ende den sinen verstaet die dinc
sijn slot te sichenen openen soude
dat bi machte wanneer als woude
die roomsche ende honghersche coninc vorseit
alsoe te sijnre heerlijcheit
ende erven comen hi met dien weghe
enen inganc in brabant creghe
als die bisscop wilt mi verstaen
dese zake sinen brueder heeft op ghedaen
ende ontdect subtilijc zeere
soe seit men dat die voorseide heere
sinen brueder antwerde gaf tot desen
ons vorders hebben heeren ghewesen
van diest ende als die vaillande
haren heere ende den lande
ghetrouwe gheweest toten sterven
ic hebbe vele liever mijn erven
te verliesene dan mijn eere
om goets wille en werdic mijnen heere
noch den lande niet onghetrouwe
wes mi daeraf comen souwe
die bisscop van straesborch ongheloghen
es dus weder thuus ghetoghen
van sinen brueder als sonder waen
die gheenen oorbore en heeft ghedaen
dese zaken die ghi hebt verstaen
quamen den hertoghe herde saen
ter kinnessen metter waerheit
twelc hem docht ghetrouwicheit
twelc meer den hertoghe heeft gheneghen
den heere van diest mids dien pleghen
gracie te doene des seker sijt
dan al tghene dat tot dier tijt
voor hem ye gheaerbeit was
als die baenrotsheeren das
gheware worden si u gheseit
des hertoghen goede gheneichtheit
aerbeitten si entie goede steden
aen den hertoghe soe vele si deden
dat hi mids sekeren tractaet
den heere van diest dat verstaet
in sijnre gracien heeft ontfaen
ende tsier ghenaden dit was ghedaen
in september den xxvsten
 dach
die int iaer ons heeren lach
dusent vier hondert xiiii daer mede
dat tractaet alsoe men sede
begreep int heimelijc dat hier af
die heere van diest den hertoghe gaf
een somme van croonen des seker sijt
van seven dusent ter selver tijt
doen sprac men van eenre bede
die tlant den hertoghe dede
consenteren van croonen yuust
hondert ende xxv duust
maer om die gracie die doen dede
die hertoghe door des lants bede
den heere van diest dat es waer
wort die bede ghehooght daer naer
xxv dusent croonen
dus was die bede als ic mach toonen
gheconsenteert effene yuust
op hondert ende vijftich duust
vransche croonen aldus al bloot
vant die heere van diest tsiere noot
die trouwe die hi den lande voor desen
ghetrouwelike hadde bewesen
daer om die wise man betoont
goet dienst bleef nooyt ongheloont
voort begreep tselve tractaet
dat van allen zaken dat verstaet
questien ghescillen hoordic orconden
die uuthinghen ende stonden
tusschen den heere verstaet dat
ende van diest sijn goede stat
ende van allen dien dats waer
datter aen cleefde ende aldaer
enichsins uut ghesproten waren
dat die partien beide te waren
die heere van diest ter eendere ziden
ende tstat van diest te dien tiden
in den hertoghe sonder weeren
keeren souden ende submitteren
alsoe heeft dat elc ghedaen
een segghen heeft die hertoghe saen
bi goetdunken met goeder stade
der somegher van sinen rade
ende der goede steden met hen
lovene bruessele antwerpen
die hi daer bi te roepen gheerde
uutsprac ende ordineerde
ende pronuncieerde doe ic ghewach
in december den sevensten dach
int iaer voorscreven welc uutsprake waert
op der stat huus gheopenbaert
van diest ende ghepubliceert
daer na ter stont si u vercleert
die heere van diest ter eenre zide
schoutheet ende scepenen tien tide
ter ander zide ende die raet
der stat van diest sonder verlaet
voor hen ende haer nacomelinghen
swoeren algader dese dinghen
opt heileghe ewangelium
ende al ghemeinlijc om ende om
die goede liede hoort mi roeren
met opgherechten vingheren zwoeren
aldaer openbaerlike
ten heileghen herde lieflike
dat si in allen poenten souden
des hertoghen segghen houden
ewelike sonder breken
die tenuere van desen uutspreken
ende segghene en es gheen noot
hier te insereerne clein ocht groot
copie des segghens verstaet dat
vint men te diest wel int stat
ende in dander goede stede
loven bruessel antwerpen mede
die bi bevele des hertoghen
dit met bezeghelden ongheloghen
doe over veel iaren hadde ghestaen
tscisma soe ic u dede vermaen
in die heileghe kerke mids deser dinc
soe hadde die roomsche coninc
een consilie generael
te constans ghemaect soe ghi wael
indechtich sijt om enicheit
in der heilegher kerken voorseit
ende alle vorsten ende princen waren
daer bescreven hoordic verclaren
te comene selve ochte haer
ambassadeurs te sindene daer
desghelijc soe hadde begheert
die roomsche coninc voor vercleert
te covelens hoort mi bedieden
doen shertoghen liede van hem scieden
dat hertoghe anthonijs woude sijn
teenegher plaetsen opten rijn
in sinen persoon des sijt ghewes
binnen eenre maent als voorseit es
ende ocht hi dat te dier stonde
alsoe niet ghedoen en conde
dat hi sijn vriende alsoe houde
te constans bi hem schicken woude
mids deser redenen voor ghenant
die hertoghe te constans sant
den grave van sarwaerden dit wet
ende heer petren daer met
de welke abdt was ghestelt
van sinte bernaerts opter scelt
der ordenen van sistiaus alsoe
heere janne van tongherloe
der ordenen van premonstreit
abdt dat si u gheseit
ende jan van rijnshem met hen
meester goerde van sichenen
deken nu hoort wat ic spreke
der kerken sinte peters te beke
in loyen ghelicencieert wilt weten
ende bacheleer in decreten
ende meester jan bont met hen
canonic tsinte goedelen
te bruessele dat si u vercleert
in beiden den rechten ghelicencieert
sijn raetsliede dat segghic di
ende meester anselmum fabri
deken der kerken seldi weten
van antwerpen in decreten
ghelicencieert doe ic u cont
ende van dynter meester emont
beide sijn secretarise goet
ende gaf hem tsamen des sijt vroet
ocht den meesten deele voorseit
macht ende auctoriteit
sijn bootscap te doene algader
aen den paeus onsen heileghen vader
ende desghelijc verstaet die dinc
aen den roomschen ende hongherschen coninc
ende op die iiii poente voorscreven
die de coninc te kennen had ghegheven
ende opghedaen den vrienden sijn
te covelens als ic in mijn
redene gheruert hebbe wilen eere
te verantwerdene ende voort meere
metten voorseiden coninc voor ghenomen
te slutene ende ooc te volcomen
van allen zaken van vore tot na
van lutzenborch et cetera
daer af dat claerlijk blijct de sen
uten brieven van procuratien
die hertoghe anthonijs te voren
verleende sinen ambassiatoren
int stat van bruessele dats waer
int voorseide ons heeren iaer
den xsten
 dach dat segghic di
der maent van ianuarij
na costume des scrivens si u bekant
in den voorseiden hove van brabant
ende des scrivens ooc ghelijc
van den stichte van camerijc
dambassiatuers met corten warden
sonder die greve van sarwarden
ende jan van rijnshem hebbic vernomen
die noch niet aen en waren comen
daden haer bootschap onder hen
aen paeus janne den xxiiisten
van shertoghen weghen van alder dinc
guetlijc datse die paeus ontfinc
ende bedancten herde zeere
van den hertoghe haren heere
ende daer na dat sij doen spraken
van hertoghe anthonijs zaken
die hi metten roomschen coninc
uut hadde staende van welker dinc
si hem bespraken in alder wijs
metten heere van sinte jorijs
ooc berieden si hen ter cuere
met hertoghen jans ambassiatuere
ende des greven desghelijc
van savoyen die trouwelijc
hen hebben gheraden in allen dinghen
den hertoghe van lotheringhen
baden si met zueter spraken
tbeste te proevene in der zaken
als hi volcomelike dede
desghelijcs baden si mede
den heere van wijnsberch den borchgreve
van nurenberch die hen hier ave
guetlijc antwerden teser dinc
ende tbeste daden bi den coninc
den hertoghe te danke en te love
ende meer andere van sconincs hove
de welke alsoe ict hoorde verclaren
des hertoghen goede vriende waren
ende na dat die coninc voor gheprijst
met behoorliken middele was onderwijst
van den heeren ghenoemt hier voren
quamen shertoghen ambassiatoren
bi sijnre conincliker ghenaden
ende presenteerden met goeder staden
haer brieve aldaer des sijt wijs
van den hertoghe anthonijs
ende daden haer laste op na das
alsoe hen bevolen was
entie coninc altehant
namse guetlijc metter hant
ende seide hem daer na saen
dat hi haer bootscap hadde verstaen
ende heeft hem met minlicheiden
enen zekeren dach bescheiden
sijn antwoorde te hoorne met bescheide
tot welken daghe die coninc seide
dat haer procuratie niet
volcomen en ware wats ghesciet
want al hadde die hertoghe ghepleghen
hen ghemechticht van sinen weghen
met hem te dedinghen van vore tot na
tovercomene te slutene et cetera
soe en hadde die hertoghe niet in trouwen
dat vast ende stede ghelooft te houwen
tghene dat bi hen van sinentweghen
ghededinght worde ende overdreghen
ende mids dat niet soe wel en conden
die saken die tusschen hen uutstonden
ontcommert gheworden dits waerhede
met brieven of met boden mede
als bi hem selven of zi quamen
ergent onder hem beiden tzamen
soe gaf die coninc wilt versinnen
den ambassiatoren te kinnen
dat hi in de maent iunij
naest comende alsoe hoopte hi
tot nijssen trecken soude na
tot petrumme de luna
die hem noemde tsinen siensten
paeus benedictus den xiiisten
ende toten coninc van arragoen
ende dat hi trecken soude als doen
door savoyen dit vernem
ende daer soude dan bi hem
comen die hooghgheboorne man
van bourgognen hertoghe jan
aldus begheerde die coninc wijs
dat die hertoghe anthonijs
daer ooc quame bi sinen broeder
ende sinen zwagher des sijt vroeder
wanttem die coninc te dien daghe
sunderlinghe gheerne saghe
hi hoopte emmer eintelijc
van allen zaken lichtelijc
te overcomene wanneer als zi
deen dander mochten comen bi
ende ocht die zaken nootlijc weeren
hi en gheerde gheen ander middeleeren
dan hertoghe janne verstaet den fijn
van bourgognen den bruder sijn
ende van savoyen ooc daer na
sinen zwagher et cetera
ende alle dese zaken dits waer dinc
seide de voorscreven coninc
in presentien onghespaert
van eltere heeren huwaert
ende heer heinrics van rolley
die daer beide waren by
doen die coninc sijn spreken liet
heer huwaert en vergat sijns niet
hi en hief sijn clachte ane sijts wijs
over den hertoghe anthonijs
te vernuwene zunderlinghen
van sijnder schaden op welke dinghen
des hertoghen ambassiatuere
verantwerden wel ter cuere
ende heer huwaert sonder cesseren
woude daer ieghen repliceren
maer die coninc beval tien tiden
dat si sweghen in beiden siden
die ambassiatuers oetmoedelijc
hebben ghebeden den coninc rijc
sijn goede begheerte sonder waen
die hi hen hadde opghedaen
van hertoghe anthonijs haren heere
ende hertoghe janne volder eere
van bourgognen ende derghelijc
van savoyen den greve rijc
bi hem te comene in dier wise
dat hi dat hertoghe anthonise
beteekenen wille met sinen brieve
twelc die coninc met groter lieve
consenteerde ende beval
ghedaen te werden ende hevet al
den voorseiden hertoghe ghescreven
ende heeft sijn woorde dus aen ghegheven
in sijn plackaet sijt seker das
twelc ic principalijc las
ende screef aldus in deser wise
den hooghgheboornen anthonise
van bourgognen dit versta
hertoghe et cetera
sinen lieven sone ende vorste
welke brieve als dat bedorste
waren te constans ghegheven
int iaer ons heeren als ghescreven
stont xiiiic xv doe ic ghewach
des vridaechs na paeschdach
ende na allen desen sprekene
sijn die voorgenoemde dekene
van beke van antwerpen des sijt wijs
in den name van hertoghe anthonijs
te constans ghebleven daer
ter consilien ende daer naer
sijn die andere hebbic vernomen
ambassiatuers in brabant comen
ende hebben relatie daer na saen
voor hertoghe anthonijs ghedaen
int iaer voorscreven doe ic ghewach
in iunio den xiisten
 dach
heeft die hertoghe met grooter lieven
ghemechticht met sinen openen brieven
van procuratien herde schoon
den edelen heere janne van loon
heere van heinsberch ende meere
van leeuwenberch gheweldich heere
ende heere heinrike van imbermont
canonic der kerken te diere stont
van aken ende ooc met hem
reet daer jan van rijnshem
sijn raet ende meester emont
van dynter dat si u cont
des hertoghen secretarijs
ende trocken dus in deser wijs
bi den alre doorluchstichsten ter stont
vorste heere zeghemont
roomsch ende honghersch coninc mede
dambassiatuers die ic voorsede
quamen den xxviiisten
 dach
van oeghste doe ic u ghewach
te narbone dats ware dinc
ende die roomsche coninc
was metten eerdschen bisscop
van narbone ghetoghen op
tslot cygau twelke scoone
vier milen stont van narbone
daer was om solaes ghetoghen
ende om ghenuechte die heere vermoghen
des selfs daeghs dies seker sijt
recht omtrent der vespertijt
dambassiatuers sonder erch
metten greve van mombliart ende wirtemberch
reden den voorseiden coninc teghen
daerse die coninc heeft beieghen
in den velde zeer minnichlijc
ontfinc hise zeere guetelijc
ende namse vriendelijc metter hant
van daer voort moest die heere vaillant
van heinsberghe neven des conincs ziden
tot voor des conincs herberghe riden
te narbone ende si spraken
tsamen van alre hande zaken
des anderdaeghs ter goeder ure
hebben die selve ambassadure
voor den coninc wilt verstaen
van shertoghen weghen opghedaen
haer bootschap na haer begheert
ende zunderlinghe ghepresenteert
des hertoghen dienst ende voort aen
sijn onschout notabelijc ghedaen
dat hi in sinen persoon aldaer
te deser tijt niet comen en waer
hoewel hi was bereet om comen
maer mids dat hi hadde vernomen
dat dlnghelsche hen reiden mechtelike
om over te comene in vrankerike
moeste die hertoghe sonder sparen
sijn steden besetten sijn slote verwaren
in den lande van pickardien
die hi al omme moest bevrien
ende zunderlinghe opter zee
ende bi den frontieren die min no mee
sinen kindren ane ghestorven weeren
bi dode des edelen heeren
sgraven van saintpol haers oudervader
ende baden daer omme altegader
den coninc door shertoghen houde
dat hijt in danke nemen woude
ende voort sinen lieven sone voort aen
den hertoghe houden ende ontfaen
ende hem plaetse ende tijt besceiden
daer hi bi siere moghentheiden
ende siere ghenaden comen moghe
ende dan sal hem die hertoghe
oft hem ghelieft sijt seker des
van al dat hi sculdich es
van hem te houdene als baroen
vriendelike manscap doen
ende voort ooc doen al tgone
dat een goet ghetrouwe sone
ende man van leene sinen heere
van rechte te doene sculdich weere
alsoe verre verstaet die dinc
als hem die voorseide coninc
selke brieve confirmeerde ghelijc
als die keiseren des roomschen rijc
des hertoghen voorderen vore ende na
verleent hadden et cetera
daerop die coninc voorscreven
sijn antwerde dus heeft ghegeven
dat selke zaken niet behooren
ghedaen te sine van ambassatooren
noch ghetracteert en mocht sijn wale
sonder die persone principale
ende mids dien begheerde hi
dat hertoghe anthonijs selve bi
hem comen woude in goeder wijs
in savoyen of te parijs
want hi woude houden in allen keere
dat van savoyen die heere
ghededinght hadde met onderscheit
ende liever haddi ende was bereit
bi middel des graven sijt seker das
die des hertoghen swagher was
dan bi iement anders in enegher wijs
metten hertoghe anthonijs
te overdraghene met bescheide
die coninc voort dese woorde seide
als wi bi mallijc anderen comen
moghen wi guetelic overcomen
in gods namen wel dat si
en es des niet soe en willen wi
hem nochtan doen gheen onghelijc
wi betrouwen hem desghelijc
ende hets sijn scade entie mine
dat wi niet minlijc dats in schine
deen bi dander en hebben ghecomen
maer dach ende plaetse tovercomen
van der vergaderinghen wats ghesciet
en const die coninc beteekenen niet
want waert dat benedictus
de luna ter obedientien dus
comen woude soe moeste hi thans
die coninc keeren te constans
of benedictus daer ic af telde
die zaken in vertrec stelde
soe trocke die coninc des sijt wijs
om peis te makene te parijs
tusschen die coninghe vaillant
van vrankerike ende van inghelant
ende als hi hier af sekers iet
wiste sonder te lettene iet
soude hi den hertoghe sonder respijt
plaetse teekenen ende tijt
bi sinen brieven hebbic vernomen
waer si bi een souden comen
om sekerheit daer af te gheven
es meester emont daer ghebleven
die heere van heinsberghe desghelijc
van imbermont heere her heinrijc
ende jan van rijnshem voorseit
namen na behoorlicheit
aen den voorschreven coninc oorlof
des zondaeghs ruumden si sijn hof
prima septembris met grooten love
met des conincs oorlove
ende sijnre gracien sijn si ghesceiden
die coninc deedse gheleiden
ende sant met hen heer miska
ende des anderdaeghs daer na
hoorde messe die coninc tier stonde
in de kerke van sinte seghemonde
na der missen volghde dier stont
van dynter meester emont
sijn brieve te hebbene dats waerhede
van zekeren daghen ende plaetse mede
die coninc antwerde gaf al doen
dat sconincs raet van arragoen
bi hem gheweest was ongheloghen
ende weder bi haren heere ghetoghen
den coninc ende souden weder comen
bi hem aldus hebbict vernomen
ende die ambassatuers aldus
van den paeus benedictus
ende waren si weder comen an
soe soude men hem ontcommeren dan
binnen desen quam heer miska
bi den coninc als ic versta
die metten heere van heinsberch voren
ende den andren ambassiatoren
des hertoghen sijt seker das
bi sconincs bevele ghereden was
die seide den coninc tier stonde
in presentien van meester emonde
dat hi metten voorscreven heeren
die shertoghen ambassiatoren weeren
vele woorde ghehat hadde ende tale
ende soe hem dochte beteemde wale
den coninc emmer zunderlinghe
dat hi den hertoghe ontfinghe
in sijnre gracien volcomelijc
daer op antwerde die coninc rijc
wanneer mijn sone furghenumpt
und zwager van brabant by mier cumpt
wier en bedruffen niet zeere
zu dedinghen wair yr saget heere
hab ich uch ertzornt oder verscult
ich buten uch datsz ier mir vergeben wult
des woensdaeghs opten iiiidn dach
van september men comen sach
omtrent der vespertijt verstaet
paus benedicti ambassiaet
te narbone doe ic u cont
die coninc riep tot hem ter stont
meester emonde dien hi beval
dat hi sanderdaeghs comen sal
ende hooren des paeus ambassiaet
spreken meester emont zonder verlaet
heeft des donderdaeghs soe ghedaen
ende heeft ghehoort ende verstaen
die propositie wel ter cuere
der voorscreven ambassiatuere
als si haer bootscap hadden ghedaen
heeft hem die coninc vertoghen saen
met sinen raede eerbaerlike
in een camere heimelike
daer dede die coninc te dier stonde
incomen meester emonde
daer wert ghesloten ende overdraghen
dat die coninc sonder verdraghen
des naesten sondaeghs porren soude
van narbone ende alsoe houde
des dijnsdaeghs comen te perpiniaen
bi benedictum wilt verstaen
entien coninc van arragoen met weerden
op gheleide met xvc peerden
als dese conclusie ghesloten was
nam die coninc sijt seker das
meester emonde tot hem rechtvoort
dat ghi ghesien hebt ende ghehoort
dat saltu saghen dinen heere
ende dat ic hope herde zeere
dat hier die zaken herde saen
te goeden inde zelen vergaen
ic hoop eendracht voor alle zaken
in die heileghe kerke te maken
wanneer ic hier ontcommert si
willic met hem ende hi met mi
ende met siere helpen zunderlinghe
peis maken tusschen die coninghe
van vrankerike ende van inghelant
ende desghelijc si u bekant
tusschen sinen brueder den prince hoghe
van bourgognen den hertoghe
ende al sijn wederpartien
voort seide die coninc te dien tien
tot meester emonde daer na
tghene dat hem heer miska
van sinen weghen voort segghen soude
dat hi des ghelooven woude
hier met die coninc es uut ghegaen
ende heer miska seide saen
dat die coninc hadde vernomen
dat dinghelsche herfluer hadden ghenomen
ende ghewonnen ongheloghen
ende waren voor ruwaen ghetoghen
dus soude die coninc sonder verlaet
senden notabel ambassiaet
aen den coninc van vrankerijc
ende van inghelant desghelijc
dat si bestant onderhilden
tot sijnder comst op dat si wilden
dus en waer gheen twivel in gheender wijs
die coninc en soude te parijs
comen dus begheerdi zeere
dat anthonijs in gheenen keere
en liete hi en quame voor alle dinc
te parijs bi den coninc
ende en twivelt niet aen tgone
hi salne voor sinen lieven sone
ontfanghen sonder enich sparen
ende ocht enighe bi hem waren
van sinen rade van sinen lieden
die hem dit te doene ontrieden
oft hem pijnden in eneghen keeren
in contrarien te informeeren
dat hise en gheloofde te gheender stont
aldus heeft meester emont
aen heer miska oorlof ghenomen
ende es binnen lovene comen
des sondaeghs dat segghic di
neghenentwintich in septembri
die van heinsberghe ende dander heeren
des daeghs te voren comen waren
aldus hebben si wilt verstaen
haer relatie tzamen ghedaen
als hertoghe anthonijs hadde verstaen
die relatie die hem was ghedaen
van den ambassiatoers voorseit
sloot hi rechtvoort sonder verbeit
dat hi in sinen persoon ter vaert
trecken woude ten coninc waert
met driehondert peerden of daer boven
met ordinantien die men loven
in eeren mochte aen elken cant
als enen hertoghe van brabant
na sinen staet wel toebehoort
ende heeft gheschicket rechtevoort
aen den coninc met grooter lieve
sijn minlike groetbrieve
met merteken sinen bode dits waer
ghescreven int voorseide iaer
te lovene doe ic u ghewach
in october den viiisten
 dach
om plaetse ende tijt te wetene houde
waert den coninc ghelieven soude
dat die hertoghe bi hem mocht comen
ende wanneer hebbic vernomen
als die coninc te perpiniaen
des hertoghen brieve hadde ontfaen
was hi seere blide ter waerheden
ende van den hertoghe wel te vreden
ende behielt in die ieghenode
merteken hertoghen anthonijs bode
om na dat die zake sijt seker das
daer hi daer mede becommert was
verganghen soude ende daer na dan
te teekenen plaetse ende dach van
harer beider vergaderinghe
om den hertoghe alle dinghe
te becundeghen na al bescheit
met merteken den bode voorseit
maer leider eer dat quam die stonde
dat hi den bode ontcommeren conde
soe quamen hem die drueve meeren
hoet in den stride was gheveeren
tusschen die fransoyse te dien tide
ende den inghelschen ter ander zide
ende dat hertoghe anthonijs
doot bleven ware in dat pongijs
ende van neveers die brueder sijn
dies die coninc int herte pijn
hadde ende bedrueft was zeere
van desen stride sal ic u meere
hier na bescriven ende hoe daer quam
die hertoghe ende sijn inde nam
int selve ons heeren iaer voorscreven
xiiii hondert xv daer neven
als men in october sach
ghescreven den xixsten
 dach
die edel hertoghe van bourbon
entie hertoghe van alenchon
die greve van richemont dit gome
van eu ende van vendome
die tier tijt alsoe ict las
overste hofmeester was
des conincs van vrankerike
ende van der labretten die heere rike
heer karle wijs ende notabel
van vrankerike connestabel
ende heer boussicaut die heere
marschalc van vrankerike tsier eere
dese voorghenoemde persone
tsamen sijnde te perone
screven haer besloten brieve
aen hertoghe anthonise met lieve
ende noch meer ander heeren
die daer ooc versament weeren
als van henegouwe die drossaet
die heere van wavrijn dat verstaet
die heere van roys dit versta
ende meer andere et cetera
daer si den hertoghe met deden verclaer
dat harer alre meininghe waer
ter naester weken clein ende groot
te bevechtene der inghelsche conroot
ende te dien oorbore soude sijn
die coninc ende die dolphijn
van vrankerijc in haers selfs persone
baden hem ende vermaenden tgone
daer selve te wesene te dien termijn
bi den coninc enten vrienden sijn
met meer vriendeliken woorde
daer in begrepen soe dat behoorde
hertoghe anthonijs dese brieve ontfinc
op die borch te lovene dits ware dinc
des maendaeghs al sonder si
eenentwintich in octobri
des avonts hoort die waerheit rueren
tusschen acht ende neghen uren
die hertoghe de brieve ghevisenteert
beval ter stont onghecesseert
dat men screve alte hande
aen al die baenrotsen van den lande
aen alle dedele ende in der maniere
aen allegader dofficiere
sijns lants van brabant dat sonder verhouden
si allegader hem volghen souden
ter stont sijn brieve aenghehoort
jeghen dinghelsche rechtevoort
des dijnsdaghes des sijt wijs
ghinc die hertoghe anthonijs
op der stat huus te lovene dats waer
ende versocht dienst van volke daer
ende zunderlinghe dat elc verstae
van schutteren ende daer nae
des selfs daeghs zeere wel bedocht
heeft hi te bruessele tselve versocht
van sinen weghen dat hi dede
desghelijcs tantwerpen in die stede
versueken dat es seker waer
des woensdaeghs des anderdaeghs daer naer
xxiii octobris in lieghe u niet
die hertoghe van bruessele schiet
ende uut sinen lande soe ict vernam
daer hi sint levende noyt en quam
ende reet des avonts dit onthouwe
logeren te berghen in henegouwe
daer hi niet langhe en hadde gheduren
want snachts omtrent der elfster uren
sat hi op ende reet si u cont
soe dat hi in der morghen stont
al vroech quam met haesticheden
te valenchijn voor die poorte ghereden
daer peisterde hi ende niet meere
soe en lette daer di heere
des donderdaeghs snachts ter xster
 uren
quam hi te lens dus hoordic rueren
den ghenen diere waren bi
te vier uren soe schiet hi
van lens in artois die heere lofsam
ende reet tot hi te perves quam
daer hi dede gode ter eeren
ene messe celebreeren
eer die messe was volent
quam robijn dauler daer gherent
ende bracht niemare den heere coene
dat men striden soude voor noene
daer wert sijn herte soe beruert
dat hi niet langher en heeft gheduert
aldaer dit es ware dinc
dan hi deerste benedictie ontfinc
daer naeyde met haesten elc goet man
dat teeken van den cruce an
doen sat die hertoghe op ghereet
si waren noch van daer men street
twee milen weechs ende niet meere
seere soe haeste hem dedel heere
niet el en vreesde die heere boude
dan dat hi te tide niet comen en soude
van desen stride wilt verstaen
en soudic hier doen gheen vermaen
want tonser materien niet en hoort
maer om u te doene recoort
hoe die hertoghe doot es bleven
soe moeter hier af sijn ghescreven
ten alder cortsten dat ic mach
opten voorseiden vridach
als die fransoyse met grooter macht
haer hoope hadden te velde bracht
ghebattellieert ende ghescaert
daer meneghe hooghe standaert
ende meneghe wimpel was ontwonden
die coninc heinric te dien stonden
van inghelant doe ic ghewach
sijnre viande macht aensach
soe hise dede overslaen
soe was hi een deel ontdaen
want sijn hoop noch sijne scare
soe mechtich en was nerghent nare
die fransoyse hadden al in een
wel tien manne ieghen een
doen dede die coninc presenteeren
den fransoysen te haer eeren
dat hi ende alle de sine te hant
wouden over trecken in inghelant
sonder eneghe scade te doene doe
in vrankerijc ende daer toe
over te ghevene slote ende steden
die hi met siere moghentheden
in vrankerijc hadde gheconquesteert
dit heeft hi hem ghepresenteert
als herfleur dat elc versta
ende meer andere et cetera
twelc die fransoyse princhiere
aennemen wouden in gheenre maniere
maer si begheerden eenpaerlijc
den voorscreven coninc heinrijc
ghevanghen te hebben te dien tiden
met allen den sinen ocht te striden
doen hi des niet en conde volcomen
heeft hi sijn avontuere ghenomen
ende bereide hem om striden
aldus sijn si in beiden siden
ghebattellieert wilt mi versinnen
die fransoyse daden van hen rinnen
alle die scutteren hoordic verclaren
die daer met hen comen waren
ende alle andere meisniede
die niet en waren edel liede
segghende dat dedele alleene
den coninc entie sine ghemeene
met alle siere macht die hi vermach
verwachten souden op dien dach
die inghelsche ordineerden schiere
voor hen alle haer artsiere
dier si vele hadden tien tide
als die fransoyse op dander side
haer scutters ende haer ghemeine
wech hadden doen gaen groot ende cleine
ordineerden si te hant
dat heer clinget van borbant
met xiic peerden schiere
in enen hoop die artsiere
der inghelscher sonder vermiden
scoren soude ende doorriden
ende alsoe souden die hoope tsamen
met malcandren versamen
ende alsoe waest dan zeere ghesiene
voor die fransoise want si tiene
manne wel hadden ieghen eenen
als heer clinget na sijn meenen
dartsiere tonder weende hebben ghedaen
hebben sine wederstaen
ende stat ghehouden te haer steden
dus es beziden omme ghereden
heer clinget achter der inghelscher scare
ende alle des conincs ghegare
van inghelant groot ende smal
juweele bagaedgen heeft hi al
ghenomen ende wech doen vueren
ende binnen deser selver uren
sijn beide die hoope met groter noyse
die inghelsce entie fransoyse
tsamen vergadert met felder chiere
maer die inghelsce archiere
die ieghen heer clinget hielden stoot
daden alte grooten noot
den fransoysen te dien stonden
eer die hoope vergaderen conden
want die fransoyse soe ghi hebt verstaen
haer scutters hadden wech doen gaen
twelc den inghelscen quam te staden
ende den fransoysen te scaden
doen si vergadert waren om striden
quam hertoghe anthonijs ten selven tiden
met grooter haest doe ic u cont
bi den stride daer een doren stont
met enen zeer cleinen hoope smal
want sijn edele meest deel al
die hem vast volghden hebbic vernomen
niet soe haest en consten ghecomen
want die hertoghe met alder cracht
reet over dach ende over nacht
van sorghen als ic hebbe vernomen
dat hi te tide niet soude comen
soe haestelec waest al te doene
aldus en hadde die hertoghe coene
sijns selfs harnasch daer niet doe
noch sinen wapenroc daer toe
noch ooc teeken eneghertiere
weder wimpel noch baniere
aldus moeste die edel man
voskens wapene daer doen an
die welke was in ware dinc
des hertoghen camerlinc
daer trac men af sonder lette
een blasoen van enen trompette
van sijnre wapenen wel ghereet
daer men hem een gat in sneet
dat trac hi aen den hals tier tijt
ende daer met ghinc hi in den strijt
metten selven die hi hadde daer
in cleinen ghetale weet voor waer
ende het ghelucte hem tsiere bate
dat hi gheraecte aen die strate
al daer heer clinget sijt seker das
door dat heer ghereden was
om der ingelscher artsieren
neder te trecken ende te scoffieren
aldus vant hi eer iet lanc
eenen rumen inganc
alsoe dat hi in corten tide
quam int voorste van den stride
metten sinen met moede vaillant
roepende brabant brabant
maer niet langhe weet voor waer
hadde die hertoghe ghestreden daer
die fransoyse en moesten tonder gaen
doot sijn ghesleghen ocht ghevaen
als die fransoyse dus laghen neder
quam die voorseide heer clinget weder
van achter ende hadde tsinen deele
alle des conincs juweele
van inghelant in sinen behoude
wech te vuerne niet om dat hi woude
striden maer doen sijns waert ghewaer
die coninc heinric meinde hi claer
datter ander fransoyse quamen ghereden
ende anderwerf soude sijn bestreden
daer om soe gheboot hi houde
dat men rechtevoort dooden soude
alle die ghevanghene te hant
mids welken ghebode si u bekant
menich edel man liet sijn leven
die anders ghevanghen waren bleven
men seght seker over waer
dat hertoghe anthonijs ooc al daer
ghevanghen was maer na tghebod
wort hi gheslaghen ontferme u god
sijnre zielen twas scade groot
dat soe dat edel bloet bleef doot
ende dat blijct claerlijc mids das
want doen die hertoghe vonden was
vant menne claerlijc al bloot
seere ghewont ende al int hoot
daer men qualic hadde moghen wonden
in den stride doen hi ghebonden
int hoot hadde die huve fijn
soe hadde dat qualic moghen sijn
maer het ghesciede sijt seker das
na dat hi ontwapent was
hi wart ooc vonden der ic saghen
verre van daer sijn liede laghen
ende ooc verre van der steden
daer si tsamen hadden ghestreden
ooc hebben eneghe gheseit voor waer
die ooc ghevanghen waren daer
dat hi ghevanghen was tier tijt
want sine saghen na den strijt
in ghevanghender hant maer wats ghesciet
si en dorsten hem toe spreken niet
dus ghehinghde god dier plaghen
dat die fransoyse dus neder laghen
die mids hoverdegher maniere
haer ghemein volc haer artsiere
van hen verstieten ende bi hen iet
emmer en wouden laten niet
maer wouden selve metter hant
coninc heinrike van inghelant
vanghen of dooden ende sijn princhiere
ende hem ghehinghen in gheender maniere
dat hi wederomme hadde ghetoghen
ende al ghelaten in haer vermoghen
al dat hi hadde gheconquesteert
in vrankerike na haer begheert
maer die victorie entie zeghe
die en comt niet alle weghe
den ghenen die hebben de meeste macht
maer bi den ghehinghen van gods cracht
die te veel stonden bi sinen volleesten
den minsten hoop ieghen den meesten
victorie ende zeghe heeft verleent
maer wat ons heere daer met meent
ende welc die zake was van dien
dat hijt aldus liet ghescien
beveel ic gode ende niemenne el
maer emmer doch soe meinic wel
dat sonder redene niet en was
dat hijt ghehingde sijt seker das
dese strijt ghesciede dats waer
xiiiic xv ons heeren iaer
des vridaeghs al sonder si
vive ende twintich in octobri
op die feeste hoordic verclaren
van den heileghen martelaren
crispijn ende crispiniane
hoe wel die inghelsce op die bane
verwonnen soe bleef daer nochtan
van harer siden menich man
die hertoghe van yuerick bleef int riveel
entie greve van arondeel
ende meer ander grooter heeren
die in harer helpen weeren
ende van der fransoyse conroot
bleven daer in den stride doot
die hertoghe anthonijs int besorch
van brabant ende van limborch
de hertoghe van baren die heere coen
entie hertoghe van alenchoen
de greve van nevers zijts vroeder
hertoghe anthonijs ioncste broeder
ende ghevanghen soe bleven daer
die hertoghe van orliens dits waer
die hertoghe van bourbon in den nijtspele
ende andere grooter heeren vele
die ic ghenoemen niet en can
ende menich ander edel man
daer bleef vertorden onder voet
die bloeme van vrankerijc sijt vroet
dats die crone als ict vernam
in meneghen iare niet en verquam
maer niet alleene uut vrankerike
uut pikardien derghelike
uut artois ende uut henegouwe
daer menich minsce in dreef rouwe
maer want wi hier van desen stride
alleene rueren te desen tide
om hertoghe anthonijs wille dats waer
soe eest te wetene dat bi hem daer
doot bleven aldus iammerlijc
heer philips ende heer heinrijc
van liedekerke twee ridders vaillant
die scoonste die men erghens vant
ooc bleef daer doot in dat ghevecht
van edinghen mijn heere imbrecht
die men van kestergate hiet
die truwelijc sijn leven liet
daer bi sinen gherechten heere
over drie daghe was dese heere
levende vonden onder die doode
seere ghewont in grooten noode
voerde men hem te simpoel binnen
daer hi noch hadde scoon bekinnen
maer van den bloede was hi bedorven
ende van couden soe verstorven
dat hi daer sterf ende versciet
god huede sijn ziele voor alle verdriet
ooc bleef daer doot een edel man
van fonteines ioncheere jan
van den stamme van henegouwe
te bruessele woonde die ghetrouwe
van huldenberghe bleef daer doot
jan doorsteken in der noot
ooc soe storte daer sijn bloet
heer aelman van schauchines een ridder goet
hi was hoofmeester dat versinne
van der edelre hertoghinne
vrou johannen in harer tijt
ooc sterf hi des seker sijt
hoofmeester des sijt wijs
van den hertoghe anthonijs
daer bleef ooc in den velde
heer diederic van den heetvelde
een ionc ridder ende een coene
ende gherechtich in allen doene
ooc bleef daer in dat verdriet
gobblet die men vosken hiet
wiens wapene dat hadde an
hertoghe anthonijs dedel man
nochtan dwanc hem trouwe ende eere
dat hi half bloot bi sinen heere
tert in den strijt uut coenicheiden
daer hi sterf met bitterheiden
heinric van wouwe die was te claghen
bleef daer ooc int velt verslaghen
ende jan van halle sijt seker das
die van bruessele gheboren was
noch bleven daer knechten coene van live
daer ic die namen niet af en scrive
ooc soe bleef ghevanghen daer
heer jan heere van rotselaer
ende een edel ionghe des sijt wijs
van liedekerke ioncheere cornelijs
heer claus van sinte gorics dits waer
ende jan van glimes bleven daer
beide ghevanghen in den strijt
ende jan coele ter selver tijt
van bruessele gheboren si u bekant
ende meer andre uut brabant
soe dat si alle hoort mi verclaren
die metten hertoghe daer comen waren
doot bleven ochte ghevaen
sonder alleene hebbic verstaen
metten sinen van assche die heere
dat hem eneghe mespresen seere
daer hi met sinen heere tier tijt
niet inne en ghinc in den strijt
ende hi tijts ghenoech was daer
ic hebbe ooc someghen voor waer
ghehoort daer af van assche dien heere
verantwoorden herde zeere
des latic dat bestaen daer ieghen
menich wert tonrechte beteghen
des anderdaeghs al ongheviert
als dinghelsce hadden ghepilliert
die doode daer si tien stonden
ontelliken grooten scat vonden
over alle die groote heeren
die daer doot bleven weeren
ende tbeste hernasch groot ende smal
behielden si te henweerts al
alle dien scat sonder verdraghen
daden si vueren ende draghen
in haer scepe altehant
ende voerdent over in inghelant
ende alle haer doode in corter vuere
worden ghedreghen in een scuere
ende soe vele hernasch openbare
dat het wonder te segghene ware
ende alderhande ander gherochte
dat men niet wel ghevueren en mochte
doen staken zi tvier daer in daer naer
ende lietent te pulvere verbranden daer
maer haer groete heeren voorwaer
die doot bleven waren daer
en lieten si daer niet verbranden
maer vuerdense in haren landen
die doode van der fransoyse zide
bleven ligghende tien tide
op tvelt doot al moeder naect
seere ghewont ende zeere mesmaect
doen die inghelsce waren vertoghen
quamen priesters na haer vermoghen
ende ander knechte met grooten zeere
soeken haren dooden heere
een ieghelijc socht met grooter pinen
tot hi vonden hadde den sinen
deen vant den sinen ende dander niet
den grooten iammer en constic niet
bescriven vertellen sijt seker das
die daer doen te siene was
dus sceidics af te desen stonden
die edel hertoghe die was vonden
van brabant met grooten rouwe
van sinen dieneren ghetrouwe
daer was bi dats waerheit fijn
brueder hector die biechtvader sijn
alsoe ic des hoorde ghewach
soe wert hi opten sondach
vonden drie daghe na den strijt
met rouwe wert hi in corter tijt
te saintpoel ghevuert hoordic verclaren
daer hi gheleit wort in der baren
op alder heileghen avont
wort tdoode lichaem doe ic u cont
ghebracht te dornike in der stede
die bisscop ende die collegie mede
ende alle persoone gheestelike
van der stat van dornike
ghinghen met processien uut
jeghen den lichame soe groot gheluut
en hoorde nie man noch ghescal
want alle die clocken over al
van allen den kerken groot ende cleene
luden tsamen al ghemeene
ende die bisscop voorseit
entie clergie met weerdicheit
gheleiden den lichame weerdichlike
lancs door die stat van dornike
tot buten der poorten manne ende wiven
sach men daer groot iammer driven
des avonts op alder heilighen dach
bracht men te halle doe ic ghewach
den dooden lichame ende al daer
bleef hi dien nacht dat es waer
in die kerke van onser vrouwen
des anderdaeghs met grooten rouwen
voor der noenen met iammerhede
bracht menne te bruessele int stede
ende wort ghevuert hier op merke
rechtevoort in sinte goedelen kerke
daer waren vergadert altehant
die state des lants van brabant
die welke des avonts sonder vertrecken
den dooden lichame daden ontdecken
na dat sine besien hadden daer
ende claerlijc bevonden voor waer
dat het doode lichaem was sijts wijs
haers heeren hertoghen anthonijs
daden sijt met grooter iammerheit
weder bedecken met weerdicheit
men dede des avonts ic seker ben
vigilien ende exequien
solemptlijc in sinte goedelen kerke
het weende al papen ende clerke
des anderdaeghs opten sondach
drie in novembri dat men sach
den dooden lichame rechtevoort vueren
binnen der vriheit van der vueren
daer dede men misse heerlike
ende exequien temelike
na behoorlike betame
doen wort die doode lichame
met groten drucke dats sonder si
ende met vele tranen van die daer bi
omgaens stonden begraven daer
in sinte jans choor recht bi alnaer
van simpoel siere eerster vrouwen johanne
in presentien der goeder manne
der drie staten van brabant
ende der edelre si u bekant
ende der ghedeputeerde mede
der vriheiden ende der goeder stede
slants van over mase tier uren
die na der voorseider sepulturen
deen metten andren tsamen
alle weder te bruessele quamen
versament sijnde doe ic ghewach
opten selven derden dach
van novembri sonder verdraghen
wert bi hen zamentlijc overdraghen
dat inghelbrecht greve van nassauwe
een edele man ende ghetrouwe
heere te leck ende te breda
ende heer heinric dit versta
van berghen een edel heere fijn
heere te grimberghen ende te melijn
met haren zeghelen sonder sparen
souden toesluten ende bewaren
alle die kisten ende cameren al
des hoofs van brabant groot ende smal
op coudenberch te bruessele int stede
desghelijcs alle die kisten mede
de welke si te dien stonden
binnen willem blondeels huse vonden
want die juweelen des sijt wijs
van den hertoghe anthonijs
daer waren alle tmeeste deel
alsoe die voorseide willem blondeel
was des hertoghen in ware dinc
eerste of overste camerlinc
dus soe hebben die voorsede
greve van nassouw ende heer heinric mede
van berghen ghedaen doe ic ghewach
opten voorseiden derden dach
van novembri sonder verlaten
bi overdraghe van den drie staten
al brabant mach wel claghen zeere
die doot van den edelen heere
want die hen scadelijc was ter doot
hadde moghen die heere groot
ghevanghen bliven ende ransoeneeren
die scade en hadde niet twee peeren
te tellen gheweest maer dit mesval
in langhen men niet volclaghen sal
hadde hi noch moghen regneeren
hi hadde gheweest een heere der heeren
ende ghevreest ende seere ontsien
noch niement en was alsoe ghesien
die crone te houdene in haer eere
als hertoghe anthonijs dedel heere
hadde hem god gracie ghegheven
dat hi langher hadde moghen leven
maer wat helpet hets om niet
hets god die alle dinc voorsiet
hi weet den oorbore ende niement el
die maeght dier dingel gabriel
die groete brachte uut shemels trone
ende jhesus haer ghebenedide sone
door sijn gloriose bitter doot
behoede die ziele voor alle noot
ende verhoegh se in sijn ewich rike
seght amen alle samentlike
na der voorseider sepulturen
hertoghen anthonijs ghedaen ter vueren
alsoe ghi vore hebt ghehoort
keerden die staten rechtevoort
des lants van brabant ende met hen
die edele ic seker ben
ende die ghedeputeerde mede
der vriheiden ende der goeder stede
slants van over mase tier tijt
te bruessele binnen des seker sijt
des selfs avonts alsoe als ghi
dat hebt ghehoort in novembri
den derden dach dits seker waer
ende des andren daeghs daer naer
viere in novembri notabelike
aldaer vergadert ende ripelike
met malcanderen ghewooghen zeere
tgroot verlies van haren heere
ende die ontellike scade groot
die si bi hertoghen anthonijs doot
haers liefs heeren hadden ontfaen
ende met zeeregher herten daer af ghedaen
menichvuldeghe claghe onderlinghe
haren rouwe vernuwet na die dinghe
hebben si ten utersten rechte voort
alsoe der wijsheit toebehoort
dien overtolleghen druk voorseit
met redeliker besceedenheit
ghetempereert ende gode van dien
ghelooft ghedanct ende aenghesien
dat na haren heere voorscreven
twee ionghe sonen waren bleven
daer af dat zi en lieghe u niet
den oudsten dien men jan hiet
overdroeghen eendrachtelijc
voor prince ende heere samentlijc
alle te houdene si u bekant
van den lande van brabant
ende van over mase daer toe
maer want die oudste sone al doe
noch ionc was ende niet beiaert
beduchten die wise vroede ter vaert
dat menich op hem soude grimmen
ende pinen ieghen hem te climmen
die sinen vader na haer vermoghen
aenloeghen ende haer knien boghen
dus hebben si ghemerct mids dien
die trouwe ende vrientscap aenghesien
die si altijt hebben ghehat
met malcanderen ende dat
voeden willen ende onderhouden
om dat si ewelijc bliven souden
in trouwegher vrientscap onghesceiden
onghesondert in eendrechticheiden
te gader voortane talder tijt
om eere oorbore ende profijt
hertoghen jans in alder wise
des oudsten soons shertoghen anthonise
wilen haers heeren si u bekant
ende sgemeins lants van brabant
ende hebben alsoe in goeder trouwen
deen den andren ghelooft tonderhouwen
ende in zekerheiden ghesworen wilt verstaen
ten heileghen ewelijc voortaen
durende in eendrechticheiden
onghesondert ende onghesceiden
bi een te blivene verstaet den sen
ende ocht den lande oft eneghen van hen
last of commer enegherande
den heere aengaende of sinen lande
toe quame die andere sonder aflaen
die souden helpen wederstaen
met live met goede met alder cracht
bi een bliven na al haer macht
sonder daer ieghen in gheender manieren
onscout te suekene eneghertieren
ende waert soe dat iemant
van hen in den lande van brabant
ocht van over mase wie hi waer
oft enich persoon singulaer
binnen den lande voorseit gheseten
hier ieghen dade daer ment mocht weten
ghinghe of riede of ware rebel
in eenegher maniere dat zi dat wel
den ghenen of die ghene mede
die dat dade ocht doen dede
bedwinghen souden ende helpen dwinghen
ende alselc hebben in allen dinghen
dat hi ocht si met goede met liven
hier bi souden moeten bliven
sonder sceiden sonder aflaten
ia soe verre als die prelaten
daer inne mochten verbinden hen
na recht ende ten utersten
hebben si ghelooft te houden
deen den andren sonder ophouden
elcs anders privilegien
charteren rechten usagien
costumen ende herbringhen
sonder erghelist in oorconde der dinghen
ende ghetughenesse van desen
onder den datum voorghelesen
hebben si met grooter lieve
hier af doen maken opene brieve
die beseghelt sijn ic seker ben
van xii abdten ende met hen
hondert ende xv met eeren
greven banrotsen ridderen heeren
edelen ende die goede stede
lovene ende bruessele mede
antwerpen zeghelde met te richt
shertoghenbossche ende maestricht
thienen leeuwe nivele diest daerna
herenthals liere arschot breda
sichenen berghen opten zoom
steenberghen gheldenaken neemt goom
limborch valkenborch ende daelhem
rode wassenberghe ende met hem
ghanghelt mille vucht kerpen terstont
loemeshem ende spremont
voor hen ende dandere smael steden
des lants van brabant ende vriheden
na dit verbont altehant
die drie staten slants van brabant
entie edele ende die steden met
der lande van over mase dat wet
hebben verstaen met snellenkeere
om hertoghe janne haren heere
die doen ter tijt sijt seker das
omtrint xiii jaer out was
een goet regiment sonder verlaet
ende enen tameliken staet
te ordineerene alsoe dat hi
in eeren mocht leven maer want zi
die persoonen niet en conden overcomen
die daertoe souden sijn ghenomen
met samentliker eendrechticheit
soe hebben hen die state voorseit
ten utersten alsoe bedacht
die auctoriteit ende macht
over te ghevene in de hant
den vii hootsteden van brabant
te wetene lovene bruessele mede
antwerpen bossche thienen der stede
leeuwe ende nivele om sonder verlaten
te noemen uut den drien staten
die tbesorch ende tbewint
hertoghen jans ende tregemint
van sinen lande souden draghen
mids dien hebben sonder verdraghen
die ghedeputeerde sonder begheven
van den vii steden voorscreven
xi persone ghenoempt met enen consente
toten besorghe ende regemente
twee prelaten drie baenrotsen twee ridderen
ende vier gheborteghe poorteren
als met namen verstaet den sen
heere janne van hafflighem
ende van tongerloo heere janne
twee abdte twee wise manne
ende heere thomase met hen
heere te diest ende te sichenen
borchgreve van antwerpen alsoe wale
ende heere janne heere van wesemale
ende van faleys si u bekant
erfmarscalc van brabant
ende heere heinrike in trouwen fijn
heere van grimberghen ende van melijn
baenrotsen alle samentlike
ende van heverle heere heinrike
van brabant erfcamerlinc
ende heere heer jan dits ware dinc
van huldenberghe twee riddren vri
ooc was daer ghenomen bi
raisse van graven van maleine heere
woonende te lovene ende daer toe meere
reinere moers van bruessele der stat
ende van antwerpen verstaet dat
claes van steelant sekerlijc
ende van weerthusen heinrijc
van shertoghenbossche ende na sijn doot
wort ghecoren segghic u bloot
een ridder ghestelt in sijn stat
heer diederic de roevere ende na dat
dese voorseide elve met consente
ghecoren waren ten regimente
ende ten besorghe des sijt ghewes
des lants van brabant soe voorseit es
namen sijt ane alsoe wel
sonder commissie ocht ander bevel
tbesorch te hebbene ende tbewent
van hertoghe janne ende tregiment
van sinen lande ende sonder verlaet
ordineerden zi hem enen staet
van sijnder herberghen ter stont
ende si daden dat si u cont
alle zaken van doen voortan
tot dat ontfanghen was hertoghe jan
onder haers selfs zeghele zonder si
ende desghelijc ontboden zi
alst hen oorbore dochte te hant
die drie state van brabant
voort daden si alle zaken daer neven
dienende ten regimente voorscreven
ooc daden si maken dat segghe ic di
xxv ende xxvi in novembri
een scoon inventarijs
van allen den juweelen sijts wijs
ende cleenoden die si vonden daer
in der capellen ende elswaer
in de cameren si u bekant
te coudenberghe op thof van brabant
ende desghelijcs van dat si vonden
te willem blondeels huse tien stonden
in cameren in kisten hoort mi verclaren
die als ghi hoordet bezeghelt waren
van den greve van nassouw dits waerhede
ende van heer heinric van berghen mede
bi bevele der staten van brabant
van welken inventarijs tehant
die steden van brabant te harer vramen
copien te henwaerts overnamen
op dat die lande voorghenant
van over mase ende van brabant
te voorder van last ende van scaden
mochten verhuet sijn ende ontladen
wort ten vervolghe opgheheven
van den xi regeerders voorschreven
een dachvaert te tricht altehant
tusscen hertoghe janne van brabant
ter eender siden ic seker ben
ende hertoghe janne van beieren
elect van ludeke tien tiden
ende sinen vrienden ter ander siden
tot dier voorseider dachvaert
van der staten weghen ghesonden waert
van brabant dat verstont ic soe
mijn heere die abdt van tongherloe
heer heinric van berghen dats waerheit fijn
van grimberghen heere ende van melijn
ende van schoenvorst ioncheere jan
borchgreve van montjouw ende voort an
van heverle heere her heinrijc
gielis die rike derghelijc
commoyngmeester dit verstaet
der stat van lovene ende als raet
der selver stat dit wilt ghelooven
heinric van der borchoven
daer waren van bruessele der stede
jan mennen ghysbrecht pipenpoy mede
schepenen beide ende met hen
jan van coudenberghe verstaet den sen
ende jan de hertoghe die beide te waren
raetsliede der stat van bruessele waren
van antwerpen soe waren daer
heer gheldolf van der zennen dats waer
riddere ende van den houte jan
scepenen beide hout u daer an
heimeric groy die was daer met
als scepene van den bossche dat wet
meester jan bont zi u vercleert
in beiden den rechten licencieert
meester peeter de beckere hoordic verclaren
die meesters der rekencamere waren
ende als secretarius doe ic u cont
van dynter meester emont
ende van weghen soe waren daer
mijns heeren van ludike dat es waer
op die selve dachvaert ghesonden
heer hacke te dien selven stonden
van outhoesden die was
tresorier sijt seker das
mijns heeren van ludike verstaet dit stuk
heer jacob groy heer arnt buck
canonic ende zeghelare int perlot
van ludeke ende heer jacob chabot
meiere van ludeke hout u daer an
ende van den roetsen heere heer jan
vooght van fleron scepen mede
van ludeke der goeder stede
als rentmeester was daer met hem
heer diederic van hoekelem
sijn raetsliede alle ooc waren daer
van des capittels weghen dits waer
heer wouter van mosmael ter selver saken
van henegouwe archidiaken
heer gielis wijnants sijt seker das
heer peeter van steine die proost was
tot eycke die beide hoordic verclaren
canonike van ludike waren
van der stat weghen waren daer
van ludike dits zeker waer
willem voirle ende heinric coene
scepenen beide ten selven doene
bi desen commissarissen
ende ghedeputeerden met hen
wort overdraghen sonder si
seventien daghe in decembri
ende ghesloten eendrechtichlijc daer
int voorscreven ons heeren iaer
xiiiic xv dat men over al
in den lande van brabant ghebieden sal
ende van over mase sijts vroet
beide op lijf ende op goet
dat uten lande ghenoemt hier vore
niement daer uut daer in daer dore
en scadechde dit was goet ende scoon
den lande van ludike noch van loon
ende tselve men ghebieden sal
int lant van ludike overal
ende van loon des sijt vroet
dat niement op lijf ende op goet
uten selven lande ghenoemt vore
weder daer inne noch daer dore
en scadichde tot enegher stede
den lande van brabant noch ooc mede
van over mase desghelike
ende waer men bevonde arm of rike
binnen eneghen lande van desen
jemene daer scade af ware gheresen
den anderen enichsins groot of smal
dat men dien aentasten sal
vanghen ende houden altehande
als oft ontsegghende viande
sheeren waren dit wilt verstaen
daer si onder worden ghevaen
ende dat die amptliede onverbolghen
ende ondersaten selen moghen volghen
van den enen lande in ander palen
haer viande vervolghen ende verhalen
houden ende bescudden haer have
ende die amptliede selen daer ave
ende ondersaten hoort mi verclaren
des lants daer si vervolght waren
den ghenen die dit vervolgh deden
bistaen met ghetrouwicheden
om die mesdadeghe te hant
te vanghene ende in zekeder hant
ten naesten gherechte te leveren saen
daer onder dat si worden ghevaen
om daer over te worden een voor al
gherecht alsoet behooren sal
als nu die drie staten voorseit
slants van brabant eendrechticheit
hadden ghemaect samentlike
ende dlant van over mase desghelike
hen tsamen gheknocht soe ic ghevroede
om samentlijc met live met goede
bi hertoghe janne ghestentichlijc
haren heere te blivene ende desghelijc
bi malcanders rechten si u vercleert
ende si hadden gheordineert
xi persoonen om den staet haers heeren
ende sijn lant wel te regeeren
ende si soe ghi hoordet vermonden
metten lande van ludic waren verbonden
op die dachvaert gheleist te tricht
begonden die drie staten te richt
te sprekene als wise manne
op dontfankenesse van hertoghe janne
ende op die poente alsoe houde
die hi tsier incomst gheloven soude
soe dat die steden si u bekant
van den lande van brabant
seker poente begheerden tharen gherieve
te hebbene in die incomstbrieve
toten ouden poenten hout u daer an
maer want die voorseide hertoghe jan
seere ionc was overdroeghen te hant
die drie staten van brabant
dat sine alsoe ontfanghen souden
met selken brieven dit wilt onthouden
ende gheloften in alder wijs
als wilen hertoghe anthonijs
tsiere incomst gaf ende gheloofde mede
op dat niement met rechte en sede
dat si haren ionghen heere
iets iet daden gheloven meere
dan sijn vorders hadden ghedaen
ende als die staten wilt mi verstaen
des alle waren samentlijc
overcomen eendrachtichlijc
soe twivelden si wel ghereet
of die ghelofte ende die eet
die hertoghe jan soude doen te hant
vast ghenoech soude sijn voor tlant
ghemerct ende aenghesien mids das
dat hi noch onmondich was
mids dien sonden si bi avise
aen groote clerke ende aen wise
van rechte die daer op screven ghereede
dat hi hem met sinen eede
wel verbinden mochte te hande
dat hi die rechte van sinen lande
ende ordinantien ghemaect met vlite
tot sijns ende sijns lants profite
houden mochte in vasticheiden
niet te min om meerder sekerheiden
gheloofde hertoghe jan soe houde
hi vijftien iaer out sijn soude
binnen drie maenden daer na ghereet
onbegrepen van nuwes sinen eet
weder te doene in al sijn lant
ende alle haer rechten si u bekant
charteren privilegien
costumen statuten usagien
ende herbringhen confirmeeren
ende vesteghen hoordic vercleeren
met zeghelen met brieven hier op ghist
in bester vormen sonder arghelist
ende waer hi in ghebreke daer van
ende hijs niet en dade als dan
dat dan sijn liede ghemeinlijc
sijns lants van brabant samentlijc
ter stont alsdan voor alle dinghen
van selker gheloften ende huldinghen
sekerheiden ende eede wilt verstaen
als si hem souden hebben ghedaen
verlaten souden sijn na desen
ende niet daer in ghehouden wesen
maer daer of vri sijn los ende quijt
ende onbededinght talre tijt
daer af bliven wilt mi verstaen
van hem ende een iegheliken voortaen
voort bekinde hi ic seker ben
dat hij op dese conditien
voeghen ende voorwaerden verstaet tbediet
van sinen lieden ende anders niet
van brabant ontfinghe zekerheiden
ende eet van ghetrouwicheiden
des toorconden gaf hiere af brieve
te bruessele int stat met grooter lieve
int iaer ons heeren doe ic ghewach
xiiiic xv den dertiensten dach
van ianuario na costume te hant
ende scrivene shoofs van brabant
des anderdaeghs opten dijnsdach
xiiiisten
 ianuarij daert menich sach
wort hi ontfanghen hier op merke
te lovene in sinte peeters kerke
ende daer na dede hi wel ghereet
op der stat huus sinen eet
sdonderdaeghs daer na doe ic ghewach
in ianuario den xvisten
 dach
wort hertoghe jan met grooter eere
te bruessele ontfanghen over heere
ende ghehult met waren woorde
ende deder eet alsoet behoorde
des donderdaeghs daer na alsoe
xxiiisten
 in januario
wort hi tantwerpen ontfaen
ende des maendaeghs daer na saen
tshertoghenbossche met weerdicheden
ende alsoe voort in dander steden
als hertoghe jan des sijt ghewes
alomme ghehult ende ontfanghen es
confirmeerde hi dordenantie algader
die onlancs na die doot sijns vader
die drie staten van brabant
overdraghen hadden si u bekant
ende ghemaect eendrachtichlijc
ende alle tghene desghelijc
dat die xi persoone wel gheraect
die bi den drie staten waren ghemaect
ende tot sinen besorghe ghecoren
ende regemente als ghi mocht hooren
ende sijns lants wilt verstaen
tot dier tijd toe hadden ghedaen
houdende dat van weerden al
ghelijc ocht hijt groot ende smal
selve ghedaen hadde ende gheordineert
voort onthielt hi onghecesseert
die xi persoone ten rade sijn
ende met hen dats waerheit fijn
meester janne bont in den rechten beide
licentieert dit es waerheide
dit ghesciede int selve iaer alsoe
viere ende twintich in februario
na costume des scrivens si u bekant
van den hove van brabant
dese xi regeerders met goeden attente
binnen den tide van haren regemente
die wile si sonder commissie alleene
uut bevele van den staten ghemeene
regeerden dat dit elc versta
ende bi commissien daer na
van hertoghe janne als es verclaert
hielden meneghe dachvaert
metten ludekeren minnelijc
metten gelderschen ende desghelijc
metten greve van vernenborch met weerden
van moerse ende van sarweerden
ende metten greve van blanckenhem
ende meer andere onder hem
taken te tricht hier op merke
tsintruden te halen te herke
tshertoghenbossche met wijsheden
ende tanderen plaetsen ende steden
alsoe dat si in allen siden
tlant binnen haren tiden
met voorsienegher wijsheden
hielden in rasten ende in vreden
hets tijt dat men nu spreken moet
van der edelre vrouwen goet
elizabetten wijs van zinne
van lutzenborch hertoghinne
hertoghen anthonijs leste vrouwe
die dooghdelic was ende ghetrouwe
daer wi na hertoghen anthonijs doot
af en hebben vermaent clein noch groot
dese edele vrouwe was tier tijt
dat die hertoghe bleef inden strijt
op tslot te turnhout si u bekant
die staten des lants van brabant
scicten tot haer sonder verlaet
een notabel ambassiaet
ende daden claghen met grooten zeere
die doot van haren lieven heere
ende troosten die vrouwe alst behoorde
met meneghen temeliken woorde
ende met behoorliker maniere
ende seiden haer toe alsoe sciere
van den drie staten weghen houde
dat mense vueren ende houden soude
ter plaetsen daert haer si u bekant
best ghenoeghde binnen brabant
om haren staet eerbaerlike
te houdene ende temelike
soe dat die vrouwe in haer ghedochte
billics te vreden wesen mochte
dus brachten dambassiatoers met minnen
die edele vrouwe te bruessele binnen
daer bleef si enen tijt na tgone
bi hertoghe janne anthonijs sone
haren stiefsone hout u daer an
die welke voorscreven hertoghe jan
achtervolghende met minlicheit
datter vrouwen toe was gheseit
van weghen soe ic u dede bekant
der drie staten van brabant
presenteerde haer te houdene te harer lost
binnen siere herberghen op sinen cost
met selken heerliken state als hi
haer in een cedule segghic di
dede overgheven bescreven claer
ende oft haer niet ghenoeghde tswaer
met hem te woonen in die herberghe sijn
soe offerde hi haer in trouwen fijn
een huus te doene in corter tijt hueren
te bruessele of die borgh ter vueren
te openen sonder verlaet
om daer te houdene haren staet
daer toe hi haer des iaers wel houde
vijf dusent croonen gheven woude
ende bi haer soude sijn te haer eere
die vrouwe van hooghstraten ende meere
die vrouwe van breda tier wile
entie ioffrouwe van maignile
ende noch een vrouwe na haer ghenoeghen
of ioffrou die haer soude ghevoeghen
maer daer was uutghesceiden doe
die vrouwe boots ende daer toe
daneels wijf van ranst ter waerheit
die mijn heere entie drie staten voorseit
van brabant in gheender maten
bi haer niet en wilden laten
om seker redenen wille dit verstaet
dit was al bi mijns heeren raet
van bourgognen gheexamineert
oversien ende ghevisenteert
ende ooc bi someghen met goeder stade
van mijnre voorseider vrouwen rade
van lutzenborch dat segghic dich
als bi den ghebrueders van ghimnich
ende anderen dien de staet van desen
notabel ende heerlijc dochte wesen
hier na soe quam cort na dat
binnen bruessele der goeder stat
van brighe hertoghe lodewijc
ende van legnitz derghelijc
ooc quam daer met in dit berec
heer willem hase van waldeck
van zeletitz soe was hi heere
rade ende daer toe meere
peeter wacker quam met hen
hofscriver des alder doorluchtichsten
vorsten heere zeghemont
roomsch coninc doe ic u cont
ende coninc van hongheren derghelijc
ende hebben van sijner ghenade rijc
brieve van gheloove ghepresenteert
den drie staten si u vercleert
slants van brabant die eens deels waren
te bruessele versaemt hoordic verclaren
sesse in meerte op enen vridach
int jaer voorscreven als men sach
xiiiic xv bescreven staen
na ghewoonte des scrivens wilt verstaen
des hoofs van brabant sonder si
mids welken gheloofbrieven si
wiselijc met goeden staden
van des roomsch conincs ghenaden
op hebben ghedaen dits ware dinc
dat die voorseide roomsce coninc
den drie staten met goeder moete
ontboden heeft sijn vriendelike groete
ende datse die coninc uut trouwen
ghesent hadde aen miere vrouwen
sijnre nichten om hare
te troostene in harer ellenden sware
ende in harer grooter droefheit
voort dancten si den drie staten voorseit
van sconincs weghen der goeder trouwen
van datse mijnder voorseider vrouwen
goedertieren ende goetelijc
gheweest waren ende vriendelijc
biddende voort met grooten begheren
dat sijt soe wilden continueren
voort soe daden si op te hant
want thertoghedom van brabant
met rechte alsoe si seiden claer
den roomscen coninc toehoorende waer
van des rijcs weghen ende ooc dit ghisse
van erfeliker versterfenisse
van weghen sijns ooms dat meinden si dus
wilen hertoghe wencelaus
soe begheerden si dat sonder verlaten
hen houden wilden die drie staten
aen den roomscen coninc min no meere
als aen haren rechten heere
ghelijc die selve coninc voorscreven
dat dicke te kinnen hadde doen gheven
wilen hertoghe anthonise ter waerhede
ende ooc sinen vrienden mede
ende hier af soe begheerden si
een antwoorde dat segghic di
ende baden den drie staten op minne
hen te bewisene alsoe hier inne
alsoe dats hem in sijn ghedochte
die roomsce coninc bedanken mochte
hier op wort hem wel ghereit
van der drie staten weghen voorseit
bi meester janne bonten dat segghic di
ter antwoorden ghegheven dat si
die poenten hadden verstaen int clare
maer want groot ende lastelijc ware
die zake die si op hadden ghedaen
ende zunderlinghe ghinghen aen
die saken in allen keere
hertoghe janne haren heere
sinen lande ende sijnre heerlijcheit
soe souden si die poenten voorseit
hertoghe janne in allen dinghen
ende sinen ghemeinen lande aenbringhen
want die drie staten volcomelijc
daer niet en waren samentlijc
ghemerct dat van den hooghsten state
daer niet en waren dan vier prelate
ende luttel baenrotsen mede
ende niet meer dan vier stede
op dat hertoghe jan met staden
hem ripelic daer op mocht beraden
ende bespreken neemt des goom
met hertoghe janne sinen oom
van bourgognen in corten daghen
ende met anderen sinen maghen
heeren ende vrienden alst behoort
ende met sinen lande voort
ende ghedaen sijnde die dinc
si souden den voorseiden coninc
op alle die poenten sonder vergheten
een antwerde laten weten
soe si eerst mochten sonder waen
meinende altoes voort aen
tghene te doene hoort mi verclaren
dat si sculdich te doene waren
ende aldus soe sijn ongheloghen
die ambassiatoers omme ghetoghen
bi des conincs moghentheit
na desen es die vrouwe voorseit
elizabeth hertoghinne
van lutzenborch dit versinne
ghebleven enen tijt na tgone
bi hertoghe janne haren sone
in sijnre herberghen te bruessele binnen
met eerliken state wilt versinnen
die haer was gheordineert
als ic u vore hebbe vercleert
hoe wel datten voorseiden staet
mijn vrouwe aenveerde sonder verlaet
ende sceen daer met te vreden sijn
ende achtervolghede eenen termijn
soe nam si nochtan cort daer nare
die voorseide vrouwe boots bi hare
ende die joffrou van ranst daer met
jeghen dordinantie die haer gheset
ter eeren was in haren staet
ende alst mijn heere ende sijn raet
ende tlant van brabant min noch meere
ghedooghen en wouden in gheenen keere
soe heeft ten utersten verstaet dat
mijn voorseide vrouwe liever ghehat
minen voorseiden heere dit es waer
ende sijn hof te latene claer
dan van der vrouwe boots te sceiden
ende der joffrouwe van ranst dien beiden
twelke mijn heere dat verstaet
met weenenden ooghen noch sijn raet
haer te voeten vallende tien stonden
gheenszins afghebidden en conden
si en ghinc uut altehant
mijns heeren hove van brabant
te bruessele ende streec dits abuus
in voorseider vrouwen boots huus
van daer es si wilt mi verstaen
heimelic tot halle ghegaen
tot onser vrouwen ongheloghen
van daer es si voort ghetoghen
int lant van lutzenborch te hant
sonder weder te comene in brabant
niet min si screef op tgone
aen die raetsliede van haren sone
hertoghe janne van brabant
dat si haestelijc te hant
riden moeste voor alle dinghe
om groote zaken zunderlinghe
die haer vore waren comen
welke si niet en hadde vernomen
noch en wiste met allen niet
ter tijt dat si van bruessele sciet
ende bat hen vriendelijc om tgone
dat si aen haren lieven sone
hertoghe janne haer ontcout deden
dat si soe roekeloos was ghesceden
sonder oorlof te nemene segghic di
aen hem doch emmer hoopte si
hem weder te siene cortelinghe
welke brief verstaet die dinghe
was ghescreven te halle alsoe
xvii daghe in julio
int iaer ons heeren sijts ghewesse
xiiii tiene ende sesse
te wetene es ter selver tijt
dat hertoghe anthonijs in den strijt
verslaghen bleef alst voorseit es
was hertoghe jan sijt seker des
van bourgognen sijn oudste broeder
in bourgognen des sijt vroeder
entie greve van charloos
was in vlaendren doen altoos
die welke greve si u bekant
mids dat sijn vader was van der hant
in bourgognen te dien stonden
heeft na hertoghe anthonijs doot ghesonden
sijns ooms herde eerbaerlike
den bisscop van dornike
met meer anderen altehant
aen hertoghe janne van brabant
sinen neve ende derghelike
aen dien drien staten troostelike
die te troostene in haren zeere
ende om te vermanene meere
die drie staten ooc voort an
dat si den voorseiden hertoghe jan
hertoghen anthonijs oudsten sone
over heere ontfienghen ende al tgone
hem daden dat si in allen keere
sculdich waren te doene haren heere
sonder enich vertrec meer no min
behoudelijc altoos daer in
hertoghe janne sinen oom
trecht van der momborien neemt goom
op twelke antwerden altehant
die drie staten van brabant
dat si met goeder voorsienicheit
op die ontfenkenesse voorseit
van hertoghe janne met ernste fijn
tsamen versaemt hadden ghesijn
ende meinden hem te doene wilt weten
als goede ghetrouwe onderseten
sculdich waren in allen keere
te doene haren gherechten heere
behoudelijc altijt verstaet den sen
rechten statuten privilegien
des lants van brabant wilt verstaen
dese antwerde hebben si ontfaen
ende sijn daer met ghesceiden van
bruessele ende doen hertoghe jan
ontfanghen was in corten stonden
daer na heeft wederomme ghesonden
sijn oom van bourgognen sonder verlaet
een notabel ambassiaet
den bisscop van dornike
den heere van sint joris desghelike
den heere van antry ic seker ben
heer reinier pot ende met hem
van frumelles meester simoen
daer was ooc met ghesonden doen
van reisinghen meester jan
ende desghelike hout u daer an
meester jan van der keytelle
de welke was een wijs gheselle
ende na dat dese waren ghesceiden
van bruessele quam sonder verbeiden
in sijns selfs persoone die hertoghe jan
van bourgognen met meneghen man
te bruessele ghereden ende dede saen
versueken als dander hadden ghedaen
van sinen weghen die momborie
tregement ende die vooghdie
eeschte ende begheerde die te hant
van hertoghe janne van brabant
ende sinen landen met corten woorden
segghende dat die toebehoorden
alse naesten levenden des neemt goom
hertoghe janne sinen oom
alsoe wel na den bescrevenen rechte
als na der ghewoonten of lantrechte
up welc versoec sonder verlaten
seker dachvaerde bi den drien staten
ghehouden worden dat segghic di
ende ten utersten gaven si
ter antwerden als van dien
dat si ghewoghen ende aenghesien
hercomen ende ghewoonlijcheit
van den lande ende van der heerlijcheit
van brabant dat si van ouder tijt
herbracht hadden des seker sijt
ende ander redenen soe mi dochte
ende besceet datter toe dinen mochte
behouden hare eeren sonder si
hulden ende eeden die welke si
hertoghe janne van brabant sonder waen
ende sinen lande hadden ghedaen
ende sonder te vercortene in dien dinghen
hem of sinen nacomelinghen
of sinen lande in eneghen keere
dit alles haren gheboornen heere
als goede ghetrouwe ondersaten
sculdich sijn te doene sonder aflaten
sonder iemande anders enegherande
van hem ocht van sinen lande
te kennene enegherande bewent
momborie ocht regement
het en ware dat zake dat si
met beter redenen daer bi
ende beteren besceide van desen
van contrarien worden onderwesen
na den rechte si u bekant
van den lande van brabant
van welker antwerden sijt zeker das
die hertoghe niet te vreden en was
van bourgognen des seker sijt
ende men seide te dier tijt
dat jonker jan van montjouwen
diet meeste bewint plach te houwen
bi hertoghe anthonise segghic u bloot
ja eene wile tijts voor sijn doot
trooste ende verwecte hout u daer an
van bourgognen den hertoghe jan
te eiscene die momborie
ende te crighene die vooghdie
hopende dat hi hebbic vernomen
bi dien middele hadde moghen comen
ten regemente si u bekant
hertoghen jans van brabant
daer hem die voorseide drie staten
van brabant buten hadden ghelaten
om dit te verwervene leende hi juust
vc cronen ende xii duust
van bourgognen den hertoghe jan
mids desen en was die edel man
gheensins ghepayt noch te vreden
der antwerden die de drie staten deden
alsoe ic u boven verclaerde
maer het worden noch ander dachvaerde
ghehouden met goeden avise
met hertoghen jans commissarise
den welken met alder guetlicheit
van der drie staten weghen voorseit
slants van brabant volcomelijc
wort onderwesen properlijc
dat die voorseide heere
van bourgognen min noch meere
redene noch actie en hadde twint
die momborie of tbewint
te eiscene in enegher maniere
mids den redenen volghende sciere
hier na bescreven segghic di
in den eersten en mochte hi
die niet eiscen dat was slecht
na ghemein ghescreven recht
aenghesien int openbare
dat hi selve een ridder ware
dienende altoos daghelijc
ter wapenen alst es blikelijc
ter hoeden ende bewaernessen
ende ter bescermenessen
ende oorbore van den ghemeinen goede
ende alselke ridders dit ghevroede
na den ghemeinen rechte ongheloghen
gheen mombore sijn en moghen
op dat si tot eneghen tiden
bi der occupatien der momborien
niet en versumen hier op ghisse
erghens die bescermenisse
van den lande groot of cleine
of der armer liede int ghemeine
daer si toe sijn gheordineert
maer daer ieghen mocht worden gheallegheert
dat alsulke ridders voor ghelesen
wel moghen vermomboren ionghe weesen
diere vaders ridderen waren haers ghelike
alsoe hertoghe anthonijs was dats blikelike
ende bi dien en mocht men in gheenen sinnen
daer mede hertoghe janne ontkinnen
die momborie sijns ionghen neven
ende daerom es hun te kennen ghegeven
een ander redene in den rechte ghefundeert
soude ooc die hertoghe vore vercleert
van bourgognen mombore wesen
sijns neven van brabant vore ghelesen
dat ware alleene dit ghevroede
om der naerderheit wille van bloede
ende aldus verstaet den fijn
soude hi een wettich momboor sijn
die welke na al ghescreven recht
die administratie ende berecht
van selker momborie sijts ghewes
sculdich te aenveerdene es
bi den decrete des sijt vroet
van den rechtere daer hi voor setten moet
volcomen cautie ende borghen
om profijt te doene ende te besorghen
dat hi achterdeel groot noch smal
oft scade den ionghen doen en sal
dien hi vermomboren sal aldaer
ende alselke borghen souden swaer
te vindene sijn hoort mi verclaren
die goet ghenoech den hertoghe waren
van brabant na siere heerlijcheit
ghemerct dat na die gheleghentheit
ende heerlijcheiden wats ghesciet
sier landen clein liede emmer niet
goet ghenoech daer vore en weeren
ende vorsten princen ende groote heeren
buten shertoghen lande gheseten
van brabant sal men die waerheit weten
en waren hem na sijn ghevoech
daer vore ooc niet goet ghenoech
ghemerct dat hi niet lichtelijc
sijn scade aen hen dats blikelijc
sonder groten commer dats waer bediet
en soude connen verhalen niet
ten andren soe en hadde hi
gheen redene die momborie
te eiscene dat si u bekant
na die costume van brabant
na de welke edele dats waerheit fijn
kindere die volcomelijc out sijn
xii jaer of sijs begheeren
haer selfs goet moghen regeeren
sonder haren danc van desen
van iemanne vermomboort te wesen
ende die costume was dats slecht
met vonnesse vercleert over recht
in den lande van brabant dats waer
ende want hertoghe jan dan waer
xiii iaer out volcomelijc
soe en mocht sijn oom dats blikelijc
van bourgognen die edel man
jeghen sinen wille dan
hem vermomboren in gheenen keere
ooc en waest ghesien noyt eere
dat een hertoghe van brabant sijt seker das
van sinen maghen vermomboort was
maer soe wanneer si u bekant
een hertoghe van brabant
jonc was onder die iaren sijn
regeerdi sijn lant verstaet den fijn
bi rade der gheenre si u vercleert
die daer toe worden gheordineert
van slants weghen wiseliken
ende dat mach claerlijc bliken
bi hertoghe godevaerde sijt seker das
den derden die gheen iaer out en was
ter tijt dat sijn vader sterf
die int iaer ons heeren die doot verwerf
xic xliii si u verclaert
die welke gheregeert waert
bi heer heinrike den heere waerde
heere van diest ende bi heere gheeraerde
heere van weesmale ghetrouweleke
ende heere jan van bierbeke
heere aernde van wemmele daer met
die van slants weghen gheset
daer toe waren ende ghecooren
desghelijcs soe moochdi hooren
int jaer ons heeren dats waerhede
xiic ende lx mede
sterf die derde hertoghe heinrijc
van brabant ende liet desghelijc
sijn kindere ionc ende onbejaert
daer af die greve onghespaert
van ghelre ende ooc sijn broeder
die bisscop van ludic sijts vroeder
ende van doringhen die lantgrave
ende elc van hen woude daer ave
momboor wesen sonder verlaten
maer si worden van den drien staten
des lants van brabant soe onderwesen
dat si te vreden bleven van desen
ende die ionghe hertoghe rijc
ende sijn brueders derghelijc
worden besorght si u vercleert
ende tlant wel gheregeert
bi heer wouteren berthoude doe
ende anderen die de state daer toe
des lants van brabant daer op let
hebben ghestelt ende gheset
ende hier na te wetene claer
xiiic xii ons heeren iaer
sterf die tweeste en lieghe u niet
hertoghe die jan bi namen hiet
na hem bleef jan dat es waer
sijn sone die out was xii jaer
als sijn vader verwerf die doot
ende die regeerde met eeren groot
sijn lant bi rade ende bi maten
bi dien die van sinen staten
gheordineert worden tot desen
sonder vermomboort te wesen
van sinen maghen des seker sijt
dier hi vele hadde tier tijt
rike mechtich ende vermoghen
ende alle dese zaken voor vertoghen
moghen wel claerlijc bliken
uten brabantscen croniken
ooc soude men brieve wel laten sien
van den meesten deele van dien
bi welken redenen vore ghelesen
ende meer andere woorden onderwesen
die commissarise hout u daer an
van bourgognen den hertoghe jan
dat hi redene en hadde noch besceit
te eiscene die momborie voorseit
van sinen neve van brabant
ende na desen si u bekant
xiiiic xvi ons heeren iaer
in die maent van october dits waer
wort ghehouden een dachvaert
te mechelen dat si u verclaert
bi den commisarise
van beide den heeren met avise
van bourgognen ende van brabant toe
daer began men te sprekene hoe
na de doot des derden sekerlike
van brabant hertoghe heinrike
alsoe dat boven es verclaert
die bisscop van ludeke niet en waert
noch die greve van gelre der dinghen
noch die lantgreve van doringhen
alleene met woorden te vreden van desen
maer met ghelde ooc onderwesen
daer met dat si vertoghen zeere
die momborie te volghene meere
ende men seide voor waerhede
dat dit de jonker van montjouw dede
ende aldus dit practizeerde
om te crighene dat hi begheerde
want doen hi mercte sijt seker das
dat lant gheensins gheneight en was
haren heere te latene hebbic vernomen
onder die momborie te comen
van sinen oom ghenoemt hier voren
soe gaf hi die hope verloren
om met dien middele emmer niet
int regement te comene iet
in brabant met eeneghen keere
doen was hem berouwen seere
dat hi sijn xiim vijf hondert
cronen hadde gheleent wiens wondert
om die te crighene weder te hoope
vant hi maniere van afcoope
om tachvolghene waert tier stonde
een dachvaert ghehouden te dendermonde
int iaer voorscreven segghic di
v daghe in novembri
daer ghesonden waren te hant
van mijns heeren weghen van brabant
mijnheere die abt van hafflighem
heer heinrijc van berghen met hem
heere van grimberghen ende van melijn
ende meester jan bont dats waerheit fijn
heer diederijc die roevere een ridder goet
ende claes van steenlant des sijt vroet
ende met hem meester jan merchant
die hertoghe van bourgognen daer sant
den ionker van montjouw int perlot
ende met hem reinier pot
ende meester janne van risinghen
ende meester jan in waren dinghen
van der ketulle rutgheer raes
van colne die niet en was dwaes
welke commissarise te samen
met malcandren overquamen
dat hertoghe jan van brabant voorscreven
sinen oom van bourgognen soude gheven
xxvm cronen van goude
op dat sijn lande ende hi soude
in haren rechten moghen berusten
sonder in eneghen onlusten
sijns ooms te comene verstaet den fijn
maer te houdene die vrientscap sijn
ende want die commissarise voorseit
van haren heeren dauctoriteit
noch die macht en hadden dat verstaet
te slutene tvoorseide tractaet
hebben sijt met sinne wel bedacht
elc bi sinen heerscape bracht
ten utersten die heeren voorscreven
hebben consent daertoe ghegheven
deen helicht te betalen hier op ghisse
tusscen kersavont ende lichtmisse
int iaer ons heeren dits te siene
veertien hondert ende sestiene
ende dander helicht onverhaelt
was tantwerpen in die merct betaelt
tsinxen daerse in waerre dinc
die ionker van montjouw ontfinc
in betalinghen ende in verscoonen
van den xiim vijf hondert croonen
die hi gheleent hadde sijts ghewes
den hertoghe als voorscreven es
van bourgognen den edelen man
ende aldus bleef tlant voort an
van brabant in sinen ouden rechten
prelaten edelen ridderen knechten
ende behielt die vrientscap ic seker ben
des hertoghen van bourgognen
daer met van brabant den ionghen heere
was beholpen herde zeere
ende sinen lande ooc daer mede
om der aenspraken wille die dede
ende vorderen woude dits waer dinc
op hem die roomsce coninc
ende meer andere zaken over al
als claerlijc hier na bliken sal
als montjouw dus heeft begheven
die hope ende es buten bleven
den regemente ende verlaten
bi ordinantien der drie staten
es hi ghetoghen cort daer naer
bi hertoghe janne van beieren daer
hi worden es herde scier
des hertoghen jans tresorier
int iaer voorseit dat segghic di
dertien daghe in decembri
ordineerde die hertoghe jan
jonker willeme van arckel den edelen man
heere van borne ende van sittaert
ende heer thomase si u verclaert
van diest ende van zichenen heere
sijn neven ende daertoe meere
heer janne sant hi met hem daer
heere van rotselaer ende van vorsselaer
die drossate van brabant was tier stont
ende met hem meester jan bont
raisse van graven van malenien heere
ende reinere moers dits ware leere
sijn raetsliede vroet ende wijs
ende sinen secretarijs
van dynter meester emonde
sijn ambassiatuers tier stonde
om tsamen te trecken onder hen
tot den alder doorluchtichsten
vorste ende heere seghemont
roomsch ende honghersch coninc tier stont
welke ambassiatuers na dat
toghen te ludeke in der stat
daer si den voorseiden coninc rijc
int palais herde notabelijc
als voorsinneghe wise mans
bi monde des voorseiden meester jans
bonten haer bootscap hebben opghedaen
soe sise te laste hadden ontfaen
presenterende ten iersten voor alle dinc
den voorseiden roomscen coninc
den dienst met goeder herten zeere
van hertoghe janne haren heere
voort soe daden si onscout scoone
dat hertoghe jan in sijns selfs persoone
bi hem niet comen was aldaer
segghende dat hi zeere ionc waer
ende teeder van leden des seker sijt
ende dat van den iare die tijt
herde cout ware ende nat
ooc daden si onscout van dat
hi niet eer hoordic vermonden
bi siere ghenaden en hadde ghesonden
want in den iersten dits waerheit bloot
hatti met sijns vaders doot
ghenoech te doene sonder si
die te bescreyene ooc en conste hi
te parijs niet ghesinden mids dien
die wederpartye aenghesien
sijns ooms van bourgognen tswaer
ooc en conste hi niet voorwaer
in inghelant ghesinden met besceide
aenghesien die gheleghentheide
van der doot sijns vader dits ware dinc
hier na baden si den coninc
oetmoedelijc met herten zeere
datti in den name van haren heere
den hertoghe van brabant sijt seker das
den heere van diest die daer af was
volmechticht ende ghelast tien tiden
verleenen woude ofte verliden
alle dat mijn heere samentlike
van hem ende den roomscen rike
te leene erghens houdende ware
ende hier af hulde en manscap dare
nemen in vueghen in allen keere
dat van brabant mijn voorseide heere
die voorseide hulde ende manscap al
in sijns selfs persoon vernuwen sal
den voorseiden roomscen coninc hier naer
te gheleghenen plaetsen ende daghen daer
si bereet af waren van diere dinc
eens te werdene metten coninc
ende te voldoene volcomelijke
met meer woorden behoorlijke
ende redenen dienende daer toe
hier op die keiser antwerde doe
dat hi die bootscap wel hadde verstaen
ende zunderlinghe tversuec dat si ghedaen
van te beleenen hadden dat elc versta
den heere van diest et cetera
daer op dat doen alsoe houde
die coninc drie poenten segghen woude
in den iersten soe seide hi
dat mijn vrouwe dat segghic di
sijns brueder dochter entie sine
na doode alsoet was in scine
hertoghen anthonijs ontemelijc
uutghestooten was oneerlijc
uut bruessele ende uut brabant
tot haers sijns brueders van behemmerlant
des conincs des doorluchtichsten heeren
ende tsiere smaden ende oneeren
ten anderen male seide hi claer
dat mijn vrouwe sijn dochter tswaer
van den voorwaerden van den huwelike
die sijn brueder die coninc rike
ghededinght hadde dat ghijt wet
ende ooc van haer duwarien met
ende morghengaven dits openbare
voldaen noch versien en ware
dat der minster edelre vrouwen vaillant
na den lantrechte van brabant
ghescien soude alsoe hi seide
ten derden male met ondersceide
seide hi int openbare
dat lant hem voore ghehouden ware
van brabant dat na sinen woorde
alsoe hi seide hem toebehoorde
ende sijn erve ware daer mede
van rechter versterflijchede
van weghen sijns ooms sijt seker das
wencelijns die hertoghe was
van brabant alst es blikelijc
ende ooc van den roomscen rijc
weghen soe hi daer af tghestant
ontboden hadde in brabant
metten hertoghe van brighe daer met hem
was die hase van behem
seide voort ten slote met onderseit
dat hi om der redenen wille voorseit
niet beraden ware in gheenen keere
te beleenen van diest den voorseiden heere
tot dier tijt toe si u gheseit
dat hi mier vrouwen siere dochter voorseit
van den voorwaerden van den huwelike
duwarien morghengaven desghelike
volcomelijc hadde doen volscien
ende voldoen ende ooc tot dien
dat hem van der smadenesse
ghesciet ware selke beternesse
alsoe dat sijnre dochter voorseit
sijns brueder van behem edelheit
ende sijns selfs eere in allen zinne
volcomelijc ware verwaert daer inne
ende tot der tijt toe hoert mi lesen
dat men hem hadde onderwesen
met besceide twi ende hoe
dat brabant hem niet en hoorde toe
mer minen voorseiden heere
hertoghe janne in gheenen keere
en woude hi doen gheen onghelijc
ende dat voldaen volcomelijc
waer hi die ghene hout u daer an
die den voorseiden hertoghe jan
die van sinen bloede ware
tsinen rechte woude openbare
helpen ende bescudden daer inne
hier up namen met wisen zinne
die ambassiatuers dat verstaet
tot sanderdaeghs haer beraet
des anderdaeghs doe ic ghewach
op st jans evangelisten dach
in sinte jans kerke derghelijc
hebben si den keiser besceidelijc
gheantwert op alle die dinghe
ende opt eerste poent zunderlinghe
als dat mijn vrouwe voorghenant
ontemelijc soude uut brabant
ghestooten sijn met grooter oneere
hebben si om minen voorseiden heere
den hertoghe jan hoordic verclaren
ende slants eere te verwaren
van brabant alst was redelijc
opghedaen besceidelijc
alle die gheleghentheit te hant
hoe hertoghe jan ende sijn lant
van brabant in alder wijs
na die doot hertoghen anthonijs
met miere vrouwen hadden omme ghegaen
alsoe ghi vore hebt verstaen
ende hoe si uut brabant ghesceeden was
ghelijc ic u hier voren las
op dander poent dat der ic lien
ruerende van der duwarien
mier voorseider vrouwen verstaet die dinc
antwerden si den voorseiden coninc
dat mijn heere van brabant voorseit
miere vrouwen altoos met guetlicheit
gheboden hadde tot allen tien
van haren morghengaven ende duwarien
altoos bi rade van sinen oom
van bourgognen ende voort neempt goom
van mier voorseider vrouwen maghen
ende vriende om haer tallen daghen
te doene dat redene ware ende besceit
ende die ambassiatuers voorseit
hoopten dat mijn voorseide heere
van brabant noch beraden weere
dat te doene voor alle dinc
daer bi hi den voorseiden coninc
ende sinen raet emmer niet
soude willen scuwen iet
voort opt derde poent daer naer
als dat brabant toehoorende waer
den coninc ende verstorven soude sijn
van sinen oom hertoghe wencelijn
ende ooc mede derghelike
van weghen van den roomscen rike
seiden dambassiateurs aldaer
dat dat poent zeere lastich waer
ende dat minen heere van brabant voorseit
ende ooc sijnre heerlicheit
grootelijc aenruerde twaren
daer op si niet ghelast en waren
te verantwerdene min noch meere
ende mids dien baden minen heere
den voorseiden coninc door haer houde
dat hem dat ghelieven woude
in ghescrefte te doene wats ghesciet
over te ghevene ende oft des niet
hem en gheliefde wouden si van desen
nochtan gheerne goede boden wesen
met meer woorden behoorlike
daer toe dienende temelike
ende als dese zaken voorghelesen
den keiser dus waren onderwesen
vraeghde hi met erren moede doe
oft men hem dwinghen woude daer toe
dat hi sijn zake soude bescreven
in ghescrifte moeten overgheven
segghende voort dese dinc
al en waer hi gheen roomsch coninc
maer coninc van hongheren alleene
soe en soude men hem niet soe cleene
doen een ieghelijc dit onthoude
dat men met hem spotten soude
voort soe seide hi te hant
dat van ouden tiden tlant
van brabant altoos properlike
toe hadde ghehoort den roomscen rike
ende die duutsce lande zunderlinghen
ooc soude hijt daer toe weder bringhen
op dat hem god gheonde ghevals
al sout hem costen sinen hals
met erren moede wildi emmer wesen fransoyse voort seide hi openbare
dat mijn vrouwe sijn dochter niet en ware
emmer voldaen tot desen daghen
van haer duwarien oft morghengaven
dat doch der minster edelre vrouwe
van den lande ghescien soude
segghende voort sonder verdraghen
dat hire sijn lijf om soude waghen
ocht haer soude ghescien dats slecht
daer si toe ware gherecht
ende omdat die coninc dus was ghestoort
soe en conden die ambassiatuers nie woort
meer ghespreken ter waerheden
ende aldus sijn si ghereden
ter herberghen weert seldi weten
ende als si ter maeltijt waren gheseten
over tafele ten selven stonden
heeft die heere van heinsberghe daer ghesonden
ende dede bidden hebbic vernomen
meester janne bont bi hem te comen
ende meester emonde des seker sijt
van dynter die na der maeltijt
tot hem ghinghen dits ware dinc
daer seide hi hem dat hi metten coninc
ghesproken hadde ende hem docht ter cuere
goet dat die ambassiatuere
mijns heeren van brabant al te samen
bi hem in siere herberghen quamen
hi meinde dat ooc die coninc voorwaer
sijn vriende bi hem soude scicken daer
soe dat die ambassiatuers te hant
des hertoghen jans van brabant
in sinte lambrechts kerke ghinghen
daer quamen bi hem in waren dinghen
van heinsberch die voorseide heere
die hase van behem ende ooc meere
heer coenraet beyer sekerlijc
ende van daer ghinghen si zamentlijc
in des heeren herberghe cort daer naer
van heinsberghe ende aldaer
hebben des conincs vriende saen
van sconincs weghen opghedaen
seker poenten in waren dinghen
die alleene mier vrouwen aenghinghen
ende want si wisten wel ter cuere
dat die voorseide ambassiatuere
van brabant daer af gheenen last
en hadden soe baden si emmer vast
den ambassiateurs dat si van desen
goede boden wouden wesen
si souden ooc al derghelike
bi den voorseiden coninc rike
tbeste proeven ongheloghen
in allen zaken na haer vermoghen
dus sijn dambassiatuers daer naer
van sconincs vrienden ghesceeden daer
met guetlicheiden in allen keere
ende sijn wederomme bi haren heere
in brabant comen met veerdichede
daer si hem ende sijn drie staten mede
van allen zaken voorscreven wilt verstaen
volcomen relatie hebben ghedaen
als nu die xi persone voorseit
ghehat hadden dauctoriteit
een iaer lanc of daer omtrent
van hertoghe janne ende tregement
ende van sinen lande daer mede
soe bevonden die goede stede
dat men den staet van den hertoghe jan
alsoe hi was ghenomen an
niet en soude moghen vuechlijc
continueren want claerlijc
bevant men int openbare
dat die cost binnen dien iare
van der herberghen liep sonder hoonen
meer dan xxxv dusent cronen
ende mids dien hebben alte hant
die zeven hooftsteden van brabant
ende die stat van tricht met hen
den hertoghe janne ic seker ben
haren heere daer af gheadverteert
ende hem haer avijs vercleert
in een cedulle wel bescreven
in ghescrefte overgegheven
soe dat bi den drien staten hoort mi saghen
gheraemt wert ende overdraghen
dat tlant van brabant sonder wanc
hertoghe janne haren heere vijf iaer lanc
elcs iaers tsier cost weert gheven soude
xvim fransce cronen van goude
om dat men daer met sonder verlaet
houden soude sinen staet
ende binnen dier tijt hoordic ghewaghen
daer hi dus ionc noch ware van daghen
met sinen renten forfaiten vervallen
soudemen sijn slote ende renten met allen
ende heerlicheiden hoordic verclaren
die te velen inden becommert waren
ontlasten ontcommeren los ende vri
in sijn handen stellen soe dat hi
op sijns selfs renten properliken
ende domainen mocht heerliken
ende princeliken staet houden voort
als eenen hertoghe toebehoort
van brabant  als daden hier te voren
sijn edele vorders hooghgheboren
op sekere ordinantie met goeder maten
daer af bi den voorseiden drie staten
gheraemt was met goeder stade
ende bi den hertoghe ende sinen rade
ghesloten behouden daer in te waren
oft den hertoghe binnen den vijf iaren
gheliefde te hebbene tregement
van sinen state ende tbewent
sijns lants siere zaken verre oft bi
bi hem selven te besorghene dat hi
dat sal moghen doen openbare
onbegrepen binnen dien iersten iare
soe verre hi dat condighde mooghdi hooren
den drien staten een iaer te vooren
ende van dan voort souden die drie staten
onghehouden sijn ende verlaten
van den xvim cronen voorscreven
des iaers tot siere cost te gheven
van siere herberghen alst voorseit es
dit was ghesloten des sijt ghewes
ende overdraghen met ripen sinnen
int iaer voorscreven te bruessele binnen
xiiiic xvi doe ic ghewach
in januario den xxixsten
 dach
na costume van scrivene si u bekant
van den hove van brabant
dus sijn die xi ghecoorne voorscreven
des hertoghen jans rade bleven
maer si en waren daghelijc
niet te hove noch desghelijc
en hadden si gheen wedden meere
si en waren ontboden ende mijn heere
hertoghe jan in gheender maniere
en mocht stellen gheen officiere
noch open brieve dits waerheit fijn
verleenen metten zeghele sijn
daer en moesten te minsten tot desen
vier raetsliede bi gheteekent wesen
dese ordinantie hielt mijn heere
vii maende ende niet veel meere
ende doen aenveerde hertoghe jan
selve tregement hout u daer an
sijns staets sijns lants ghelijc als dat
hierna vercleert sal werden bat
int iaer ons heeren dit staet te siene
viertien hondert ende zeventiene
in die maent van meie hout u daer an
overdroech die hertoghe jan
te tricht te ridene cort na desen
om aldaer ghehult te wesen
ende want hertoghe jan sijt seker das
van beieren die elect was
van ludeke doen wederseide
te ghevene den hertoghe gheleide
jan van montjouw des seker sijt
was sijn tresorier tier tijt
soe overdroech met moede hoghe
van brabant die edel hertoghe
met sinen rade ende steden houde
dat hi soe mechtich daer trecken soude
dat hi onbesorcht mocht wesen
die hertoghe ontboot met desen
sijn edele ghewapent cort na dat
bi hem te comene te diest int stat
des saterdaeghs segghic u bloot
acht daghe in meie ende hi ontboot
den vii hootsteden dat si
haer ghedeputeerde daer bi
hem sinden wouden om sonder vermiden
met hem voort tot tricht te riden
des sondaeghs ix in meie voorwaer
reet hertoghe jan die heere voorbaer
van diest te tricht waert sijnre veerden
sterc omtrint acht hondert peerden
te diepenbeke sonder wanc
sat men af ende at ende dranc
daer sant die joffrouwe van montjouwe
vele spisen ende drancs in goeder trouwe
die wile dat die hertoghe sat
over tafele ende dranc ende at
quamen hem ghewapent ieghen daer
tridderscap van over mase dats waer
entie stat van tricht hout u daer an
met herde meneghen vroomen man
ende doen men opbreken soude
entie hertoghe riden woude
sloech der stat van tricht trompet
eer des hertoghen ende daer met
wert die ionker van wesemale
als maerscalc zeere ghestoort te male
ende desghelijcs ooc jan van aa
als huusmaerscalc dat elc versta
ende wouden den trompet gheringhe
gheslaghen hebben om welke dinghe
hief een groot gheruchte wilt verstaen
maer het wert opghenomen saen
bi shertoghen rade en ooc mede
die ghedeputeerde der stede
die daer waren in dat bericht
ende als die hertoghe quam te tricht
wouden alderhande ballinghe hebbic vernomen
metten hertoghe inne comen
dies die stat om gheen dinghen
van tricht niet en woude gehinghen
ende daer bleven seldi verstaen
die poorten langhe ghesloten staen
ten lesten het ghededinght waert
dat men des anderdaeghs ter vaert
ordineren soude ende oversien
wat ballinghen gratie soude ghescien
ooc soudemen dan dedinghen sonder lette
van der zaken van den trompette
doen dit aldus ghesloten was
reet hertoghe jan sijt seker das
in sinte servaes clooster wilt weten
in sijns selfs herberghe die geheeten
es shertoghen huus dat verstaet
des anders daeghs hielt men raet
op die zaken die ic voorseide
des dijnsdaeghs xi in meie
reet hertoghe jan ter waerheden
met sinen edelen ende steden
buten der stat ende daer quam
die collegie entie stat soe ic vernam
van tricht hem ieghen stille ende luut
met crucen ende met vanen uut
ende leidenen met processien
in st servaes kerke ic seker ben
daer wert hi ghehult met corten woorde
ende ontfaen alsoet behoorde
des goensdaeghs des donderdaeghs daer naer
bleef hertoghe jan te tricht aldaer
bi den goeden lieden der lande sijn
van over mase verstaet den fijn
sinen eet vernuwende sekerlike
dien hi hen bi heer heinrike
van berghen voortijts hadde ghedaen
ende die selve ondersaten voortaen
van over mase hulden voorwaer
weder hertoghe janne daer
als haren gherechten heere sciere
in behoorliker maniere
des vridaeghs dat si u bericht
soe sciet die hertoghe van tricht
xiiii in meie soe ic vernam
des saterdaeghs hi te bruessele quam
maer hi liet te tricht na hem
minen heere den abt van hafflighem
den heere van diest ende daer toe meere
raisse van grave van malenie heere
ende reineren moers ter selver stont
meester janne ende meester willem bont
om met alderhande partien
te bededinghene hoordic lien
ocht metten rechte dits openbaer
te beslechtene aldaer
int selve iaer doe ic ghewach
opten heileghen sinxendach
dertich in meie ic seker ben
sterf hertoghe willem van beieren
greve van henegouwe si u bekant
van hollant ende van zeelant
die vrouwe margrieten hadde te wive
van bourgognen van haren live
hadde hi een dochter dat elc versta
die bi namen hiet jacoba
van der welker des neempt goom
hertoghe anthonijs was recht oom
want haer moeder daer ic af las
sijn gherechte suster was
dese dochter daer ic af belide
hadde binnen haers vader tide
te manne gehat den heere fijn
van viennen den dolphijn
van vrankerijc conincs karels sone
sonder oor soe sterf die gone
van vrouwe jacoppen dit vernem
ende als die hertoghe willem
in sijn dootbedde lach zeere onghesont
daer hi noyt meer af op en stont
soe begheerde hi ende woude
dat men een huwelijc maken soude
tusscen hertoghe janne dits waerheit fijn
ende der enegher dochter sijn
als hertoghe janne sijt seker das
die begheerte ter kennessen comen was
van hertoghe willemme na siere doot
tooch hi eerstwerf met state groot
te mechelen achtiene in junio
ende daer na te ghent alsoe
sestiene in julio segghic di
ende te beiden steden sprac hi
met hertoghe janne des neemt goom
van bourgognen sinen oom
van den huwelike te hant
tusscen hem ende van hollant
vrou jacoppen siere nichten vore verclaert
soe dat te ghent ghesloten waert
dat men een dachvaert en lieghe u niet
daer af soude houden te biervliet
opten lesten dach van julio
tot welken daghe quam alsoe
hertoghe jan van brabant die heere courtoys
metten greve van charloys
van bourgognen sijns ooms sone
ende met vele greven merket tgone
baenrotsen ende edelen
die daer met hem ic seker ben
in siere gheselscap quamen dats waer
over dander side soe waren daer
van beieren vrou jacoba die courtoyse
van viennen delphinoyse
van henegouwe van hollant van zeelant
grevinne ende vrouwe van vrieslant
met vrouwe mergrieten des sijt vroeder
van bourgognen harer moeder
ende met van beieren hertoghe jan
elect van ludeke ende voort an
greve van loon haren oom sijts vroet
ende met haren rade goet
ende edelen haers lants eerbaerlike
daer van den vorseiden huwelike
ghemaect ghesloten was een tractaet
soe dat hertoghe jan dat ghijt verstaet
ende vrouwe jacoba voorscreven
malcaderen sekerheit hebben ghegheven
des avonts soe ghesciede dit doe
den lesten dach van julio
ende gheloofden elc anderen twaren
metten huwelike voort te varen
soe verre ons moeder die heilighe kerke
dat oorloofde hier op merke
ende si crighen mochten gracie
van den stoel van roome dispensacie
ende si vestichden properlike
die voorwaerde van den huwelike
met openen brieven tien stonden
op groote pinen ende verbonden
in welker voorwaerden dats waer
onder vele ander poenten daer
ghededinght was dat hertoghe jan
van brabant laten soude voort an
hertoghe janne van beieren rustelijc
paysivelijc ende vredelijc
tgone alteenegader
dat hertoch aelbrecht sijn vader
ende greve willem die broeder sijn
hem hadden ghegheven in trouwen fijn
daer toe soude hi hem houden daer na
tghene dat hem vrouw jacoba
sijn nichte na de doot haers vader
toe hadde gheseit altegader
daer met was te vreden daer
hertoghe jan van beieren dits waer
ende droech daer met volcomelijc
sijn consent int huwelijc
ende in die voorwaerde voorscreven
ende offerde daer sonder begheven
hertoghe janne van brabant in trouwen fijn
ende vrouw jacoppen der nichten sijn
of sijs begheerden sonder hoone
te treckene in sijns selfs persoone
te constans ic seker ben
in der heilegher concilien
om hen dispensacie daer
te verwervene dies voorwaer
hertoghe janne in goeder trouwe
van brabant ende ooc mijn vrouwe
seere hem dancten si u bekant
want hertoghe jan van brabant
in der concilien ter cuere
sijn voorsienighe ambassiatuere
ligghende hadde te constans binnen
die meinde hi wilt mi versinnen
te belastene ter bederven
die dispensacie te verwerven
dus es met grooter minlicheiden
die dachvaert te biervliet ghesceiden
na twelke des sijt ghewes
hertoghe jan van beieren bleven es
bi sijnder nichten dits waerhede
die hem daghelijcs leveren dede
voor xl peerde dit es waer
ende wes hi meer verteerde daer
dat was tot sijns selves laste
dat moeste sijn tresorier vaste
die ionker van montjouwe al bloot
betalen des hem dicke verdroot
hertoghe jan dat ghijt verstaet
hadde al eer vore dit tractaet
van den huwelike gheconfirmeert al vore
al tgone dat die ambassiatore
wilen hertoghen anthonijs sijns vader
in der heilegher concilien te gader
van sijns vader weghen ende heeren
te constans hadden ghedaen tsier eeren
ende want hi hem in doeghden voor waer
den voetstappen pijnde te volghene naer
sijnre vorderen heeft hi tien stonden
in der concilien te constans ghesonden
eerweerdeghe clerke van rechte
van den stocke heere lambrechte
doctor in decreten sijt seker das
die prior van bertrez ooc was
anselmus smeeds deken wilt merken
tantwerpen in onser vrouwen kerken
godevaerde van zichenen hoort wat ic spreke
deken van sinte peeters te beke
beide in loye ghelicentieert
heer reineren van arnhem si u vercleert
canonic te ludike zijt zeker das
ende peetren van bruessele die was
canonic te constans tier selver tijt
ende lonise van baest des seker sijt
bacheleer in theologien
ende na dat die roomsce hoordic lien
ende honghersce coninc daer wi af seiden
van der stat van ludike was ghesceiden
ende te constans weert ghetoghen
ordineerde die heere vermoghen
hertoghe jan van brabant
sijn ambassiaet te hant
aen den roemscen coninc recht
te wetene den bisscop van atrecht
meester peetren canchon ter waerhede
meester janne papiot ende daer mede
meester janne bonten verstaet die dinc
om den voorseiden roomscen coninc
van sinentweghen met begheeren
sinen dienst te presenteeren
ende al noch te versueken tot dien
rekeninghe van allen dien
datti van den roomscen rike dits claer
hielde ende sculdich te houdene waer
ende soe verre si conden hebbic vernomen
metten roomscen coninc overcomen
na begrijp eender instructien bescreven
die welke die hem was ghegheven
soe mechtichde hem hertoghe jan dier dinc
van sinentweghen den roomscen coninc
tofferen ende toe te segghen met loste
te dienene te sijns selfs coste
twee maende lanc ic seker ben
met twee of drie hondert glavien
welke ambassiatuers met staden
haer bootscap aen den coninc daden
te constans wiselijc met voorraet
maer die coninc en wilde gheen tractaet
aengaen mids dat si u verclaert
haer macht was ghelimiteert
na begrijp verstaet den sin
van der voorseider instructien
als nu dat tractaet dat ic vore las
van den huwelike ghededinght was
overdraghen ghesloten heeft te hant
hertoghe jan van brabant
sijn ambassiatuers ic seker ben
met volcomender procuratien
ghemechticht die voorseide wise mans
van den stoele van roome of te constans
van der heilegher concilien na sijn begheren
dispensatie te impetreren
daer hem met gheoorlooft worde te waren
metten huwelike voort te varen
tusscen hem dat elc versta
ende die voorseide vrouwe jacoba
niet wederstaende hoordic oorconden
dat zi ten tweesten grade bestonden
want si beide verstaet den fijn
suster ende brueder kinder sijn
ende niet ieghenstaende ooc mede
dat si bestonden ten derden lede
van swagherscape dits claer besceit
want die dolphijn van viennen voorseit
der vrouwen jacoppen ierste man
ende van brabant hertoghe jan
bestonden elcanderen alsoe naer
van maechscape ten derden dats waer
die ambassiatuers soe saen
si die procuratie hadden ontfaen
aerbeiten si ghetrouwelijc in der bederven
om die dispensatie te verwerven
maer si en condense sekerlijc
niet ghecrighen lichtelijc
mids dat van beieren hertoghe jan
ende daer die edel man
die roomsce coninc dat beweerden
ende daer ieghen opponeerden
soe ic namaels hebbics gheval
claerlijc u bescriven sal
ter plaetsen daer dat sal behooren
maer ic moet anders scriven vooren
als hertoghe jan des sijt ghewes
weder van biervliet comen es
te bruessel int stat sonder verlaet
doe wert hem noch sijn staet
onderhouden met eerbaerheit
na der ordinancien voorseit
bi den drien staten ghemaect doe ic ghewach
opten neghenentwintichsten dach
van januario lest voorleden
na welker ordinancien als wi vore zeden
hi gheenrehande officiere
setten en mochte in gheender maniere
noch brieve verleenen verstaet den fijn
metten grooten zeghele sijn
dan bi rade hoort mi bedieden
van eneghen vieren siere raetslieden
die in die brieve moesten ghetekent wesen
als ghi voren hebt ghelesen
jeghen dese ordinancie dan
maecte de voorseide hertoghe jan
willeme van assche ic segghe u dat
sinen amman te bruessele int stat
ende verleende hem daeraf tsiere lieve
sijn bezeghelde open brieve
xi in oeghst dat segghic di
sonder iemande van sinen rade daer bi
gheteekent te wordene ende nochtan
wert willem van assche als amman
des ander daeghs opten xiisten
 dach
te bruessel ontfaen daert menich sach
voor scepenen daer hi dede sinen eet
cort daer na aenveerde ghereet
hertoghe jan selve tregement
sijns lants sijns staets ende al tbewent
dus wort ghebroken mids dit beleit
dordinancie der drie staten voorseit
die was ghemaect ic seit u so
neghenentwintich in januario
als zi omtrent vii maent tot desen
onderhouden hadde ghewesen
hertoghe jan van beieren sijt seker das
uut hollant te ludeke ghetoghen was
daer hi enen tijt es bleven
maer int selve iaer vindic bescreven
xiiiic xvii dat segghic di
in die maent van septembri
sciet hi van ludeke voor waer
ende nie sint en quam hi daer
ende sijn vaert nam hi te recht
in die stat van dortrecht
daer hi inne was ghelaten saen
ende ghehult ende ontfaen
hoe wel dat huwelijc vore vercleert
tusscen hertoghe janne was ghetracteert
van brabant ende siere nichten tswaer
van hollant als ic u dede verclaer
bi wetene wille consente ende raet
hertoghe jans van beieren dat verstaet
ende hoe wel hi offerde met woorden scoone
te constans te ridene in sijns selfs persoone
om dispensatie te wervene ghereet
ghelijc als dat voorscreven steet
heeft hi nochtan in corten stonden
enen abt ende enen ridder ghesonden
uut beieren te constans met verdicheden
daer si van sinentweghen opdeden
ende in sinen name hebben bescreven
een supplicatie overghegheven
den cardinalen dit was waer
int selve voorscreven iaer
xiiiic seventiene dat segghic di
xxiii daghe in septembri
om te belettene si u bekant
dat metten hertoghe van brabant
ende met vrou jacoppen vore vercleert
niet en worde ghedispenseert
maer want die heeren die cardinale
hen daertoe en keerden niet te male
soe hebben dabt entie ridder twaren
die supplicatie laten varen
ende hebben een ander dat segghic di
supplicatie gheworven die si
hebben overghegheven dits waer dinc
in den name van den roomscen coninc
die vervolghden si ernstelijc te male
beide voor die voorseide cardinale
ende ooc onder alle die natien
van der heilegher concilien
om te belettene daer met
die dispensatie dat ghijt wet
die ambassiatuers verstaet den sen
wesende in der concilien
des hertoghen van brabant onghecesseert
hebben daer ieghen gheopponeert
alsoe verre ende alsoe wale
dat die heeren die cardinale
entie natien van vrankerike
daer op antwerden samentlike
dat die eisch des abts openbare
ende des ridders onredelijc ware
des en wouden siere niet toe doen een twint
maer die ander iiii natien dit versint
hebben ghedeputeerde ghegheven
om hem van der saken voorscreven
te informerene wel ende claer
dus soude die dispensatie daer
ghescorst bliven eenen termijn
tot die paus ghecore soude sijn
dit condichden dambassiatuers te hant
hertoghe janne van brabant
haren heere sonder begheven
met haren brieven te constans ghescreven
in die maent doe ic ghewach
van october den dertienden dach
als jan van beieren hoort mijn dichten
jeghen vrou jacoppen sijnre nichten
te dordrecht ontfanghen was te hant
condichde hi den steden van hollant
ende van zeelant derghelike
met ghescrifte ernstelike
die redene die zake hebbic vernomen
daer omme hi was te dordrecht comen
in den iersten te wetene ende te wesen vroeder
hoe hertoghe willem sijn heere ende broeder
van deser werelt was ghesceiden
ende hi die oneendrachticheiden
vernam die waren in hollant
quam hi te dordrecht al te hant
om tlant te stellen in goeden vreden
hollant zeelant die goede steden
ende daer buten overal
opdat elc met rechte sal
ende met vonnesse si u vercleert
moghen werden ghehanteert
dies hi nu verstaet mijn dichten
met sijnre liever vrouwen ende nichten
van hollant wel eens worden was
alsoe hi meinde sijt seker das
soe dat bi hare verstaet den fijn
ende bi der liever suster sijn
harer moeder een tresorier te waren
ende ander goede manne gheset waren
die hem toe seiden noch vroech noch spade
niet te doene dan bi sinen rade
ende goetdunkene ooc screef hi claer
dat hi een gheboren vooght waer
van hollant ende van zeelant
alsoe langhe si u bekant
als die voorseide sijn vrou nichte
gheenen wetteghen vooght diese verplichte
en hadde noch momboor noch man
want hem nu cortelinghe dan
te ludeke sijnde hoort mi verclaren
vele grooter clachten vore comen waren
van den grooten onrechten die someghen lieden
alomme in hollant ghescieden
soe ware hi weder te dordrecht
comen om dat te versiene slecht
ende allen den goeden steden
haer hantvesten ende vriheden
ende goede hercomene over al
te helpen houden groot ende smal
ende begheerde daer omme sonder si
aen alle die goede steden dat si
bi hem des trouwelijc bliven wouden
ende hem daer af ooc bistaen souden
dat hi in der momborien
ende in der voorseider vooghdien
die hem met rechte na sijn woorde
alsoe hi seide toebehoorde
bliven mochte dits waerheit fijn
want hi der liever nichten sijn
in gheenen stucken op der eerde
te veronrechtene begheerde
noch vercortinghe enegherande
te doene hi wilde ooc den lande
wederdoen al onghespaert
als een goet vooght ende ruwaert
sculdich ware in allen keere
te doene ooc begheerde hi zeere
dat men soude dese poente voorscreven
toonen ende te kinnen gheven
den gherichte niet alleene
maer in die steden den volke ghemeene
hier na dat een dachvaert
te schoonhoven ghehouden waert
daer mijn vrouwe van hollant openbare
te wetene begheerde welc dat ware
haers ooms eisch ende aensprake
ende welc die redene was entie zake
die hi te haerwerts hebben mochte
oft tot haren lande dat hi noch versochte
haer vooght te sine ende ruwaert
van haren lande als vore verclaert
dien eisch gheweten heeft hare te hant
mijn voorseide vrouwe van hollant
wiselijc met goeder staden
met haren drien landen daer op beraden
ende daer na haren oom sciere
gheantwoort in deser maniere
dat si wel wiste soe daden mede
haer rade ende haer goede stede
dat hi van rechts weghen dat kenden si
haer vooght soude wesen maer daer bi
dat si hadde haer mondeghe iare
alst kinlijc was ende openbare
soe ware si beraden tot desen
met haren landen vore ghelesen
van henegouwe ende van hollant
ende daer toe van zeelant
dat zi na redene ende recht besceit
van allen den drien landen voorseit
momboor noch vooght hebben en woude
noch gheenen ruwaert setten soude
des begheerde mijn vrouwe wel houde
dat haer oom haer des verdraghen woude
maer want in tiden voor desen
een overdrach hadde ghemaect ghewesen
als dat mijn vrouwe hoordic vercleeren
bi miere vrouwen haer moeder soude regeeren
haer lande wiselijc nemes goom
ende bi haren voorseiden oom
ende bi andere die te diere tijt
met waren ghenuempt des seker sijt
soe woude mijn vrouwe groot ende smal
tselve overdrach ende voorwaerde al
houden doen houden openbare
ende oft iement van wat siden hi ware
daer boven ghebruect hadde tswaer
dat soudi den anderen rechten claer
welke antwoorde dat ghijt versint
haren oom en ghenueghde twint
maer hi wert beraden van dien
dat hi den eisch van der momborien
ende ruwaertscape heeft afghelaten
ende begheerde utermaten
aen mier vrouwen zier nichten tregement
van haren lande ende tbewent
welke eisch mier vrouwen sekerlijc
den iersten docht wesen zeere ghelijc
niet min zi dede des neemt goom
daer op antwerden haren oom
hoe dat si ic seker ben
na den iersten overdraghe dat si met hem
ghemaect hadde als ic u dede bekant
met hertoghe janne van brabant
haren neve zekerlike
van eenre voorwaerden van huwelike
bi rade ende wille des sijt vroeder
van miere vrouwen harer moeder
haers ooms van bourgognen daer met
haers neven van chaerloes dat wet
ende daer desghelijcs neemt goom
mijn voorseide heere van ludeke haer oom
bi was ende daer toe riet ghenoech
ende sijn consent daer inne droech
ende mids dien seide altehant
mijn voorseide vrouwe van hollant
dat si met niemende meer en woude
nuwe voorwaerden maken noch en soude
buten haren heeren ende maghen
ende haren drien landen hoort mi saghen
maer si woude meer ende men
bi haren oom van bourgognen
ende haren twee neven altoes
van brabant ende van chaerloes
ende bi haren drien landen voorscreven
haren oom van ludeke doen ende gheven
al dat si hem int openbare
van rechte sculdich te doene ware
hertoghe jan van beieren dat versint
en was hier met te vreden twint
ende es van schoonhoven ongheloghen
weder te dordrecht ghetoghen
int iaer xvii doe ic ghewach
in november den derden dach
int selve iaer nu hoort na mi
binnen der selver maent van novembri
jonker willem sheeren van arkel zone
heere van vorne was die gone
ende heere van sittaert tsiere vrame
ooc was hi recht erfghename
van den hertoghedomme van ghelre dat wet
ende daer toe van gulike met
dese jonker willem si u cont
metten heere van egmont
ende anderen sinen vrienden ic seker ben
ende met hertoghen jans van beieren
vrienden die hi daer sant met hem
creech die stat van gorinchem
maer miere vrouwen vriende van hollant
behielden tslot si u bekant
dat binnen derselver stat ghereet
opter merweiden steet
als mijn voorseide vrouwe int clare
vernomen hadde die niemare
dat die jonker van arkel hadde beronnen
die stat van gorinchem ende ghewonnen
soe quam si cort daer na sijts vroeder
met miere vrouwen harer moeder
ende met haren edelen mannen vaillant
ende goeden steden van hollant
met grooter macht wilt mi verzinnen
te watre int slot te gorinehem binnen
twelc hadden hare vriende des seker sijt
te haren behoef ghehouden tot dier tijt
mijn vrouwe daer ic eer af vermaende
ende haer moeder bleven staende
onder haer baniere teender soorte
voor tvoorseit slot aen die poorte
ende haer vriende torden uut ic seker ben
ende die van utrecht met hen
ende bestreden met eenen oploope
den ionker van arkel met sinen hoope
binnen gorinchem met vreetheden
die hollanders hebben zeghe ghestreden
entie beiersce ende gheldersce gheplaeght
gheslaghen ghevanghen ende veriaeght
ende die stat van gorinchem met trouwen
weder ghelevert harer vrouwen
van miere vrouwen siden bleef in der noot
walraven van brederode doot
van der ander siden bleef verslaghen
die ionker van arkel dat was te claghen
die ionker van pietersem in waren dinghen
ende heere her arnt van ardinghen
ende meer andre bitterlijc
die men niet tellen mochte lichtelijc
ende die greve van vernenborch
bleef daer ghevanghen int besorch
met vele gheldersce het was hem swaer
dit ghesciede int voorseide iaer
op sint loys dach dat segghic di
den iersten dach van decembri
men seide alsoe ic hebbe vernomen
dat die ionker van arkel was overcomen
met hertoghe janne van beieren dat hi
mine vrouwe van hollant dat segghic di
die voorseide daer ic af scrive
ghehat soude hebben teenen wive
maer die werken dats openbare
die hi bewees ieghen hare
en gaven gheen ghetughe dat wet
van vrientscapen daer men vrouwen met
pleeght te versmeekene niet een caf
mids dien heeft hi te loone daer af
die doot verworven te dien stonden
ons heere vergheve hem al sijn sonden
want hi voortijts dicke voor desen
den heerscape van brabant heeft bewesen
ende den lande dat hi was
haer ghetrouwe vrient sijt seker das
al en waren die brabantere niet
te desen stride niet en liet
die hertoghe jan van brabant
hi en heeft siere nichten van hollant
vele edele uut brabant des seker sijt
te dienste ghesonden die te diere tijt
laghen te rotterdamme voorwaer
om die stat te bewarene daer
ende selve was die hertoghe jan
op weghe met meneghen frisscen man
met groter macht met meneghen vromen
sijnre nichten te helpen te comen
maer doen hi vernam onderweghen
dat si hadde ghewonnen zeghe
keerde hi omme altehant
metten sinen weder in brabant
als mijn vrouwe ende haer moeder
met haren scepen des sijt vroeder
voor dordrecht zeilden met meneghen man
soe dede van beieren hertoghe jan
met bussen na hem uutscieten te hant
maer het was te vergeefs want zi niemant
en gheraecten te diere tijt
cortelinghe voor desen strijt
die ghesciede te gorinchem
quam ghereden jan van rijnshem
ende bevonden aen malcandren tien tide
dat elc van hem tooch ten stride
jan van rijnshem trac si u bekant
over miere vrouwen zide van hollant
als si dat beide aldus vernamen
met malcandren si overquamen
dat deen van hen op dat god woude
den andren in den stride vanghen soude
ende of dat ghebuerde tier tijt
soe soude die ghevanghene wesen quijt
van ziere vanghenessen ende rantsoene
om perde ende om hernasch te doene
ende het ghebuerde verstaet die dinc
dat jan van rijnshem den anderen vinc
ende hi rantsoeneerdene dits waer bediet
na der voorwaerden ende anders niet
int voorseide ons heeren iaer
xiiiic seventiene hoort hier naer
xii in novembri dat si u cont
op sinte mertens avont
des weerden heileghen bisscoppen
wert te constans in der concilien
paus merten die vst en lieghe u niet
ghecoren die te voren oddo hiet
van der columpnen zekerlijc
dus was afgheleeght gheheellijc
dat iammerlike scisma
dat gheduert hadde wel na
in der heilegher kerken xl iaer
opten xxsten
 dach daer naer
der selver maent met weerdicheit
wert ghecroont die paus voorseit
solempnelijc daert menich sach
ende opten xxiisten
 dach
der maent decembris si u vercleert
heeft die paus ghedispenseert
met hertoghe janne van brabant
ende vrou jacoppen van hollant
dat si metten huwelike sijt seker das
dat tusscen hem ghetracteert was
voort varen mochten ende volbrenghen
niet wederstaende in gheenen dinghen
dat si van maechscape tien stonden
malcandren ten tweesten lede bestonden
ende van swagherscape bestonden si
ten derden grade dat segghic di
die bullen daer af in corten stonden
hebben heimelijc afghesonden
dambassiatuers al sonder verbeiden
van constans es cort daer na ghesceiden
meester jan bont met snellen keere
om den hertoghe sinen heere
zeker saken metten monde te bringhen bi
die andere ambassiatuers heeft hi
te constans ghelaten verstaet den sen
hertoghe jans vriende van beieren
hebben vernomen claerlijc
dat die paus tvoorseide huwelijc
tusscen hertoghe janne ende miere vrouwen
gheoorlooft heeft om te laten trouwen
die welke daer af ter waerheden
van herten zeere waren tonvreden
ende claeghden rechtevoort die dinc
den roomscen ende hongherscen coninc
die welke beval sonder cesseren
dat men die brieve soude aresteren
in der cancelrien altegader
tot datti met onsen heileghen vader
den paus ghesproken hadde van der dinc
maer als die voorseide coninc
vernam alsoe ict hoorde verclaren
dat die brieve henen waren
wert hi toornich sunderlinghe
ende heeft van sinen lieden gheringhe
ghesonden na meester janne bont
om hem te vanghene dat si u cont
meinende sonder eneghe delatie
datti die bullen van der dispensatie
bi hem hadde des niet en was
dus es meester jan bont sijt seker das
buten basele herhaelt ende ghevanghen daer
ende weder omme ghevoert dats waer
van den enen slote op dander segghic di
ten lesten soe es ooc hi
weder te constans bracht daer nare
want alst die paus vernam int clare
datti ghevanghen was verstaet die dinc
heeft hi den roomscen coninc
selve met ionsteliker beden
om meester janne bont ghebeden
ende al en deet die coninc hout u daer an
niet gheerne soe heeft hi nochtan
ter beden van den paus ghedaen
ende los ende quite laten gaen
meester janne bonte dits waer
entie coninc heeft den paus daer naer
gheinformeert sterkelike
dat van den voorseiden huwelike
scande partijscap groot orloghen
sekerlijc soude comen moghen
ende mids dien ter waerheden
ter ernstegher begheerten ende beden
des roomscen conincs voor waer
wert die dispensatie wederroepen daer
te alselker meininghen dit onthoude
datti hem opter zaken woude
ripeliker beraden bat
dese revocatie ghesciede int stat
van constans opten vsten
 dach
die doe in jannuario ghelach
ende hier na al onghewaent
opten xxsten
 dach der selver maent
hertoghe jan van beieren sijt seker das
die doen elect van ludeke was
wesende te dordrecht tien stonden
heeft sijn besloten brieve ghesonden
aen den ghemeinen raet te hant
sijns liefs neven van brabant
metter copien verstaet den sen
van der voorseider revocatien
daer inne besloten hoort na mi
ende in der substantien soe screef hi
in sinen brieven al sonder waen
hoe dat hi claerlijc hadde verstaen
dat die paus nu hoort mijn dichten
met jacoba sijner liever nichten
der grevinnen van hollant
ende sinen lieven neve van brabant
ghedispenseert hadde volcomelijc
ende gheoorlooft tvoorseide huwelijc
daer hem seker int openbare
sunderlinghe lieve toe ware
maer nu corts weghs ter waerhede
waer hem een bulle ghetoont daer mede
die paus die dispensatie saen
wederroepen heeft ende te niet ghedaen
datti voorwaer niet gheerne en hoorde
uut welker bullen met scoonen woorde
ende met beden ghecreech copie
entie selve wedergade die
in sijn brieve besloten hi hem sant
hoe wel hertoghe jan vore ghenant
van beieren elect van ludeke tswaer
sijn liede hadde ghesonden daer
te constans om dat si sonder verhouden
die dispensatie beletten souden
ende dat ten vervolghe van desen
die roomsce coninc vore ghelesen
verworven hadde die revocatie
ende wederroepen die dispensatie
soe screef hi nochtan openbare
dat hem sonderlinghe lief ware
dat voorseide huwelijc soe mi dochte
sekeren voortganc hebben mochte
entie revocatie ghenuempt hier vooren
ware hem seker leet om hooren
dat die heeren die wise mans
van den rade hertoghe jans
van brabant daer hijt aen screef tien stonden
te vollen betrouwen niet en conden
aenghesien in warer spraken
ende ghemerct alle herganghen zaken
hierna int vorseide iaer
xiiiic xvii dits waer
na costume van scrivene si u bekant
van den hove van brabant
heeft hertoghe jan dat segghic di
xxiii der maent januari
ghesonden heerlijc aen mier vrouwen
inghelbrecht greve te nassauwen
heere te leck te breda desghelijc
heere heinrijc van der lecke heere tot heeswijc
ende willeme blondeele daertoe meere
die van grevillier was heere
sijn raedsliede te dien stonde
ende van dynter meester emonde
sinen secretaris hoort hier nare
om te tracteerne met hare
ende metten huwelijc voort te varen
na tbegrijp hoordic verclaren
van eener instructien die si
met hen hadden soe seide men mi
ende daer na doe ic u ghewach
in februario den tiensten dach
sant weder die hertoghe van brabant
tot der voorseider vrouwen van hollant
den voorseiden greve van nassouw dat wet
ende heere heinrijc van berghen met
heere van grimberghen ende van melijn
ende heere heinrike eenen ridder fijn
van der lecke sonder begheven
ende willeme blondeel voorscreven
ooc sant hi met hen ter selver stont
meester jan bonte ende meester emont
van dynter hoort mi verclaren
die met sinen brieven ghemechticht waren
van shertoghen weghen volcomelike
van den voorseiden huwelike
om met hare sonder failleren
te sluten ende te termineren
ende daerna hout u daer an
in de maent van meerte trac hertoghe jan
van brabant in sijns selfs persoone
met heerliker gheselscap scoone
van greven baenrotsen edelen
ridderen knechten ic seker ben
in hollant doe ic u ghewach
ende quam opten achsten dach
van meerte in des greven haghe
si ghinghen te rade in den andren daghe
daer was die bisscop van dornike
die proost van st donaes derghelike
meester symoen was daer mede
van fremelles dits waerhede
doctor in loye hout u daer an
ambassiatuers van hertoghe jan
van bourgognen si u bekant
die raetsliede shertoghen van brabant
ende die raetsliede daer mede
mier vrouwen van hollant ende der stede
ghedeputeerde die daer waren
van brabant van henegouwe twaren
van hollant ende van zeelant
ende visenteerden al te hant
die bulle van der dispensatien
entie copie van der revocatien
daer af minen heere van brabant
noch mijnder vrouwen van hollant
bulle noch vidimus auctentijc
ghetoont en was zeere ripelijc
overdachten si ende woeghen seere
die sorghen ende lasten in allen keere
ende inconvenienten hoort mi verclaren
die in der zaken gheleghen waren
ende daer af comen mochten na oft bi
ende ten utersten soe sijn si
in haren rade samentlike
overcomen eendrachtichlike
dat mijn voorseide heere van brabant
ende mijn vrouwe van hollant
des anderen daeghs verstaet ende hoort
ter eeren gods souden varen voort
metten huwelike doe ic ghewach
des donderdaeghs opten xsten
 dach
der maent van meerte dat elc versta
hebben hertoghe jan en vrouwe jacoba
belieft ende gheapprobeert
die dispensatie vore vercleert
ende uut crachte van diere soe hebben si
opten selven dach dat segghic di
des avonts na completen tswaer
int slot van sgrevenhaghe daer
met behoorliken woorden sterke
na forme van der heilegher kerke
hier waren ieghenwoordich ende bi
vrouwe margriete dats sonder si
van bourgognen des sijt vroeder
miere voorseider vrouwen van hollant moeder
hertoghe adolf van den berghe eerbaerlike
ende die bisscop van dornike
die proost van sinte donaes dats waer
van brugghe ende ooc waren daer
greven vrien verstaet den sen
baenrotsen edelen ridderen
ende knechten in grooten ghetale
ende die ghedeputeerde te male
van den voorseiden steden van brabant
van henegouwe van hollant ende zeelant
ende den eersten nacht dits waer
besliep die hertoghe miere vrouwen daer
int voorseide slot van sgrevenhaghe
ende over een maent van dien daghe
int iaer van xviiic hoore die wille
opten xsten
 dach van aprille
soe trouden mijn heere mijn vrouwe voorseit
malcandren met grooter solempniteit
in handen des dekens verstaet dit wale
van der kerken collegiale
ofte cappellen dit was waer
int slot van sgrevenhaghe aldaer
hier was mijn vrouwe haer moeder bi
ende die borchgreve van leiden sonder si
heer heinric van der leck te waren
beide dat si ridderen waren
willem blondeel en lieghe u niet
die heere van grevilleer hiet
ende willem van den berghe si u bekant
die heere van orbays was ghenant
die vrouwe van der hameiden eerbaerlike
entie vrouwe van sinte mertens dike
die vrouwe van steenkerke dats certain
ende die ioncfrouwe van lalaing
die ioffrou van den poele dits claer
entie ioffrou van der does dits waer
ende meer heeren vrouwen ioffrouwen
ende goeder liede in goeder trouwen
waren daer thuwelijc ghesciede
beide edele ende onedele liede
na dat tvoorseide huwelijc
ter eeren gods tusscen den hertoghe rijc
van brabant sijt seker das
ende mier vrouwen volbracht was
soe es de voorseide hertoghe jan
als momboor ende wettich man
ende vooght van der voorseider vrouwen
in die steden van henegouwen
van hollant van zeelant ter waerheit
met herde grooter solempniteit
ontfaen ende met behoorliker serimonien
ende hi heeft hem dat derric lien
behoorliken eet daer toe ghedaen
dien si hebben van hem ontfaen
dien een greve si u bekant
van henegouwe hollant ende zeelant
tsier eerster ontfankenessen sijts ghewes
van rechte sculdich te doene es
ende tridderscap ende leenmanne desghelijc
ende raet der steden zamentlijc
ende die inghesetene met weerdicheit
van den drien landen voorseit
hebben hertoghe janne wilt verstaen
ghehult ende lieflijc ontfaen
ende hebben hem eet ghedaen ende hulde
van trouwen als si van rechter sculde
haren heere sculdech waren hout u daer an
te doene als een wettich man
vooght ende momboor in rechter trouwen
van harer gheborener erfvrouwen
ende desghelijcs es ooc daer na
die voorseide vrouwe jacoba
in den steden ende lande dit versinne
van brabant als vrouwe ende hertoghinne
ende wetteghe ghesellinne met groter eere
van den hertoghe haren heere
met crucen ende vanen verstaet den sen
ende met devoten processien
ende anderen solempniteiten voorwaer
inghehaelt ende ontfanghen daer
als men in brabant pleeght dit versinne
ierstwerf tontfane een hertoghinne
ende si heeft als hertoghinne voorscreven
in elc clooster een provende ghegheven
al brabant dore sekerlijc
ende hertoghe jan heeft desghelijc
als wettich momboor ic seker ben
provenden ende beneficien
al omme ghegheven wilt ghevroeden
die ter collatien of dispositien stoeden
sgreven van henegouwe ter waerhede
van hollant ende van zeelant mede
hi heeft ooc binnen den lande voorseit
als greve ende heere der heerlicheit
gheset ende ontset na sijn maniere
casteleine scepenen officiere
ende al tgone ghedaen met corten woorde
als eenen prince toebehoorde
ende in al des vore es ghelesen
hebben si hem ghehoorsam ghewesen
als ondersaten in allen keere
sculdich te doene sijn haren heere
nu keeren wi weder onsen sen
op hertoghe janne van beieren
de welke sonder enich riguer
met sinen wetteghen procuruer
daer toe ghestelt zunderlinghe
ende mechtich ghemaect der dinghe
verteghen heeft ende gherenuncieert
in des paus handen si u vercleert
te constans in der concilien dat wet
op die kerke ende bisdomme met
van ludeke dat hi dat es claer
ghehouden hadde xxviii iaer
ende heeft daer na verstaet den sen
met oorlove ende dispensatien
van den paus al sonder letten
ghetrout vrouwe elisabetten
van lutzenborch hertoghinne
weduwe wilen dat versinne
van den edelen hertoghe anthonijs
wiens ziele god bringhe int paradijs
niet wederstaende dien zaken
dat hi was subdiaken
ende tbisdom als ic u dede verclaer
ghehouden hadde xxviii jaer
ende oec niet ieghenstaende das
dat hi haer ghevadere was
want hi haren sone dien si
van hertoghe anthonise segghic di
van brabant hadde blikelijc
in den doopsele sekerlijc
ghehaven hadde hier op merke
te bruessele in sinte goedelen kerke
aldus heeft hi overghegheven
tbisdom van ludeke sonder sneven
ende sijn vriende ghelaten daer
met cranken trooste wet voor waer
oft testamente verwaert van hem
die hen nochtan dicwile dit vernem
om sinen wille in sorghen groot
gheset hadden ende toter doot
hen dicwile badden ghewaeght
waest wonder ocht hem dit meshaeght
voort heeft hi verworven subtilike
aen den coninc van den roomscen rike
dat hi hem ghegheven heeft te hande
die graeflicheden ende lande
van henegouwe van hollant zamentlike
ende van zeelant als opt roomsce rike
verscenen bi den doot verstaet den sen
hertoghen willems van beieren
om datti ghestorven was in der maten
sonder wettich mansoor van hem te laten
dit heeft die roomsce coninc te hant
ghecundicht den hertoghe van brabant
met sinen brieven int openbaer
te constans ghegheven in ons heeren iaer
xiiic xviii hoort dit gheveerte
opten xxixsten
 dach van meerte
hem scerpelijc bevelende met nernsticheit
dat hi hem der lande voorseit
van henegouwe hollant ende zeelant
niet meer en bewonde maer sijn hant
daer af ganselijc dade te male
hier na heeft met corter tale
hertoghe jan van beieren te hant
als greve van henegouwe van hollant
ende van zeelant in corten stonden
sijn open plackaetbrieve uutghesonden
aen allen vorsten greven ende heeren
vrien ridderen knechten van eeren
ende aen die steden altehant
van henegouwe hollant ende zeelant
claghende over den hertoghe rijc
ende sier nichten derghelijc
die hem met wille ende met ghewouden
sijn recht vaderlijc erve onthouden
twelc hem die roomsce coninc voorscreven
ooc beleent heeft ende ghegheven
ende heeft den vorsten menichfout
om helpe ghebeden ieghen tgroot ghewout
ende onrecht ende onsede
dat die hertoghe jan hem dede
van brabant ende desghelike
sijn nichte van hollant claerlike
ende desghelijc versocht hi mede
aen die voorseide goede stede
dat si hem sonder verhouden
hulde ende eede doen wouden
alsoe si haren gherechten heere
sculdich waren te doene min no meere
ghemerct dat si van den eeden
hulden ende manscape die si deden
siere voorseider nichten van hollant
ende hertoghe janne van brabant
alinghe ende al met corten woorden
claerlijc quijt ghescouden worden
van den roomscen coninc openbaer
na uutwisen sijnder brieven daer
als hi hem sant ten selven termine
copie bescreven in latine
metten duutsce daer uut ghetranslateert
hier af heeft hi van hen begheert
een bescreven antwoorde soe mi dochte
op datti hem daer na rechten mochte
op twelke die steden altehant
van hollant ende van zeelant
in der substantien na mijn verstaen
haer antwoorde hebben aldus ghedaen
dat si mier vrouwen der nichten sijn
ghehult ghesworen verstaet den fijn
hadden ende feestelijc ontfaen met trouwen
als harer gheborener lantsvrouwen
als die dochter ende recht oor waer bleven
hertoghen willems haers heeren voorscreven
daer hi selve tsomeghen steden voor desen
mede bi ende ane hadde ghewesen
als broeder na hertoghe willeme bleven
ende oom van miner vrouwen voorscreven
daer hise te dier tijt hielt ende kande
voor sine ende der voorseider lande
gherechte vrouwe sonder enich si
ende ontfinc van hare sijn leen daer hi
haer hulde eet ende manscap af dede
ghelijc hi sculdich was na die zede
ende wort daer na ten inde
haer raet ende huusghesinde
ende kinde onbedwonghen al bloot
dat hi gheen recht clein no groot
en hadde tot den lande voorscreven
ende om selker ghiften als hem ghegheven
die roomsce coninc hadde ende ghedaen
soe en stonde hem gheensins af te gaen
na alle recht ende redelicheit
harer gheborener vrouwen voorseit
noch gheensins ooc afgaen en souden
maer in allen zaken soe wouden
si onderdanich sijn ende ghetrouwe
ende bistentich bliven harer vrouwe
met live met goede sonder aflaten
als goede ghetrouwe ondersaten
van recht weghen dits waerheit fijn
ende van eeren sculdich te doene sijn
want si wel wisten ter waerheden
dat die lande in tiden voorleden
te drien malen hoort mi verclaren
op dochteren verstorven waren
soe dat daer bi blikelike
ende goeden brieven keiserlike
die men toonen soude voorwaer
alst noot ware int openbaer
ende mens behoefde nootlijc
het es openbaer ende kinlijc
dat die lande dits waerheit fijn
onversterfelijc leen sijn
ende bi desen ter waerhede
baden die voorseide stede
van hollant ende van zeelant
hertoghe janne van beieren tehant
dat hi gode ende al edelheit
voor oghen hadde ende al besceit
ende selc scriven ende nuwe eiscen met
als hi nuwelinghe voort hadde gheset
aflaten wilde ende begheven
ende sijn ionghe vrouwe nichte voorscreven
binnen den haren laten rustelijc
voortane berusten vredelijc
ende hem selven in alder maten
metten sinen ghenoeghen laten
op die poente alsoe mi dochte
die hertoghe jan van beieren versochte
aen tlant van henegouwe voorscreven
hebben si ter antwerden hem ghegheven
in ghescrifte verstaet mijn leere
dat hen verwonderde al te seere
dat die roomsce coninc voorwaer
meinde enich recht te hebbene daer
in den lande van henegouwe dat wet
van hollant ocht van zeelant met
want si van ouder daten voor dien
bezeghelde brieve hadden ghesien
daer met die vierde sijt seker das
lodewijc doen hi roomsce coninc was
claerlijc belijt heeft ende bekint
dat hi toten lande van hollant twint
noch van zeelant in gheenre maniere
recht en hadde eneghertiere
dan die homagie alleene
ofte manscap hoort wat ic meene
ende daer toe hadden si tote dien
onder die gulden bulle ghesien
ander brieve verleent properlijc
bi den selven vierden lodewijc
na datti keiser was ghecoren
daer mede hi met consente wilt hooren
van sinen princen des sijt ghewes
gheconfirmeert heeft dat voorscreven es
van den lande van henegouwe screven si
dattie roomsce coninc verre noch bi
daer in recht en hadde clein noch groot
noch sijn vorders segghic u bloot
ende dat men ooc van siere ghewelt
al met allen niet en helt
hoe wel dat het sijt seker des
int keiserrike gheleghen es
ooc eest dicwile op dochteren bleven
ende verstorven als haer leven
die heeren lieten in dier maten
sonder mansoor na hem te laten
als op sinte waldetruden verstaet dat
wier lichame rust te berghen int stat
die welke was een erfvrouwe
ende grevinne van henegouwe
ende hadde te manne sinte vincente
die van haren weghen die regemente
van henegouwe droech hielt ende besat
als haer man ende momboor verstaet dat
desghelijcs vrouwe ricault des seker sijt
ende daer na die vrouwe alijt
ende mijn vrouwe die keiserinne sijts vroeder
die was sijns selfs ouder moeder
daer af die heerlicheit quam algader
op hertoghe aelbrechte sinen vader
ooc eest costume alsulc in trouwen
ende recht int lant van henegouwen
alsulc verstaet dit wel ende hoore
dat bi ghebreke van mans oore
die banieren ende heerlicheiden tswaer
opdie vrouwen verstorven daer
bi deser redenen vore vercleert
ende zeere slinkelijc gheinformeert
die roomsce coninc dat es claer
hadde hi gheweten alle twaer
van dat voorscreven es ende vertoghen
hi hadde hem bat beraden moghen
ende aviseren des en hebt gheen waen
eer hi die ghifte soude hebben ghedaen
ende alsoe bidden si voort an
van beieren den hertoghe jan
dat hi te rechte wille aviseren
den voorseiden coninc ende informeren
metter waerheit ende anders niet
ende datti hen allen wats ghesciet
wille houden voor gheexcuseert
van des hi aen hem hadde begheert
als dat sine voor heere wilden ontfaen
want si hulde ende eede hadden ghedaen
ende manscap harer erfvrouwen
siere nichten die wouden si met trouwen
haer trouwelijc houden in alder maten
als goede gherechte ondersaten
sculdich waren te doene sonder si
voort wisten si wel dat screven si
hem dat hi selve ter waerheit
van mier vrouwen siere nichten voorseit
verhaven hadde tselve lant
dat hi daer hadde si u bekant
daer af hi haer des was gheen waen
hulde ende eet hadde ghedaen
ten lesten baden si hem met begheeren
datti hem wel wille aviseren
ende bedinken die edele sijts ghewes
lynagie daer hi af comen es
ende die gonst ende vrientscap claer
die hi sculdich te draghen waer
tot siere nichten ghetrouwelijc
ende haren landen desghelijc
ende dat ghescil hoort mi dichten
tusscen hem ende mier vrouwen siere nichten
gode es seere onbehaghelijc
ende allen den ghenen zekerlijc
diese beide minden opter eerde
ende oft hi iet te eiscen begheerde
van mier vrouwen siere nichten voorseit
dat hi dat dede met zueticheit
ende goeder manieren sonder vreemt ghelaet
altoos ghebrukende goeden raet
ende altoos gheloovende int fijn
sinen naesten ende goeden vrienden sijn
dese antwerde was in desen maten
te berghen ghegheven bi den drien staten
van henegouwe opten xisten
 dach
van meie die int iaer ons heeren lach
xiiic xviii alsoe ict hoorde
hebbic gheset die naeste woorde
ende die substantie ende den sen
luttel woorde meer ocht min
als hertoghe jan soe ghi hebt verstaen
van beieren antwerde heeft ontfaen
van den drien landen vore ghenant
van henegouwe hollant zeelant
van den edelen ende goeden steden
was hi daer met twint te vreden
noch ghepayt in sijn ghedochte
maer vergaderde soe hi eerst mochte
te dordrecht ende ten briele tehant
die ghene die uut hollant
ende uut zeelant hoordic verclaren
ghebannen ende verdreven waren
ende vele uutlendegher daer bi
in grooten ghetale daer mede dat hi
den inghesetenen aen elken cant
van hollant ende van zeelant
met vanghene met roove met brande
ende ander manieren menegherhande
toevueghde met rade ende met dade
overtolleghe groote scade
ende pijnde hem met moghentheit
aen hem te slane die lande voorseit
om twelke te wederstane tehant
die hertoghe jan van brabant
helpe ende troost met wisen ghedochte
ende raet aen sijn lande sochte
van brabant ende van hollant
ende desghelike van zeelant
daer op ten utersten sonder verlaten
die twee weerlike staten
des lants van brabant ic segghe u dat
tantwerpen vergadert sijnde int stat
gheantwert hehben dat hem dochte
dat mijn heere van brabant niet en mochte
van eeren weghen in gheener maten
van redenen noch van rechte ghelaten
ende sculdich ware na al besceit
siere vrouwen palen ende lande voorseit
met allen ernste met allen pinen
te bescuddene ghelijc den sinen
ende si wouden hem ooc met coenen ghedachte
bistaen met al harer machte
om te wederstane ionc ende out
die fortse ende die ghewout
die van beieren hertoghe jan
bedreef ende hadde ghenomen an
ende voort keerde aen elken cant
in hollant ende in zeelant
jeghen dinghesetene sonder begheven
van beide den landen voorscreven
want na alle recht men soude
wederstaen ghewout met ghewoude
ende hoe men best mocht vinden avijs
in wat manieren in welker wijs
dit ghewout te wederstane
soe hebben die state der lande voort ane
van brabant hollant ende zeelant
daer op raet ghehat tehant
ende eneghe van den wisen vroeden
die hem des orlooghs best verstoeden
rieden voor haer avijs wel houde
dat men ierst belegghen soude
die stat van den briele ende bewighen
bestormen bevechten ende ghecrighen
ende daer na ten inde al met allen
die stat van dordrecht bevallen
dit avijs hoort mi verclaren
wert van den meesten hoope die daer waren
te rade comen ghehouden voor goet
maer daer was een soe ic verstoet
gheheeten willem van den berghe
die hadde doen tbeenken metten merghe
van orbeys soe was hi heere
tregement ghinc doen aen hem zeere
van hertoghe janne ende tbestier
hi was sijn overste tresorier
dese willem alsoe ic hoorde segghen
was seere traghe int verlegghen
den cost beduchte hi zeere sijts wijs
dies wederriet hi dat advijs
soe dat men ten utersten sloot tehande
dat die hertoghe met sinen lande
die stat van dordrecht met ghewoude
over die zide belegghen soude
te brabant waert ic segghe u dat
ende dat die hollanders die selve stat
op dander side souden berinnen
niet om met machte te winnen
maer om dat men alsoe houde
twater overpalen soude
ende dat men op elke side sterke
op die dike sal maken bolwerke
dat die van dordrecht provande
van buten en creghen gheenerhande
ende als dat soe bestelt ware
dat die van brabant dan daer nare
ende die van hollant onghespaert
trecken souden thuuswaert
te deser meininghen tehant
tooch uut tlant van brabant
te sinte gheertrudenberghe ende daer omtrint
versaemden si si u bekint
ende daer bleven si soe ic ghewaghe
omtrint vive oft sesse daghe
om twee redenen wille dats bloot
dierste was want daer stoot
ende ghescille gherees ic segghe u dat
tusscen van lovene der stat
ende dien van antwerpen sciere
om der gheender wille van liere
met haren bivanghe dits waer
want die van lovene meinden claer
dat se hem volghen souden bi
ende met hem trecken want si
van outs dat alsoe hadden gheploghen
ende altijt onder hen ghetoghen
ende noch sculdich te trecken waren
die van antwerpen hoordic verclaren
die contrarie daer af seiden
ende meinden na behoorlicheiden
dat die van liere ic seker ben
sculdich waren te volghene hen
ghemerct dat si gheseten sijn
int mercgrevescap verstaet den fijn
daer die stat des sijt ghewes
van antwerpen thoot af es
met meer redenen daer toe sij u vercleert
te beiden siden gheallegheert
ende mids des stoots wille hoordic saghen
wort ghesloten ende overdraghen
dat behoudelijc die van lovene doe
ende die van antwerpen daer toe
ende elcs recht in alder maniere
met haren bivanghe die van liere
op die palen souden bliven dat elc versta
ligghende in der stat van breda
dander redene sijt seker des
daer theer van brabant om bleven es
tsinte geertrudenberghe ligghende stille
dat was om dier zaken wille
dat si seker weten wouden
eer si vorder trecken souden
oft si bereetscap souden vinden
van houte om twater te beiden inden
te overpalene vaste ende sterc
ende opten dike dat bolwerc
te makene als overdraghen was
ende hem van den hollanders sijt seker das
was toegheseit min no meere
ten lesten soe quam daer die heere
van culenborch si u bekant
tresorier van hollant
die den brabanters overluut
toeseide eer si toghen uut
dat si daer hoort wat ic coute
bereetscap vinden souden van houte
noch seide hi hem openbare
dat daer houts ghenoech ware
ende alle bereetscap na haer ghevoech
toten palen ende bolwerke ghenoech
ende opten troost van desen
des heeren van culenborch vore ghelesen
heeft hertoghe jan die edel heere
ende met hem min no meere
baenrotsen edelen hoort mi bedieden
ridderen knechten ende goede lieden
van brabant als ghetrouwe manne
ontseit van beieren hertoghe janne
ende sijn sine viande worden daer
met haren openen brieven claer
ghescreven soe ic hoorde verclaren
die bezeghelt ende ghegheven waren
tsinte gheertrudenberghe aldaer
xiiiic ende xviii ons heeren iaer
op sinte jans baptisten dach
die xxiiii in junio lach
des anderdaeghs ic seker ben
sant hertoghe jan van beieren
sijn opene ontsegghebrieve tehant
aen hertoghe janne van brabant
doen worden viande sonder begheven
dese heeren hier na bescreven
heer heinrijc nothast sijt seker das
die heere tot wernberch was
ende bisdommer van beieren dit onthouwe
ende die ionghe greve jan van nassouwe
greve heinrijc van oertenberch daer toe
ende vele meer andere die alle doe
hertoghe jans van beieren helpers waren
worden viande hoordic verclaren
shertoghen van brabant met fellen ghedochten
ende alle die hem helpen mochten
als nu die heeren vore verclaert
te beiden siden hadden haer eere verwaert
ende haer ontsegghebrieve ghesonden
ende ontfanghen es na dien stonden
hertoghe jan met heere vermoghen
van sinte gheertrudenberghe ghetoghen
te dordrecht waert met grooter spoet
in ordinantien fijn ende goet
die ionker van wesemale hielt met moede
als maerscalc van brabant die voorhoede
ende hem volghde met grooter soorten
bruessele met harer toebehoorten
daer na volgde met grooten gheere
hertoghe jan die edel heere
in sijnre gheselscap achemant
baenrotsen ende edelen van brabant
daer na volghden wel bedacht
die van lovene met harer macht
daer na antwerpen eerbaerlijc
ende na hen vermoghentlijc
die van shertoghenbossche dits waer
ende ten lesten volghde hen naer
ghreve inghelbrecht hoordic vermanen
te nassouwe ende te vianen
heere te lecke ende te breda
als heere van grimberghen dit versta
met scoonen hoope met ghewelt
hi die achterhoede helt
ende als si quamen in dier ghelike
tot bi dordrecht opten dike
daer si meinden alst voorseit es
een bolwerc te maken sijts ghewes
die van bruessele al ongheviert
sijn naest der stat vore ghelogiert
daer na die hertoghe ic seker ben
metten baenrotsen enten edelen
dan die van lovene ende alsoe voort
die van antwerpen als behoort
die van den bossche ten utersten
ende als si meer ende men
ghelogiert waren begonden si tsamen
om den oorbore te sprekene daer si om quamen
te wetene es leght hier op merc
om te makene een bolwerc
daer si wat houts toe al daer vonden
maer niet ghenoech hoordic oorconden
ooc en vonden si hout noch boom te halen
om twater met te overpalen
daer af die heere van culenborch
hadde ghelooft te doene besorch
dat men van houte na al ghevoech
behoefte vinden soude ghenoech
want hi was doen van hollant
tresorier si u bekant
want willem van den berghe sijt seker das
die tresorier van brabant was
traech ende onwillich was al doe
om tghelt te verlegghene daer toe
daer men met hout hadde moghen werven
om te dienene ter bederven
segghende dat hadde min ende meere
ghelooft van culenborch die heere
des te doene ware als voorseit es
bi desen vertrecke ende mids des
heeft heer heinric van berghen die heere fijn
heere van grimberghen ende van melijn
palen ende houts ghenoech doen halen
om twater mede te overpalen
dus wert daer twater overpaelt
ende een vast bollewerc onverhaelt
wert daer ghemaect ende ghericht
ende daer toe verstaet tghedicht
van bussen ghescut vitaelgien
ende ander engiene meer ende men
ende ghewere alst hoort tot dien
wel besorght ende versien
dit bollewerc segghic u bloot
was alsoe hooghe wijt ende groot
dat men tot der bewaernissen
wel hondert manne moeste ghissen
ende als men die sochte wats ghesciet
en vantmenne boven dertich niet
die aenveerden wilden den last
niet wederstaende dat men hem vast
toeseide gheloofde hoordic verclaren
opdat zi bevallen waren
datse die hertoghe ende tlant
ontsetten souden altehant
waer op si antwoorden dat de pas
uut brabant toten bolwerke was
enghe ende broecachtich zeere
ende oft dan inghesteken were
die dijc alst wel mochte wats ghesciet
soe en mocht men hen uut brabant niet
te helpen comen meer noch min
binnen dien tide verstaet den sin
dat die hertoghe voor dordrecht lach
quamen die van binnen doe ic ghewach
scermutsen daghelijcs buten
jeghen die brabanters daer sach men ruten
die jonghe ghesellen tocken ende vlien
somwile bleef er alst mocht ghescien
van buten ghevanghen somtijts van binnen
deen moest verliesen ende dander winnen
alsoe alst daventuere ghean
ten utersten als die hertoghe jan
van brabant voor dordrecht sonder wanc
gheleghen hadde vi weken lanc
oft daer omtrint ende hi tier stonde
tbolwerc niet besetten en conde
mids datter niement was ghepast
die aenveerden wilde den last
mids der redenen wille voorseit
soe sloot men daer sonder verbeit
tbolleberc te verbrandene houde
ende dat dan theer opbreken soude
aldus wert dit ghedaen tehant
doe die van dordrecht den brant
ende den rooc saghen opslaen
hebben si daer bi wel verstaen
dat opbreken des heers ende trocken tehande
uut te watere ende te lande
ende hebben theer met grooter niden
bevochten van achter ende van beziden
daer ieghen dat met vroomen moede
die van antwerpen die dachterhoede
al doen daden hem hebben verweert
soe dat se bleven onghedeert
ende theer sonder scade of scande
van die uut dortrecht quamen te lande
maer someghe des hertoghen dieneren
ende zieke die ghequetst weren
stelden hem te watere zekerlike
ooc hadden die edele desghelike
wapene ende wapenrocke wilt verstaen
ende ander gherec te scepe ghedaen
die van dordrecht met gherute
die met baergien quamen ute
hebben deser vele ghevaen
onder de welke wilt verstaen
wert ghevanghen alsoe scier
hertoghe jans aelmoesenier
ende capellaen een tidich man
van der roest hiet hi heer jan
hi was out ziec ende cranc
heer jan van beieren eer iet lanc
lieten quite gaen altehant
bi hem hi hertoghe janne sant
van brabant sinen zeghel tien stonden
die over enen knecht was vonden
die toebehoorde sijt seker das
den ionker van gaesbeke die was
segheler van brabant tier tijt
aen twelke dede des zeker sijt
hertoghe jan van beieren voorseit
grootelike sijn edelheit
maer dander bleven ghevanghen twaren
die int scepe vonden waren
ende die wapenrocke tehant
van vele edelen uut brabant
die ooc int scepe waren vonden
hebben die van dordrecht tien stonden
aldaer doen hanghen in der kerken
ghelijc ocht si met vromen werken
die edele manne met ghewelde
vechtender hant in den velde
ghevanghen hadden eerlike
twelke mi dunct sekerlike
niet en beteemde na al besceit
na der zaken gheleghentheit
in deser selver manieren voorsproken
es hertoghe jan opghebroken
van voor dordrecht doe ic u cont
op st lauwereis avont
met sinen heere sonder vieren
quam hi des selfs nachts logieren
te sinte gheertrudenberghe ongheloghen
van daer es theer thuuswaert ghetoghen
te brabant waert elc int sijn
ende hertoghe jan verstaet den fijn
van brabant die es twee daghe bleven
te sinte gheertrudenbergh voorscreven
doen trac hi int heer doe ic ghewach
van hollant dat van der side lach
der stat van dordrecht voorscreven
metten hollanders es hi daer bleven
tot dat si haer bollewerc
volmaect hadden groot ende sterc
ende van vitaelgien ende alle engien
ende van ghewere wel voorsien
ende adriaen de bastaert certein
van hollant werter af capitein
die hertoghe brac op daer na tehant
met sinen heere van hollant
na dat hi van daer was ghesceiden
hebben die van dordrecht met wreetheiden
tbollewerc aenvochten bestormt beleghen
ende ten leste met crachte ghecreghen
ende verbrandent al onghespaert
ende adriane den bastaert
ende die met hem daer waren al
hebben si ghedoot groot ende smal
na topbreken sbesets voorscreven
heeft willem van den berghe bedreven
ende hertoghe janne in die oore ghesteken
ende vermaect met sinen treken
den ionker van nassouw dit versta
heere ter lecke ende te breda
ende van der lecke desghelijc
heer heinric heere van heeswijc
ende heer heinric van berghen int fijn
heere van grimberghen ende van melijn
soe dat die hertoghe van hem was
seere qualijc te vreden mits das
hi van willeme vore vercleert
contrarie van hem was gheinformeert
soe dat die hertoghe sprac dese woorde
daert mijn vrouwe ende haer moeder hoorde
datti die drie heeren welgheboren
niet meer en wilde sien noch hooren
willem van den berghe die dit bedreef
te dier tijt dat men hem screef
tresorier van brabant dit verstaet
kamerlinc ende heimelijc raet
van al dat den hertoghe doen quam bi
en was niement soe wel ghelooft als hi
tlant van brabant hadde tien stonden
in hollant een ambassiaet ghesonden
aen den hertoghe haren heere
den abdt van tongerloe ende meere
heer heinric van berghen ic seker ben
heer aernde van crayenhem met hen
heere van grobbendonck tier stonde
ende van dynter meester emonde
ende als si te gorichem quamen
daer si die niemare vernamen
dat die hertoghe als ic vore las
op die drie heeren vertorent was
heer heinric van berghen dat verstaet
die selve was int ambassiaet
ghedeputeert als ic voorseide
sant om den ionker sonder beiden
van nassouwe ende sonder vertrec
om heer heinric van der leck
met desen heeren vore ghenant
wert overdraghen na alle ghestant
dat heer heinric van berghen tien tiden
mids desen niet voort en soude riden
maer dander ambassiatuers int fijn
souden in der absentien sijn
haer bootscap doen in lieghe u niet
aen den hertoghe dus eest ghesciet
ende als die ambassiatuers twaren
uut hollant in brabant comen waren
ende haer ambassiaet ghedaen
soe wert int selve iaer wel saen
van xviii opten xiiiin dach
van septembri daert menich sach
bi den goeden steden van brabant
willem van den berghe vore ghenant
te lovene int stat si u vercleert
openbaerlijc ghecorrigeert
ende als men die correctie voorseit
te bruessele na ghewoonlicheit
van der stat aldaer uut roepen soude
ende publiceren soe en woude
willem van assche die amman was
te bruessele hoe wel hem das
die scepenen versochten bi te stane
niet doen mids dien voortane
en wilden die scepenen wats ghesciet
den voorscreven willeme emmer niet
voor amman kinnen verstaet den fijn
noch wisen noch ghehoorsaem sijn
maer si dadene sonder letten
vanghen ende in der vroenten setten
cort hier na hebbic vernomen
es hertoghe jan uut hollant comen
tot antwerpen in den godshuse aldaer
van st machiels ende cort daer naer
int iaer voorseit opten iersten dach
van october doe ic ghewach
sijn bi hem comen altehant
van cortenberghe meester amant
doctor ende deken van sinte donaes
te brugghe ende die niet en was dwaes
meester lonijs van baest hoort mi lien
bacheleer in theologien
die hebben den hertoghe vore vercleert
van spaus weghen ghepresenteert
een besloten bulle dits waerhede
daer die paus begheerde mede
aen den hertoghe verstaet die wise
dat men meesteren amande ende lonijse
volcomelijc ghelooven woude
van dat men hem segghen soude
van sinen weghen ende aenbrenghen
dese bulle verstaet die dinghen
van gheloove die was ghegheven
te genevere ende ghescreven
opdie v kalende van septembri
den xxviiisten
 dach segghic di
der maent van oeghste int selve iaer
van achtienen dat es waer
welke bulle die hertoghe jan
weerdichlijc ontfinc hout u daer an
alst wel beteemde sonder waen
ende als hi dinhout hadde verstaen
van der voorseider bullen ende den sen
hebben hem die twee meesteren
van des paus weghen voregheleit
ende uut crachte der bullen gheseit
dat die paus die dispensatie
wederroepen hadde ende die gracie
die hi ghegheven hadde ende ghedaen
op die letsele wilt verstaen
van den huwelike dat elc verstaen
tusscen hem ende vrouwe jacoba
dat uut vreesen was ghesciet
van den roomscen coninc ende anders niet
maer alsoe sciere als hi ware
over berch soude hi daer nare
die revocatie annicheleren
ende dierste dispensatie confirmeren
ende dat die voorseide hertoghe jan
ende vrouwe jacoppe voortan
sonder last van consciencien
mochten tsamen bliven verstaet den sen
in den huwelijc voortaen
dat si tsamen hadden aenghegaen
ende desghelijc screven tehant
aen hertoghe janne van brabant
die cardinael ostiensis meer no men
entie patriarche van constantinopolen
hier met was hertoghe jan die heere
vertroost verblijt van herten zeere
ende ghevreet ic seker ben
in sijnder consciencien
des maendaeghs opten xsten
 dach
int selve iaer die in octobri ghelach
soe creghen verradelijc onder hen
hertoghe jans vriende van beieren
van rotterdamme die goede stat
die bootscap daer af quam na dat
hertoghen janne te halle int stede
doen trac hi met verdichede
te hoesdijn weert altehant
met ridderen ende knapen uut brabant
ende mannen van leene ende quam aldaer
xxiii in october dit es waer
op enen sondach te hoesdein inne
ende hadde claerlijc in den sinne
sijn viande te crenkene ende sonder letten
sijn slote ende sijn stede te besetten
hier na dede si u bekant
die greve van chaerloys een bestant
dedinghen des sijt ghewesse
omtrint sinte andriesmesse
tusscen hertoghe janne sinen neve neemt goom
ende janne van beieren sinen oom
binnen den bestande daer ic af spreke
aerbeite die greve soe ernsteleke
van chaerloys altoos sonder verdrach
dat hi maecte eenen dach
ten welken mijn heere ende vrouwe vaillant
van brabant ende van hollant
in haers selfs persoone voorwaer
met haren rade souden comen daer
in der stat van wouerichem
hertoghe jan van beieren dit vernem
soude sijn raetsliede ooc als dan
daer sinden ende die edel man
die greve van chaerloys met gheninden
soude sinen raet aldaer ooc sinden
om tusscen die partien voorseit
te tracteerne met ernsticheit
om die te vereeneghen oft men conde
te dien daghe ter selver stonde
sijn mijn heere ende vrouwe
van brabant van hollant van henegouwe
met haren rade wijs ende vermoghen
al tot wonrichem ghetoghen
hertoghe jan van beieren tien stonden
heeft daer van sinen weghen ghesonden
den bisdommer van beieren
den heere van milendonck ende met hem
heer gheerde van heemskerke sekerlijc
ende heer heinric van naeldwijc
ridderen ende meer ander mans
ende van weghen hertoghen jans
van bourgognen dit es waer
ende van sijns soons weghen waren daer
des greven van chaerloys tien stonden
ierstwerf te dien daghe ghesonden
heer yewein van cortenbach
lantcommendeur doe ic ghewach
van den biessen te tricht hout u daer an
duutscen ordens ende van schoonvorst jan
borchgreve te montjouwe sijts wijs
ende van aremude gielijs
heere van ensis sekerlijc
ende daer na heere lodewijc
van lutzenborch die bisscop was
van terrewane sijt seker das
ende heer peeter si u becant
van lutzenborch heere van conversant
ende van brienne van edinghen heere
sijn broeder ende daer toe meere
meester symoen van fremelles
meester in loye des sijt ghewes
ende van der keythullen meester jan
alle dese heeren hout u daer an
bleven al tsamen onder hem
eenpaerlijc te wonrichem
omtrent iii weken in waren spraken
tracterende eer si van allen zaken
vereenichden ende overquamen
ende als si van allen eens te samen
waren worden dit es waer
ontboden si hertoghe janne daer
van beieren ende als hi daer quam
hebben die heeren als ic vernam
ghemaect met grooter ernstichede
eenen gheheelen peys soene ende vrede
tusscen hertoghe janne wilt versinnen
ende vrouwe jacoppen siere ghesellinnen
ter eenre ende dit der ic liden
hertoghe janne van beieren ter ander ziden
in welken peyse vore verclaert
ende soene dat ghededinght waert
dat hertoghe jan dit wilt onthouden
van beieren hebben soude ende behouden
die stat van dordrecht met al
den bayluscape groot ende smal
ende dijcgreefscape daer mede
ende van gorichem die stede
metten lande van arkel soe ict vernam
metten lande van der lede lederdam
ende tlant van schoonewerde mede
ende van rotterdamme die stede
dese steden ende lande daer wi af scriven
souden hertoghe janne van beieren bliven
erfelec te leene si u bekant
van minen heere ende vrouwe van brabant
ende haren nacomelinghen mede
greven oft grevinnen der greeflichede
van hollant van zeelant alst behoorde
ende oft gheviele of gheboerde
dat mijn vrouwe daer ic af scrive
sonder wettich oor van haren live
te latene storve si u bekant
soe soude mijn heere van brabant
lande stede slote in goeder trouwe
van hollant van zeelant van henegouwe
ende van vrieslant segghic u bloot
rumen sonder wederstoot
voort soude mijn heere si u bekant
ende mijn vrouwe van hollant
den hertoghe van beieren sonder sneven
hondert dusent nobele gheven
te sekeren terminen te waren
van den naesten paescen binnen twee iaren
vol ende al betaelt te wesen
hertoghe jan van beieren mids desen
verteech van allen eiscen tehande
die hi op die voorseide lande
van henegouwe van hollant
van zeelant ende van vrieslant
met alle haren toebehooren
het ware bi ghiften wilt mi hooren
des paus oft des roomsch conincs met
oft andersins ic wille ghijt wet
met eer poenten die int verclaren
van den peyse begrepen waren
dies gheen noot en es te doen vermaen
want si brabant niet aen en gaen
dese soene met corten noten
was te wonrichem ghesloten
int iaer van achtienen gheviel dit so
dertien daghe in februario
als dese peys hier vore vercleert
openbaerlijc was ghepubliceert
soe es dat parlement ghesceiden
te wonrichem ende sonder beiden
sijn mijn heere ende vrouwe van brabant
met haren state uut hollant
ghetoghen ende namen haer vaert
van daer te henegouwe waert
te deser tijt was noch mijn heere
van brabant verbolghen herde zeere
op sijn steden van brabant
om dat si hadden si u bekant
willeme van den berghe ghecorrigeert
ende sonderlinghe si u vercleert
op sijn stat van bruessele segghic di
mids der redenen wille dat si
willeme van assche in gheenen sinnen
voor amman meer en wilden kinnen
maer haddene al waest hem verdriet
in die vroente gheset om dat hi niet
bi der correctien als amman en wilde staen
die op willeme van den berghe was ghedaen
aldus bleef mijn heere ende vrouwe tsamen
van brabant als si van hollant quamen
te mechelen hout u daer ane
ende die bisscop van terrewane
entie greve van conversant
ende van brienne si u bekant
sijn brueder die heere van edinghen was
die welke den peys daer ic af las
in hollant hier vore hadden ghemaect
dese twee heeren wel gheraect
toghen te bruessele cort na dat
om tonderwisene die stat
dat si willeme van assche wouden
voor amman kinnen ende houden
ende willem van den berghe ooc met
van der correctien op hem gheset
mocht bliven onghelast van dien
soe verre als dat mochte ghescien
sal mijn heere ende vrouwe wats ghesciet
te bruessele comen ende anders niet
binnen desen ontboot heimelike
die vrouwe van sinte mertensdike
heer heinrike van berghen haren broeder
dat hi te mechelen quame sijts vroeder
si hoopte mijn vrouwe in allen keere
soude sinen peys aen minen heere
den hertoghe maken ende stellen te vreden
dus quam heer heinric daer ghereden
te mechelen met corten woorde
aen heer willeme van montfoorde
sinen neve ende bat hem houde
datti willeme van den berghe spreken woude
dat hi hem woude voor alle zaken
aen minen heere sinen peys maken
ende helpen soe ict hebbe vernomen
dat hi mochte tsier gracien comen
heer heinric die heere van love
bracht willeme ierstwerf te hove
van den berghe sijt seker das
ende hadden ghemaect dat hi was
heer willem van montfort heeft saen
aen willeme sijn bootscap ghedaen
van den berghe de welke ghereet
antwerde soet hier bescreven steet
dat heer heinric van berghen voor desen
sijn brootmeester hadde ghewesen
ende naest minen heere dit vernem
gheenen liever en hadde dan hem
ende hi soude hem int fijn
na alle siere macht ghehelpich sijn
als heer willem van montforde
dese antwerde bracht ent heer heinric hoorde
was hi zeker te diere tijt
in ziere herten zeere verblijt
ende reet van mechelen ter vaert
wel ghetroost te bruessele waert
om ooc te sprekene aldaer
metten tween ghebrueders dits waer
van lutzenborch dat si tsiere bederven
des hertoghen gracien wilden verwerven
ende als hi dus ghereden quam
in die beemden soe ict vernam
tusscen den huseken ende vilvoorden
quam van den vliete daer teghenwoorden
heer jan ghewapent ende vermoghen
met ghespanen gheladenen boghen
ende heeft heer heinrike dits waer
ghevanghen ende ghesekert daer
ende heer heinric gheloofde na dat
des andersdaeghs te halle int stat
metter sonnen te comene sonder beiden
ende van daer niet te sceiden
sonder oorlof weten oft wille
des hertoghen lude noch stille
als hi dese gheloften wilt verstaen
ende zekeringhe hadde ghedaen
es heer jan van den vliete te waren
metten sinen ghereden te haren
door die beke ende alsoe voorbi
der stat van bruessele soe es hi
beneven tclooster ter cameren ter vaert
alsoe ghereden te halle waert
heer heinric van berghen quam na dat
metten sinen te bruessel int stat
daer een groot rumoer ende ghescille
rees om siere vanghenessen wille
mids dat hi haer poorter was
ende ghevanghen sijt seker das
binnen haren bedrive ende ooc want
hi buten den palen van brabant
ghesekert ware dat segghic di
inne te comene twelke dat si
openbaerlijc hielden ende meinden claer
dat het ieghen tlantrecht waer
in desen rumoere vore ghelesen
waren in herde grooter vreesen
die voorseide bisscop entie grave
maer men bevant dat si daer ave
met allen twint en wisten iet
alsoe en messciede hen niet
maer die zake hoort mi verclaren
daer si te bruessele om comen waren
altemale hier mede wederstiet
soe dat si sonder te doene iet
van bruessel scieden verstaet den sin
sonder oorbore te doene daer in
die stat van bruessele soe hielt raet
opt voorseide ghevanghenesse dat verstaet
alsoe dat eneghe rieden houde
dat men heer heinric voeren soude
te halle soe mechtich dit versinne
dat mens niet en soude laten inne
dus mocht hi omme riden ter vaert
ende hebben daer met sijn eere verwaert
someghe rieden sonder letten
dat menne soude ghevanghen setten
van der stat weghen dus waest ghedaen
aldus wert hi ghevanghen saen
ende in die vroente gheset wilt weten
ende als hi daer inne hadde gheseten
eenen zekeren termijn
wert hi in der herberghen sijn
te bruessele ghesekert sijts ghewesse
binnen welken ghevanghenesse
ende zekeringhen zekerlijc
die voorseide heere heer heinrijc
alsoe groote onghenuechte nam
ende druc van herten dat hem ane quam
een groote siecte dit weet algader
binnen welker siecten sterf sijn vader
daer hem met toe quam neemt des goom
die heerlicheit van berghen opten zoom
ende ten utersten met wisen sinne
maecte mijn vrouwe die hertoghinne
ende haer moeder tsiere eere
heer heinrics peys aen minen heere
van brabant daer af hi tiere tijt
in sijn herte soe zeere was verblijt
dat merkelec sijn nature daer mede
verquam van der siechede
daer hi langhe af hadde gheleden quale
soe dat hi poentelijc altemale
sijn bereetscap dede gherecken
om te berghen op ten zoom te trecken
ende aldaer ontfanghen te sine als heere
ende ghehult maer leider zeere
es hi in der ziecten vervallen
soe dat hi ligghende bleef met allen
welke ziecte hem des ghelooft
te male sijns levens heeft berooft
ende alsoe es die heerlicheit
van berghen opten zoom voorseit
bleven op siere dochter johanne
die janne van glimes hadde te manne
ghetrout binnen der levender tijt
heer heinrics haers vader zeker sijt
hoe wel dat huwelijc was ghesciet
jeghen sinen danc ende anders niet
ende hets te wetene ter waerheit
al hadde willem van den berghe voorseit
toe gheseit heer willeme van montforde
ende ghelooft met vele schoonder woorde
datti na sijnre macht seere houde
heer heinrike van berghen helpen soude
alsoe ment vore ghescreven siet
soe seide heer jan van der vliet
datter willem van den berghe nochtan
alleene bi was als hertoghe jan
hem beval ernstelike
te vanghene heer heinrike
ende dat willem ooc seide tehant
tot minen heere van brabant
heere eest zake dat ghi
heer heinrike ende noch twee of drie
van den meesten niet en bringht ter doot
soe en seldi dat segghic u bloot
nemmermeer gheweldich hertoghe sijn
maer deedi dat ten trouwen mijn
het sal algader vore u beven
alselken raet const willem gheven
hier na als sonder onderlaet
mijn heere mijn vrouwe haren staet
te berghen dus hielden des seker sijt
soe ghebeurdet op enen tijt
op enen dach in die maent van meerte
dat mijn heere met bliden gheveerte
na maeltijt reet jaghen dat versinne
ende mijn vrouwe die hertoghinne
reet uut vlieghen dat verstaet
ende willem van den berghe nauste raet
rentmeester ende camerlinc
des hertoghen van brabant die ghinc
in sijn camere binnen den hove
op een coetsbedde van love
ligghen rusten daer quamen tehant
die bastaerde van hollant
ende brachten oneerlijc ter doot
willeme van den berghe dits bloot
daer hi lach en sliep tehant
om welke daet alst waert bekant
hertoghe janne die goede heere
toter doot toe bedroeft waert zeere
alsoe hijt bewees met trouwen
met suchten met claghen met druc met rouwen
met screiene met teekenen blikelijc
wel drie daghe durende eenpaerlijc
daer na hadde hertoghe jan begheerte
opten xxixsten
 dach in meerte
rekeninghe te hebbene ende besceit
van der weduwe willems voorseit
ende bewijs van alle den ontfanghe
van des hi van over langhe
van sinen weghen hadde ontfaen
ende van dier tijt voort aen
tempereerde die hertoghe hoordic saghen
den rouwe dien hi hadde ghedraghen
ende kenlike teekene die hi hadde bewesen
bi der doot willems vore ghelesen
maer na de doot willems van orbeys
creech eerst heer heinric sinen peys
hoe wel hi daer na sijts ghewes
niet langhe en leefde alst voorseit es
ende desghelijc maecte mijn vrouwe
den peys van den ionker van nassouwe
dat hi ter gracien ende gunste quam
van den hertoghe als ic vernam
waest bij middle mier vrouwen vorwaer
ende des heeren van rotselaer
die doen ter tijt si u bekant
drossate was van brabant
int iaer van xviii hoore die wille
opten xiisten
 dach van aprille
ende daer na doe ic ghewach
in die selve maent den xvsten
 dach
opten paeschavont hier op merke
waert heer cornielijs van liedekerke
drossate van brabant tsijnre eere
ende van rotselaer die heere
na die doot willems van den berghe scier
waert van brabant tresorier
ende van nu voortane meere
scriven wi tiaer van onsen heere
dusent iiiic x ende neghen
god laet ons altijt dooghden pleghen
int iaer ons heeren als stont ghescreven
xiiiic neghentiene daer neven
na paesscen in den mei tehant
quamen mijn heere van brabant
ende die hertoghinne mijn vrouwe
met haren state uut henegouwe
in brabant des seker sijt
ende mijn heere tooch somtijt
in sonien iaghen dit versenne
ende bi wilen over senne
bi wilen soe lach hi ter vueren
dicwile te vilvorden hoordic rueren
ende ondertusscen lach hi na dat
tantwerpen want hi op sijn stat
van bruessele zeere was ghestoort
mits dat si willemme van assche noch voort
over amman niet kinnen en wilden
maer noch altoos ghevanghen hilden
hierna ghevielt verstaet den sen
dat van shertoghenbossche die scepenen
oetmoedelijc baden haren heere
hertoghe janne met herten zerre
dat hi in sinen persoone na dat
comen woude in sijnre stat
van den bossche ende troosten aldaer
sijn goede liede van den scaden swaer
overtollich ende onverwinlike
die si met brande ende derghelike
met watere gheleden hadden tswaer
ende aldus tooch die hertoghe daer
ten bossche ende soe ict hoorde bedieden
beteekende hi daer den goeden lieden
dach ende ure dit onthoude
wanneer als hise hooren woude
ten welken daghe sonder verlaet
des morghens voor die dagheraet
reet heimelijc si u bekant
hertoghe jan van brabant
metten ionker van wesemale van daer
sonder weten sheeren van rotselaer
die doen was sijn tresorier
ende een ieghelijc officier
van sinen hove samentlijc
waren daer in bescaemt grootelijc
ende soe waren ooc alle mids dat
die goede liede van der stat
dus es die hertoghe met verdicheden
metten ionker van wesemale ghereden
tot grobbendonck met corten woorde
dat heer aernde van craeyenhem toe hoorde
ende heeft daer ghehat in trouwen
gaesbeke wesemale montjouwen
ende die hebben daer dit versent
ghemaect een nuwe regement
ende in sier herberghen onghecesseert
eenen nuwen staet gheordineert
die heere van rotselaer waert onghelet
van den tresorierscape ontset
meester lodewijc boete hoordic vercleren
wert clerc ghemaect om te regeren
die officie si u bekant
van den ontfanghe van brabant
ende men gaf int shertoghen hof
alle vrouwen ende juffrouwen oorlof
die bi mijnre vrouwen min no mee
waren uutghenomen twee
ende in die stede si u vercleert
werden andere gheordineert
bi mier vrouwen der hertoghinnen
die grevinne van merre wilt versinnen
de welke vrouwe van duffle was
ende van gheele sijt seker das
die vrouwe van wesemale sijts vroeder
des ioncheren van wesemale moeder
die ioffer van wesemale versinne
mijns ioncheeren ghesellinne
die vrouwe van assche dits waerheit fijn
ende die ioncfrouwe van berghen haer dochterkijn
die si hadde hout u daer an
van gheerde van berghen haren iersten man
ende joffrouwe laurentie sijt seker das
die heer everaerts tserclaes dochter was
ende daertoe noch andere meere
ende aldus soe quam mijn heere
metten heeren ende ioncheren met corten woorden
van grobbendonck tot vilvoorden
daer lach mijn vrouwe te dier tijt
daer wert ghelesen sonder respijt
die niewe staet ende ghepubliceert
dat ghedaen tooch onghecesseert
hertoghe jan terstont sonder duren
van vilvoorden tot der vueren
ende mijn vrouwe weet voor waer
reet hem met vijf peerden naer
met eenre ioffrouwen herde zeere
ende iii knechten ende niet meere
ter stont als mense af sette
ghinc si sonder eneghe lette
in mijns heeren camere doe ic u cont
daer mijn heere te rade stont
daer si claghelijc onvertoghen
vraeghde met screienden ooghen
die redene waer omme ende waer af
men haren ioffrouwen oorlof gaf
die edel waren ende eerbaer
ende van goeder famen voorwaer
die al meest met haer te waren
ghevoet ende opghehouden waren
si seide ooc openbaer ende hoghe
dat mijn heere die hertoghe
van haren weghen soe vele in alder mate
heerlicheiden ende lande besate
dat hise in state met haren vrouwen
wel houden mochte ende haren ioffrouwen
in alder wijs als hise vant
hier op antwerde men haer tehant
van shertoghen weghen ic seker ben
dat hi om seker redenen
sinen staet veranderde si u vercleert
ende bi haer waren gheordineert
van den edelsten ende eerbaersten vrouwen
sijns lants van brabant ende ioffrouwen
daer op mijn vrouwe die hertoghinne
repliceerde met erren sinne
maer emmer die staet sijt seker das
bleef soe hi gheordineert was
behoudelijc dien dit versinne
dat mijn vrouwe die hertoghinne
eneghe van haren vrouwen
bi haer behielt in goeder trouwen
ende tot deser selver tijt
hadde mijn heere des seker sijt
ende mijn vrouwe dit der ic saghen
alsoe zeere wel overdraghen
ende gheweest dits waerheit fijn
als man ende wijf behooren te sijn
maer van deser tijt voortmeere
vercuelde die minne herde zeere
tusscen hen beiden in allen zinne
die minlike vrientscap ende minne
wort verandert groot ende smal
als hier naermaels bliken sal
want hertoghe jan van beieren voorscreven
tbisdom van ludike heeft over ghegheven
dat hi xxviii iaer sijts ghewes
beseten hadde alst voorseit es
soe versach paus merten daer omme
die vijfste van dien bisdomme
ende gaeft dit ghesciede ieghenode
heeren janne van walenrode
die te voren sijt seker das
ertsbisscop righensis was
twelc hi liet alsic vernam
ende wert bisscop ende quam
te ludike daer hi betemelike
was ontfaen ende eerlike
int iaer van xviii opten iiii dach
van oeghst als ic u segghen mach
eerbaerlijc regeerde hi daer
tvoorseide bisdom min dan een iaer
want hi sterf cort daer naer
xiiiic xix ons heeren iaer
in meie den xxviiisten
 dach
int selve iaer opten xvisten
 dach
van junio coren onder hen
die heeren van der capittelen
van sinte lambrechte merket tgone
janne des heeren van heinsberch sone
tot enen bisscop sijt seker das
die welke die canonic was
ende archidiaken van haspegouwe
in der voorseider kerken te goeder trouwe
doen men hem coos dat wet voor waer
hatti omtrint xxiii iaer
int voorseide iaer doe ic u cont
op sinte jans baptisten avont
als noch gheen ander amman en was
in die stede sijt zeker das
van willeme van assche die soe ghi wet
van den ammanscape was gheset
bi der stat alst voorseit es
daer bi en woude sijt seker des
hertoghe jan mids den gonen
uut den eenentwintich persoonen
die hem die scepenen hoordic oorconden
na ghewoonte hadden overghesonden
gheen nuwe scepenen maken daer
ende alsoe bleef die stat dits waer
van bruessele van dien st jansmesse
omtrint drie weken sijts ghewesse
sonder scepenen van hertoghe janne
uten cosen die hem die goede manne
over hadden ghesonden te makene tswaer
waerbi der selver stat aldaer
onverwinlike commer doe
ende verderfelike scade toe
hadde moghen comen ongespaert
om twelke te verhuedene soe waert
daer toe ghesproken soe verre tien tiden
dat die hertoghe ter eender siden
entie stat ter ander ongheloghen
eneghe van den rade shertoghen
ende den drien goeden steden
loven antwerpen ter waerheden
ende shertogenbosche gheloofden int fijn
die daer omme vergedert sijn
te vilvorden doe ic u ghewach
soe dat wort opten xvisten
 dach
der maent van julio dat ghijt wet
jan taye van eelwite in die stat gheset
van willem van assche hout u daer an
te bruessele tot eenen amman
ende heer jan van coudenberghe dit vernem
willem van mors philips met hem
dien men hiet van kesterbeke
ende reinere van linckenbeke
ende van der coudenborch symoen
heinric veele verstaet dit doen
jan taye van gaesbeke dese wel geraecte
die hertoghe doen scepenen maecte
te bruessele ende om dat van dien
ghelike niet meer en soude ghescien
in toecomenden tiden na dat
soe heeft die voorseide stat
van bruessele verworven ic seker ben
scoone ende goede privilegien
alsoe dat die hertoghe altoos voortan
moet stellen enen notabelen man
om stedehouder te sine in waren zaken
van den amman dien hi te bruessel sal maken
ende macht sal hebben des daer ane cleeft
van shertoghen weghen die damman heeft
wanner als damman sijt seker des
uter stat oft uten ooghen es
oft wanneer damman soe mi docht
van tween scepenen wert versocht
iet te doene dits waer sermoen
van des hi sculdich es te doen
ende hijs hem weighert blikelijc
oft onwillich maect ende desghelijc
oft in den amman ende in den lieutenant
ghebrec gheviele soe moghen tehant
die scepenen van bruessele oft die ii van hen
eenen ghesworenen knape verstaet den sen
des ammans daer toe nemen ghereede
die hem ghenoecht ende dien met eede
daer toe verbinden ernstelelijc
ende oft ghebeurde desghelijc
dat die hertoghe daer nare
teeneghen tiden ghebrekelijk ware
uten cose die hem tallen stonden
die scepenen hadden over ghesonden
vii scepenen te makene doe ic u cont
op sinte jans baptisten avont
vore der noenen dat dan saen
die vii scepenen die afgaen
vii nuwe scepenen onvertoghen
selen maken ende kiesen moghen
met meer poenten verstaet den sen
vercleert in der privilegien
tusscen den dolphijn van vrankerijc
ter eender ziden zekerlijc
en ter andere des sijt vroeder
hertoghe jan anthonijs broeder
van bourgognen neemt des goom
nu hertoghen jans van brabant oom
waren heimelijc als ic oorconde
vrientscapen ghemaect ende verbonde
ende bezeghelt dits waerheit fijn
na twelke die voorseide dolphijn
den voorscreven hertoghe janne ontboot
van bourgognen dits waerheit bloot
om tsamen te tracteerne tehant
hoe men den coninc van inghelant
soude moghen wederstaen
die der franscer cronen hadde ghedaen
ende daghelijcs dede groot achterdeel
ende van normandien tmeeste deel
ghewonnen ghecreghen hadde met machte
ende ter selver tijt met heercrachte
vore die stat laghe van ruwaen
hertoghe jan van bourgognen die hem aen
die vrientscap hielt ende die verbonde
die tusscen den dolphijn ende hem tier stonde
ghemaect waren alst voorseit es
hier op vertroost hem verlatende des
es ten ontbiede dits waerheit fijn
ghetoghen tot den dolphijn
met cleinder macht onghewapender hant
op tslot van monstreul si u bekant
als hire binnen was ongheloghen
worden die brugghen op ghetoghen
ende die poorten ghesloten soe ic vernam
ende als hi in der presentien quam
van den voorseiden dolphijn dits bloot
wert hi terstont ghesleghen doot
dese slach ghesciede dits waer
xiiiic xix ons heeren iaer
in der maent van septembri
na twelke philips dat segghic di
des voorseiden hertoghen jans sone
van bourgognen  die gone
hadde gheheeten tot dier tijt
greve van charloys des seker sijt
die dede soe vele altehant
dat coninc heinric van inghelant
te wive ghecreech sekerlijc
des coninx dochter van vrankerijc
vrouwe kathelinen sijt seker das
die sconincs ioncste dochter was
daer mede ontfinc hi der ic lien
thertoghedom van normandien
te huwelike groot ende cleene
ende ontfinct van den coninc te leene
van vrankerike dits waerhede
daer af hi hem hulde ende manscap dede
ooc waest bevoorwaert claerlijc
dat oft die coninc heinrijc
van inghelant bi den live
van vrouwe kathrinen sinen wive
mansoor ghecreghe dat dan al bloot
na des conincs van vrankerike doot
trike hebben soude ende coninc wesen
dat die dolphijn vore ghelesen
verbeurt hadde in eewicheit
mids der doot hertoghen jans voorseit
soe soude die dolphijn daer wi af scriven
eewelijc der croonen berooft bliven
hier met ende met meer verbonden
ende ander voorwaerden sijn tien stonden
beide die coninghe achemant
van vrankerike ende van inghelant
vereenicht versoent onder hen
bi toedoene ende middele des hertoghen
philips van bourgognen die sone was
wilen hertoghen jans sijt seker das
welke hertoghe philips algader
die doot van sinen voorseiden vader
hier mede ende anders derghelijc
in menegher manieren soe grootelijc
ghewroken heeft dat alle die gone
gheseten onder die fransce crone
gheestelike ende ooc werelike
edele onedele arme ende rike
dies hebben ghevoelt langhe ende vaste
te haren verderfeliken laste
ende ter destructien des rijcs daer bi
god betert alst sijn wille si
int selve iaer doe ic ghewach
van xix opten achtiensten dach
van februario dit es waer
ten versueke ende bevele claer
hertoghen jans van brabant
bi den amman ende scepenen tehant
van bruessele worden twee goede mannen
te bruessele ter poyen uutghebannen
heer jan de hertoghe een ridder goet
ende ghijsbrecht pipenpoy sijts vroet
te wetene waer omme si u berecht
want die selve ghijsbrecht
soude hebben ghesproken hoordic verclaren
onnutte woorde de welke waren
contrarie ende scamelijc
hertoghe janne ende desghelijc
den scepenen van bruessele te dier tijt
lachterlijc des seker sijt
dat hi daer omme dit onthoude
voortane eewelijc bliven soude
buten den rade van der stat
ende regemente ende ooc dat
hi voortane nemmermeere
officie en soude van den heere
in brabant hebben noch bedrijf
voort wert hi ghebannen op sijn lijf
uten palen hoort mi verclaren
van brabant den tijt van xv jaren
ende want die voorseide heere heer jan
daer over was bi ende an
daer ghijsbrecht pipenpoy voorseit
alselke woorde hadde gheseit
onscemelike lelike sijt seker das
dier hi hem ghenoech ghevolgich was
alsoe men seide in lieghe u niet
al en sprac hi soe onbesceedelijc niet
als die voorseide heer ghijsbrecht dan
soe wert daer omme die selve heer jan
ghecorrigeert dits waer sermoen
enen wech selve te doen
tsinte jacobs in compostelle doe
in galissien ende daer toe
na dat hi die bedevaert hadde ghedaen
te rumene ende te blivene voortaen
uten palen van brabant sonder blijf
den tijt van drie iaren op sijn lijf
dese conrectie ghesciede doe ic ghewach
opten voorseiden achtienden dach
van februario hout u daer an
in presentien van den hertoghe jan
bi amman ende scepenen segghic di
van bruessele daer ooc stonden bi
den voorscreven hertoghe als ic meine
willem ionghe greve van zeine
heere van sinte aechtenrode dats waer
die bi den hertoghe stont aldaer
ende jan heere van wesemale
ende van phaleis alsoe wale
ende van cuyck mijn heer jan
heere van hoochstraten ende voort an
jan van schoonvorst in goeden trouwen
die borchgreve was te montjouwen
heere te cranendonck sekerleke
ende heere te diepenbeke
jan van glimes des neemt goom
heere te berghen opten zoom
ende te grimberghen hier op merke
ende heer cornielijs van liedekerke
heere van lens hout u daer an
ende van grimberghen heer jan
heere van assche sijt seker das
willem sijn brueder ooc daer was
heer jan scoonians dits ware leere
reinere moers ende ander meere
als tiaer ons heeren stont ghescreven
xiiiic twintich daer neven
cort na paesscen doe ic ghewach
in aprille den xxviisten
 dach
in der stat van antwerpen dats waer
ordeneerde ende maecte aldaer
hertoghe jan nu merket tgone
dese navolghende persone
heer janne van grimberghen van assche heere
janne sinen oudsten sone ende meere
meester jan bont verstaet tbediet
claese dien men van den werve hiet
bernaert utenenghe hout u daer an
reinere moers ende van den huffle jan
ende claeus colensone tier stont
tsinen rade ende heere willem bont
sinen secretarijs in waerder spraken
om met hem tot allen sinen zaken
te verstane dus waest sijn wille
daer na den lesten dach van aprille
der selver maent maecte hi na tgone
den voorseiden claeuse colensone
sinen zeghelere ende beval hem claer
truwelijc daer toe te nemen waer
welke claeus daer wi af lesen
der stat clerc van antwerpen hadde ghewesen
ende ooc desghelijc wilt weten
rutgheer van tefelen anders boene gheheeten
die ooc te voren sijt seker das
der stat clerc van bruessele was
wert ghemaect in der selver wijs
des hertoghen secretarijs
ende clerc van den leenboeke daer toe
hier na trac hertoghe jan aldoe
uter stat van antwerpen sekerlike
in zeelant tot sinte mertens dike
op heeren floreis van borsele huus
ende beval daer hoort hier abuus
ende gaf over verstaet den sen
hertoghe janne van beieren
tregement sijns lants van hollant
van zeelant ende van vrieslant
ende maecten daer af si u bekent
gouverneur rewaert ende regent
van sinentweghen in den name van hem
na uutwisen der brieven dit vernem
die openbaerlijc daer af waren ghescreven
tot sinte mertens dike ghegheven
cort hier na altehant
quam hertoghe jan van brabant
in siere stat van bruessele daer hi
bleef residerende segghic di
omtrent vier maende ende stelde tier stede
sijn munte van goude van selver mede
ende dede den penninc slaen wilt weten
die drielandere wert geheeten
want die munte vore vercleert
bi den drien landen was gheconsenteert
ende overdraghen si u bekant
brabant henegouwe ende hollant
ende te deser tijt als dit ghesciede
als hertoghe jan met siere meisniede
ende state dus lach te bruessel binnen
heer everaert tserclaes wilt mi versinnen
riddere die was ter selver tijt
sijn hovemeester des seker sijt
die zeere strenghelijc in ghewelt
dordenantie van den herberghen helt
die de heeren van den rade voorscreven
hadden ghemaect ende opghegheven
alsoe dat men oorlof gaf ghemeene
dien ioffrouwen groot ende cleene
uutghenomen wilt mi versinnen
die met mier vrouwen der hertoghinnen
in der ordinantien hoordic verclaren
van den herberghen onthouden waren
als die grevinne van merre sijt seker das
die welke vrouwe van duffle was
die vrouwe van wesemale sonder blijf
entie joffrouwe haers soons wijf
de vrouwe van assche ende meere
die ic verclaerde wilen eere
hier na ghevielt hoort dese maniere
dat mijn vrouwe de duwagiere
mier vrouwen moeder te bruessele quam
die mids desen was herde gram
soe was ooc selve alsic versinne
van brabant mijn vrouwe de hertoghinne
mier vrouwen moeder quam ghereden
op coudenberch int hof ter waerheden
ende hadde gheerne daer toe ghesproken
dat die hertoghe hadde ghebroken
dordinantie van den joffrouwen voorseit
maer het was verloren arbeit
dan sciet die oude vrouwe van daer
herde toornich wet voor waer
ende reet te harer herberghen waert
in den spieghel ende ter vaert
na dat si van den hove sciet
volghde haer cort in lieghe u niet
mijn vrouwe haer dochter alleene te voet
jan rasoir met hare ghinc sijts vroet
van den welken hem wijf ende man
verwonderden die dat saghen an
want ic segghe u in ware dinc
dat mijn vrouwe al screiende ghinc
tot in den spiegel bi haer moeder
des ander daeghs des sijt vroeder
reden beide die vrouwen onghespaert
met schoonen ghesinde te keynoyt waert
groote veede was ende stont
in tiden voorleden doe ic u cont
tusscen heer janne ter waerhede
heer woutren ende heer willeme mede
ridderen die men van den heetvelde hiet
ghebruders dit es waer bediet
ende haer metplechters ter eender side
ende janne van lombeke tien tide
ende die kinderen van der straten
ende die met hem vielen te harer baten
welke veede des sijt wijs
wilen hertoghe anthonijs
afleide ende suende wale
uutghenomen te dien male
alderhande excessen van brande
die waren ghesciet ende menegherande
quetsueren die waren beganghen om tgone
aen die goede ende persone
der drie ghebruederen si u bekant
van den heetvelde vore ghenant
daer af si namaels dit es waer
xiiiic xvii ons heeren iaer
des maendaeghs doe ic u ghewach
na den beloken paeschdach
ter begheerten als ic ter waerheit vant
hertoghen jans van brabant
hem keerden ende submitteerden int fijn
ten segghene ende ordinantien sijn
welke submissie achtervolghende dan
dedinghde die voorseide hertoghe jan
een gheheel soene wel gheraect
daer op dat hi heeft ghemaect
sijn ordinantie wiseleken
die hi seide ende dede uutspreken
tusscen die voorseide partien
int selve iaer dit der ic lien
twintich in junio te waren
in welke uutsprake sijn verclaren
die hertoghe te hemwert behilt
dus wert hi namaels soe ghewilt
bi inghevene ter waerheide
van rutgheer boene alsoe men seide
dat hi int iaer van twinteghen al bloot
die drie ghebrueders voor hem ontboot
te bruessele in sijn hof dits waer
ende hen comende sijnde al daer
dede hi hen segghen houde
dat hi sijn verclaren doen woude
opt segghen van der suenen voorseit
daer op die brueders antwerden ghereit
segghende dat si tot dien tiden
die soene wel van harer siden
ghehouden hadden in allen zaken
hopende dat haer wedersaken
daer af hem niet becreunende en waren
alsoe begheerden si gheen verclaren
daer af te hebbene ende sonder beiden
sijn si dus buten hove ghesceiden
ende trocken herde cort na dat
uut bruessele te lovene in der stat
daer si sonder langhe beide
poorters worden alsoe men seide
daer si te voren ooc te waren
van sinte peeters manscap waren
daer op si hoopten ende hen verlieten
dat si dier vriheit souden ghenieten
ende in haer absentie alsdan
heeft van brabant hertoghe jan
sijn verclaren ghedaen van dien zaken
ende daer op sijn open brieve doen maken
die hi den ghebruederen tien stonden
in der stat van lovene heeft ghesonden
daer mede hi soe men mi telde
die ghebrueders van den heetvelde
seker bedevaerde beval tehant
te treckene ende sijn lant
van brabant te rumene sonder respijt
ende daer ute enen zekeren tijt
van jaren te blivene si u bekant
twelke die ghebrueders tehant
den edelen ende goeden steden
van brabant toonden ende opdeden
claghende dat si van inde torden
buten weghe van rechte gheleit worden
ghemerct dat si zi u vercleert
hen hadden alleene ghesubmitteert
van den branden ende quetsueren twaren
die aen hen ghesciet waren
ende aen haer goede daer af dat
si billijcs souden hebben gehat
beternesse docht hen als dan
ooc seiden si dat hertoghe jan
in sijn uutsprake behielt te waren
die macht van eneghen verclaren
te moghen doene doe ic ghewach
tusscen dat ende paeschdach
ende dies ghedroeghen si hem wale
toten brieven principale
des voorseiden segghens dat es claer
ende want langhe overleden waer
die tijt binnen welken dits waer sermoen
hi tverclaren mochte doen
want binnen den tide niet en sciet
en hielden sijs van weerden niet
aldus sijn si te lovene bleven
sonder den verclarene voorscreven
ghehoorsam tsine in allen sinne
oft die correctie daer inne
begrepen te voldoene na dat
maer bleven te lovene int stat
na dat die hertoghe hadde ghedaen
tvoorseide verclaren cort daer na zaen
dede hi daer na sonder bliven
die drie state sijns lants bescriven
te bruessele te comene om tsinen begheeren
hem een bede te consenteeren
ende op desen selven tijt
hadde die stat van lovene seker sijt
die edele ende goede steden
van brabant bescreven te harer bede
te lovene te comene om seker dinghen
die haren rechten aenghinghen
alsoe ghebeurdet ter waerheden
dat someghe edele ende goede steden
quamen te bruessele dits ware leere
bi den hertoghe haren heere
ende dander versaemden verstaet dat
binnen lovene der goeder stat
ende die edele hoordic verclaren
die te lovene versament waren
daden scriven in corten keere
haer brieve aen haren gherechten heere
hertoghe janne doe ic ghewach
in meie den neghentienden dach
int voorseide iaer ter waerheden
daer met si hem te kinnen deden
dat hen dochte int openbare
dat sijn staet zoe niet en ware
gheregheert met corten woorde
als hem van rechte toe behoorde
ende alsoe sijn vorderen als heeren
haren staet hielden met eeren
ghemerct dat hi dit docht hen scande
een groot deel van sinen lande
lieden ende renten openbare
scemelec quijt worden ware
ende over hadde ghegheven claer
ende oft si hem een bede daer
hi se omme ontboot consenteerden
soe en souden die hem regeerden
die bede niet alsoe bekeeren
tsijns lants profite noch tsier eeren
na gheleghentheit van sinen state
ende want si waren in alder mate
sijn eere ende beste na ende bi
schuldich te vorderen soe en consten si
daer toe in geender wijs verstaen
maer si wouden altijt voortaen
hem gheerne doen hoordic verclaren
dat si hem sculdich te doene waren
tsier meester eeren in alder tijt
ende tot sijns lants meeste profijt
voort screven si hoort mi verclaren
aen dedele die te bruessel waren
ter dachvaert comen tier stonde
hem biddende op die verbonde
vermanende dat si bi hem bleven
ende bi der antwerde voorscreven
want noot ende oorbore ware dats claer
na dat die zake gheleghen waer
ghelijc si selve op dat si wouden
wel merken ende bevuelen souden
terstont hier na doe ic ghewach
in de selve maent den xxisten
 dach
ontlaste die hertoghe dit vernem
heeren aernde van craeyenhem
van der bewaernessen ter waerheden
der slote lande ende steden
van millen ganghelt vucht daer toe
die welke hi beval aldoe
ende gaf over dit was waer
heeren janne van loen al daer
heere van heinsberghe hout u daer an
ende sinen oudsten sone jan
haer beider leven ter waerheiden
ende den lancst levenden van hen beiden
des heeft die voorseide heere
van heinsberghe dits ware leere
ende jan sijn oudste sone dit wet
die bisscop van ludeke daer met
ende willem greve te blankenhem
des heeren sonen dese met hem
hebben hen verbonden met lieve
ende in haer bezeghelde open brieve
ghelooft dit es waerheit bloot
dat na harer beider doot
die voorseide slote ende lant
den voorseiden hertoghe van brabant
oft sinen oore van inde torden
over ghelevert selen worden
als hen die zaken te dien tide
tusscen die baenrotsen ter eender side
ende dedele des lants hoort mi verclaren
ende dandere die bi den hertoghe waren
ter ander zide met corten woorde
aldus scicten te discoorde
hebben die persoone die wi vermonden
hier na te samen hen verbonden
in der manieren als volght hier naer
jan van grimberghen dits waer
heere van assche ende van coudenberghe heer jan
heer everaert tserclaes hout u daer an
ridderen ende voort daer na
van grimberghen jan heere van aa
ende van hooghestein sijts wijs
ende sijn brueder van aa cornielijs
reinere moers verstaet te recht
van assche jan ende robbrecht
ghebruedere dits ware vite
ende jan taye van eelwite
daer na wouter willem jan
pipenpoy ghebrueders ende dan
jan taye van gaesbeke dits waer
gheldolf van coudenberghe daer naer
jan tseraernts diederijc de loose
jaspaer ende melchior seide die prose
die men van arkenen hiet
ghebruedere ic en lieghe u niet
jan van yedeghem ende jan de weert
dese persoone vore vercleert
sijn bi wille weten ende begheeren
ende bevele hertoghen jans haers heeren
eens worden met malcanderen
ende overdroeghen onder danderen
een gheselscap heimelike
trouwe ende vrientscap samentlike
hebben si ghelooft ende ghesworen
haer leefdaghe lanc sonder scoren
vaste ende ghestentichlijc
te houdene voort ende trouwelijc
in den iersten te wetene wilt onthouden
dat si naest gode altijt souden
hout ende ghetrouwe in allen keere
hertoghe janne sijn haren heere
in allen zaken ende tallen reesen
als des te doene soude wesen
sijn hooghe heerlijcheit ende recht voort an
te sterken te vordren ieghen alle man
hi waer groot oft hi waer smal
bescudden verantwerden voor al
sonder veinsen of simuleren
ende in allen plaetsen voortkeeren
sijn eere welvaert ende beste voordeel
ende sijn scade ende achterdeel
ende archste verhueden ende wederstaen
hem daeraf waernen ende voort aen
lijf ende goet al onghespaert
daer vore setten si u verclaert
alsoe verre als sijt dits waer sermoen
met gode ende met eeren mochten doen
ende behoudelec haren eet
in allen manieren voort ghereet
gheloofden si ende swoeren verstaet den sen
in allen saken deen den anderen
bistentich goet ende ghetrouwe daer mede
te sine in lieve ende in leede
ende dat elc van hen dit onthoude
des anders last draghen soude
ghelijc sijns selfs al geheel
sijn eere beste ende voordeel
prueven met herten ende met begheeren
sijn archste scade ende sceemte weeren
verhueden ende waernen truwelijc
ende malcanderen gonstelijc
doen ende bewisen vriendelike
alle liefde trouwe bruederlike
in woorden in werken verre ende naer
heimelijc ende openbaer
die si souden connen ende moghen
ghedinken ghepensen ongheloghen
vernamen sij ooc dit onthoude
dat hem iement ruerde oft rueren woude
oft enich opset maecte mede
oft pijnde te begripene dits waerhede
in contrarien in eneghen keere
van hertoghe janne haren heere
oft van harer enich dat si u cont
sonder onscout souden si ter stont
na alle haer macht dat wederstaen
ende keeren dat wilt mi verstaen
met live met goede vrienden ende maghen
ende met hen allen hoordic ghewaghen
den ghenen die si mochten wecken
ende daer toe souden moghen trecken
daer inne en soude hem wats ghesciet
deen van hen metten anderen niet
noch vore den anderen in allen desen
ontsculdeghen maer altoos wacker wesen
willich ende bereet manlijc sonder letten
lijf ende goet truwelijc daer bi setten
ghelijc als goede manne van eeren
ende van den scilde sculdich weeren
ende ghetrouwe vriende hoort mi tellen
heimelike ghebruedere ende lieve ghesellen
te doene ende oft enich van hen
het ware een oft twee meer oft men
selve dede oft doen dade
met woorde met werke oft met rade
ieghen enich der poente welc het ware
heimelijc oft openbare
oft dese heimelike vrientscap
gheselscap ofte bruederscap
iemende anders die daer toe niet
en behoorde verstaet tbediet
melde condichde ocht openbaerden
met ghescrifte teekenen ocht met waerden
ocht hem pijnde die te scoren
oft ooc enichsins te verstoren
dat die sijn soude hoort mi scriven
eewelijc verstooten ende bliven
uut haren bruederscap dit verstaet
ende gheselscap sonder verlaet
ende dat dandere van hen sijts te binnen
dien achten souden houden ende kinnen
voor versworen ende trouweloos
meineedich valsch ende eerloos
ende dat si dien souden verhaten
ende verscuwen in alder maten
ende in allen plaetsen ghelijc als men
eenen arghen valscen meineedeghen
scalc sculdich des sijt ghewes
te verhaten ende te verscuwen es
met meer woorden ter vesticheit
der heimeliker bruederscap voorseit
in den brieve daer op ghegheven
welken alle die persoone voorscreven
bezeghelt hebben dit es waer
xiiiic twintich ons heeren iaer
in meie den xxiiiisten
 dach
ende namaels sijn doe ic ghewach
tot deser bruederliker vrientscap comen
ende metten anderen aenghenomen
in alder manieren des sijt ghewes
als hier boven vercleert es
ghelooft ghesworen wilt verstaen
als dandere voren hadden ghedaen
costijn van aa dit wel vernem
jan heinric ende willem
cluetinc ghebruedere dat wet
ende heinric die hertoghe daer met
ter oetmoedegher beden si u bekant
der vijfentwinteghen vore ghenant
heeft hertoghe jan si u gheseit
hare heimelike vrientscap voorseit
gheselscap bruederscap sijts ghewes
ende al dat in den brieven es
daer op ghemaect wel verclaert
met sinen openen brieven ter vaert
daer dore ghesteken si vercleert
ghelooft ende gheapprobeert
welke brieve van confirmatien
ghegheven waren ic seker ben
int voorseide iaer doe ic ghewach
in junio den xxisten
 dach
int selve iaer ende maent voorscreven
veertien hondert xx daer beneven
op sinte jans avent als noch amman was
jan taye van eelwijt sijt seker das
van bruessele maecte hertoghe jan
scepenen aldaer metten schachte jan
ende janne mennen verstaet die dinc
janne de froyere heinric cluetinc
gielijs de keghel jan de leeu dits waer
ende bartholomeuse tserarnts daer naer
ende overmids dat alle doe
die baenrotsen ende edele daertoe
metter stat van lovene voorseit
hertoghe janne hadden opgheseit
ende ghescorst dit wilt onthouden
haren dienst ende en wouden
tsinen dachvaerden niet meer comen
soe hebben die steden voorghenomen
van bruessel antwerpen in allen keere
ende van den bossche ghearbeit seere
om die baenrotsen ende ooc mede
van lovene die goede stede
metten hertoghe te vereeneghen tien stonden
des si niet ghedoen en conden
ende mits dien sonden met ernsticheit
die drie goede steden voorseit
tot cortenberghe haer ghedeputeerde
daer men meneghen tijt tracteerde
om die ghescille te dien tide
tusscen den hertoghe ter eenre side
entie baenrotsen ende die stat
van lovene ter andere omme dat
die ghesaet van inde torden
ende ghevuecht mochten worden
ende doe screven si verstaet den sen
der stat van lovene ende den edelen
dat si van cortenberghe niet
en meenden emmer te sceiden iet
si en hadden bracht met corten woorde
alle dinghen soet behoorde
tot haers heeren shertoghen
ende sijns lants na haer vermoghen
eeren ende beste met corter spraken
biddende dat si alle saken
hielden in state als wise heeren
sonder enich riguer voort te keeren
daer op die edele ende die stat
van lovene antwoorden dat
si niet el en gheerden in allen keeren
dan die eere ende tbeste hoers heeren
voort te keerne ernstelijc
ende om dat alsoe samentlijc
ghedaen te wordene sonder si
optie verbonden versochten si
dat si bi hen te lovene quamen
om hen daer toe te helpen ramen
mer die ghedeputeerde voorscreven
sijn te cortenberghe bleven
hoe wel dat si op die verbonden
versocht worden te vele stonden
bi den anderen hebbic vernomen
te lovene in der stat te comen
ende aldus hebben si sonder waen
grooten arbeit te vergheefs ghedaen
die edele pijnden met ernstichede
metter stat van lovene dander stede
van brabant aen hen te trecken te waren
jeghen die ghene die bi den hertoghe waren
om eneghe van dien sonder verlaet
te corrigeerne mits der misdaet
om dovergheven van hollant
van zeelant ende van vrieslant
ende om dat die hertoghinne van love
soe scemelec uut mijns heeren hove
was laten sceiden als ic vercleerde
welke correctie die ghedeputeerde
van den drien steden hoort mi saghen
die noch te cortenberghe altijt laghen
met arbeide dat segghic di
daden verhouden maer si
en condent ten lesten gheweren niet
die correxie en es ghesciet
in der manieren hier na bescreven
als ic u sal te kennen gheven
someghe baenrotsen verstaet den sen
ridderen ende edelen
ende goede manne van den steden
ende lande van brabant ter waerheden
sijn wel indenkich ic seker ben
oft moghent tmeeste deel van hen
van haren vordren wel hebben verstaen
hoe voortijts als dorloghe was bestaen
tusscen den lande van brabant tien tide
ende tlant van vlaendren ter ander side
hoe die heere van assche die te dier tijt was
in den velde sijt seker das
metter banieren van brabant
daer beide die lande voor ghenant
te stride int velt vergadert waren
daer leefde dat over langhe jaren
die sceempte ende dat mespleghen
tot noch toe niet en was versweghen
daer toe heeft des seker sijt
heer jan van grimberghen nu ter tijt
heere van assche herde onsiene
int iaer veertienhondert vijftiene
in den stride die was groot ende swaer
tusscen die fransoyse ende denghelsce daer
hertoghe anthonijs dat mach men claghen
vore die enghelsce bleef verslaghen
hem soe ghedraghen dat gheen goet man
siere weldaet vermanen en can
van dien daghe in enegher eere
ende hoe wel die voorseide heere
van assche billijken mits desen
in gheenen bewinde en soude wesen
bi den hertoghe wats ghesciet
noch vore sijn ooghen billijcs niet
hebben dorren comen groot noch smal
nochtan boven desen al
heeft die heere van assche en jan sijn sone
ghevordert gheraden ghedaen dat gone
te wetene dat hier bescreven steit
dat si onsen ghenadighen heere voorseit
uut sinen lande van brabant
hebben ghevoert in zeelant
daer hi bi rade meer ende men
wetene ende toe doene van hen
ende meer andere daer beneven
beseghelt ende over heeft ghegheven
janne van beieren alle tlant
van hollant zeelant vrieslant
sonder wille weten consent of kinnen
van mijnre vrouwen der hertoghinnen
die een gheboren erfvrouwe es
van den drien landen sijt ghewes
ende voort soe hebben ooc die gone
die heere van assche en jan sijn sone
met meer anderen daer toe gheraden
dat men met sceemten ende met scaden
miere vrouwen hoort die quaetheden
in de heilighe paeschdaghe lest leden
in mijns heeren hove dit onthoude
in gheenen ambachte dienen en woude
mits welken ghebreke ende onminne
mijn vrouwe die voorseide hertoghinne
van den hertoghe sijt seker das
bi harer moeder ghetoghen es
noch meer hebben die voorseide
here van assche ende sijn sone beide
met meer andere daer bi gheweest als raet
dat die hertoghe dat verstaet
heer janne heer wouteren als ic eer spelde
ende heer willemme van den heetvelde
die van den rechte ende vriheit te waren
van sinte peeters manscap waren
te lovene alst wel was bekant
heeft uten lande van brabant
gheseeght om saken wille dat wet
daer si na den lantrechte met
quijt souden sijn na alle besceit
ooc en waren die ghebroedere voorseit
niet vorder ghebleven in gheenen keere
in onsen voorseiden ghenadeghen heere
dan van alsulken moortbranden te waren
als aen haer goede ghesciet waren
ende alsulken quetsueren ende mancselen met
als aen heer wouteren dat wet
van den heetvelde waren ghedaen
daer si billic af souden ontfaen
beternisse voor alle man
boven al desen heeft die selve jan
een onbeiaert kint met ghewout
beneden seven jaren out
buten wille consent of pleghen
der naester vriende van svader weghen
dien die monborie toeghewesen es
metten vonnesse van mannen sijts ghewes
wech ghevoert twelke claerlijc
jeghen tlantrecht was blikelijc
ende want die here van assche ende jan
sijn sone grootelijc hier an
den hertoghe ende sinen ghemeenen lande
bewesen hebben oneer ende scande
ende hebben hier inne als ieghelijc weet
ghedaen jeghen haers selfs eet
daer si als raet sworen ongheloghen
ons ghenadichs heeren shertoghen
eere ende beste na al haer macht
voort te keerene dach ende nacht
soe es als ic u sal ghewaghen
bi der stat van lovene overdraghen
met consente verstaet den sen
van baenrotsen ridderen edelen
ende der stede die daer waren
die ic namaels sal verclaren
dat die heere van assche verstaet den sen
ende jan sijn sone ende elc van hen
selen doen een bedevaert hoort na mi
in cypers int stat van nichosy
binnen derden daghe te sine thant
buten den palen van brabant
ende daer buten te blivene voortaen
tot si die bedevaert hebben ghedaen
ende ooc daer na si u bekant
toter tijt toe dat hollant
zeelant ende vrieslant weder weeren
in den handen ons ghenedichs heeren
ende onser vrouwen der hertoghinnen
van brabant dat wilt versinnen
want reinere moers openbare
binnen corten voorledenen iare
met onnutter gheselscap sijts wijs
gielijs canters ende brueder thonijs
ende haerre medepartien tot desen
verselt versaemt heeft ghewesen
bi deser hanteringhen hi mits das
soe berucht ende befaemt was
dat hi overmids selke woorde
toten rade eens princen niet en hoorde
ende als hi bi der grooter goedertierenheit
ons ghenedichs heeren voorseit
tot sinen rade es ghecomen
heeft hi die zake hebbic vernomen
beret ende raet daer toe ghegheven
dat die drie lande voorscreven
hollant zeelant vrieslant met
hertoghe janne van beieren sijn gheset
bezeghelt ende overghegheven
in den handen alst es voorscreven
ooc halp hi raden tgroote sneven
consent ende wille daer toe ghegheven
dat men der hertoghinnen rike
niet en diende ende desghelike
heeft helpen raden listelijc
toten segghene onbehoorlijc
dat over de ghebrueders sijt seker des
van den heetvelde gheseeght es
voort meer riet hi dit vernem
dat men heer aernde van crayenhem
sijn brieve sijn zeghele ondancs sijns willen
van den sloten ganghelt vucht ende millen
niet ghehouden en heeft ende boven desen
heeft hi daer met en bi ghewesen
daer men tot antwerpen toe brochte
dat men zekere renten vercochte
op onsen voorseiden ghenedeghen heere
om tgelt te crighene min no meere
toter confirmatien properlijc
van den voorseiden huwelijc
tusscen onsen ghenedeghen heere ende trouwen
ende onser voorseider ghenedegher vrouwen
welke renten vercocht sijn sijts ghewes
ende tghelt ghehaven maer het en es
niet bekeert ten selven oorbore
soe es overdraghen als vore
dat hi doen sal een bedevaert
tot nicosy in cypers onghespaert
ende drie iaer ende daghen bliven daer
ende buten den palen bliven daer naer
van den lande van brabant
tot dat hollant zeelant vrieslant
in shertoghen handen verstaet den fijn
ende mier vrouwen wedercomen sijn
item want utenenghe heer melijs
hem voormaels zeere in felre wijs
ende grootelijc mesgrepen heeft ende ontgaen
jeghen die rechten ende mesdaen
jeghen die stat van bruessele in dat hi
heer everaerde tserclaeus dat segghic di
riddere om srechts wille ghereet
der stat van bruessele sijn tonghe uut sneet
tot harer grooter sceemten voorwaer
bi welken den ghemeenen lande daer naer
van brabant groote last toe quam
welke heer melijs soe ict vernam
liet eenen sone sijt seker das
die bernt utenenghe ghenaemt was
van utrecht die welke mids desen
verscuwet veronweert soude wesen
onder alle brabanters wel ghemeit
om dat horribel feit voorseit
dat sijn vader beginc in dat
om srechts wille van der goeder stat
van bruessele aen selken riddere waert
als was die goede heer everaert
bi desen ende ooc mids des
dat hi niet gheseten en es
noch ghegoet in brabant iet
soe en beteemt hi billics niet
tot des princen rade segghic di
soe heeft hi nochtan sint dat hi
tot shertoghen rade ghecomen es
hem mesgrepen in alle des
die andere hier vore hebben bedreven
ghelijk hier boven es bescreven
ende daer toe hadde dit was strenghe
die selve bernt utenenghe
die weduwe wilen hoort dat besceit
willems van den berghe voorseit
op gheloove bi onsen ghenedeghen heere
doen bi mier vrouwen tot harer eere
tot haer ierster incomst daer
binnen loven comen was dats waer
ende bi dien gheloove met ombesceit
wert si daer na uter vriheit
van lovene met crachte wech ghevuert
al critende hier omme als vore gheruert
es overdraghen dat hi sal
die selve bedevaert groot ende smal
in alder manieren doen ter vaert
ghelijc si vore es verclaert
ende op reineren moers ghesat
item om des wille dat
claeus colensone des sijt vroet
ende rutgheer boene die hem doet
van tefelen heeten ooc bi desen
onredeliken segghen hebben ghewesen
dat over die brueders vore verclaert
van den heetvelde gheseeght waert
ende om dat claes des seker sijt
seghelere was ter selver tijt
ons ghenedichs heeren van brabant
doen hollant zeelant vrieslant
hertoghe janne van beieren bezeghelt waren
als ghi vore hebt hooren verclaren
die zeghelinghe niet en heeft belet
ende om dat claeus ende rutgheer met
hebben helpen dichten zeghelen ende scriven
van shertoghen weghen ende toe driven
aen sijn lande van over mase
daer si aen hebben ghedaen als dwase
over die edele ende ooc mede
over lovene die goede stede
als dat si onghelooflijc
met hem leefden ende desghelijc
jeghen hem hoort mi verclaren
wederspannich ende onghehoorsaem waren
des si niet en hebben ghedaen
noch doen en selen ooc voortaen
ende mids meer anderen zaken tot desen
daer si over hebben ghewesen
consent daer toe ghevende meere
die ghedroeghen ieghen die eere
ons ghenedichs heeren shertoghen
ende ieghen sijn incomst ongheloghen
soe es overdraghen dat si
te sinte kathrinen te sinai
elc selen doen een bedevaert
ende daer na trecken onghespaert
ende buten den palen bliven tes waer
van brabant vive ende twintich iaer
voort es overdraghen op tgone
dat die voorseide sesse persone
nemmermeere tot gheenen daghen
dienst in brabant en selen draghen
noch hebben enich regement
bi den heere oft bewent
noch bi mier vrouwen si u bekant
noch bi den steden van brabant
dese correctie was hoort mi saghen
bi der stat van lovene overdraghen
met consente der baenrotsen
ridderen ende ooc edelen
ende den anderen steden verstaet den fijn
van brabant die daer bi bleven sijn
ende worden uutgheroepen int clare
te lovene in den voorseiden iare
xiiiic xx ghesciede dit soe
op onser vrouwen dach assumptio
in oeghst den xvsten
 dach
bi welker correctien doe ic ghewach
ende bi der stat van lovene diese dede
sijn bleven die heeren entie stede
hier na ghenoemt te wetene slecht
greve te nassouwe inghelbrecht
heere ter leck ende te breda
willem greve te zeyne daer na
heere tot sinte aechtenrode
ooc was daer in die ieghenode
die heere van diest heer thomas
joncheere jan daer bi was
heere tot phaleis ende te wesemale
jan van schoonvorst verstaet die tale
borchgreve te montjouw zekerleke
heere te cranendonck ende te diepenbeke
heer jan heere tot rotselaer
jan van glimes was ooc daer
heere tot berghen opten zoom
heer heinrijc van der leck neemt goom
heere tot heeswijc ende van hoorne jan
heere tot perweys ende ooc jan
die heere was tot boutershem
ende heer aernt van craeyenhem
heere tot grobbendonck dits waer
ende heer jan van berlaer
heere tot helmont als ic vernam
heer jan heere tot witham
heer raes van der rivieren was daer
heere van nederlintere voor waer
heer heinrijc van diest in lieghe u niet
dien men heere van der rivieren hiet
van heverle heere heer heinric
heer wouter van winghe dat segghic
heer librecht van meldert soe ic vernam
ende heer heinrijc van witham
heere tot bersele verstaet die leere
heer jan te donghelberghe heere
heer heinrijc van waelhain segghic di
ende heer robbrecht van sponty
heere tot wavere tsinen ghevalle
heer wouter van kersbeke heere tot stalle
ende tot goetsenhoven ooc meere
was daer heer jan van huldenberghe die heere
van bourgevail heer roelant
van rotselaer si u bekant
heinrijc dien men heere te roest hiet
heer jan van kersbeke in lieghe u niet
ende heer yewein van houthem
van st goerics heer claeys dit vernem
heer everaert boete in lieghe u niet
heer lodewijc dien men pinnoc hiet
heer jan heer wouter daer ic af telde
ende heer willem van den heetvelde
daer was ooc willem van montenaken
heere tot grasen verstaet die zaken
jan van ranst verstaet den fijn
heere tot canticrode ende baudewijn
van glimes des wilt mi ghelooven
ende jan heere tot schoonhoven
jan heere tot voelen min no meere
ende heer willem tot bigaerden heere
ende jan dicbier wet voor waer
nu volghen hier die steden naer
die bi der correctien voorscreven
ende bi der stat van lovene bleven
tricht thienen leeuwe nivele liere
herentals vilvorden volghden sciere
berghen opten zoom ende breda
steenberghen aerschot hoort hier na
sichenen landen gheldenaken halen
ende namaels hebben met corter talen
die stede van bruessele van antwerpen
met haren brieven aen die baenrotsen
ende edelen des lants ghescreven
ende aen tstat van lovene dat si bleven
met meer woorden daer toe gheleit
bi alle den correctien voorseit
hoe wel dat die van tricht bleven
bi der correctien voorscreven
nochtan heeft die hertoghe jan
tot haer beden soet hem bracht an
heer reinere van berghen des seker sijt
drossate van brabant te dier tijt
die xiii ambachten si u vercleert
die te tricht doen waren ghereduceert
ende weder bracht verstaet den sen
tot drientwintich ambachten
soe si van outs daer plaghen te wesen
ende sende der voorseider stat van desen
bi heer reineren voorghenant
sinen drossate van brabant
sine bezeghelde opene brieve
int stat van bruessele ghegheven met lieve
in die selve maent doe ic ghewach
van oeghste den xxisten
 dach
ende voort beval ende laste mijn heere
heer reineren sinen drossate zeere
die voorghenoemde stat van tricht
te informeerne wel te richt
om ieghen die baenrotsen in allen keere
met hem als haren gherechten heere
ende ieghen die edele desghelijc
te blivene vast ende ghetrouwelijc
omtrent deser selver tijt
binnen der maent van oeghste seker sijt
hertoghe jan van beieren sant
aen hertoghe janne van brabant
in der stat van bruessele wel certeyn
heere peetren van steyn
die proost van ouden munster was
tutricht int stat sijt seker das
ende met hem soe quam aldaer
heer florijs van den abeele dats waer
als si haer bootscap hadden gheint
aen hertoghe janne dat versint
ende antwerde ontfaen int hof
ende temeliken oorlof
an den hertoghe hadden ghenomen
stelden si hem te weghe te comen
weder omme in hollant verstaet den sen
tot hertoghe jan van beieren
die se daer hadde ghesonden tier tijt
maer als si quamen des seker sijt
tusscen eppeghem ende himpse worden si
aldaer int velt dat segghic di
bi eneghen dieneren ghevanghen doe
die den ioncheere van weesmale hoorden toe
ende den ioncheere van montjouw met
ende worden te phaleis onghelet
ghevuert ende voort tot daer bi
ende als si daer dat segghic di
een wile ghevanghen hadden gheseten
maecten si ten utersten dat wilt weten
haer rantsoen ende cochten hen van daer
van welken hertoghe jan voor waer
qualijc content was sonder waen
dit poent ende die correctie vore ghedaen
opten heere van assche ende dander met
ghelijc als boven es gheset
vertorende meer hertoghe janne
op die edele goede manne
ende op die stat van lovene tot desen
dan hi te voren hadde ghewesen
hier na te wetene dat segghic di
twee daghe in septembri
ontsette die hertoghe te dier tijt
janne taye van eelwijt
ende maecte amman dits ware dinc
te bruessele janne cluetinc
sone wilen everaerts hout u daer an
cluetinc ende die selve jan
heeft des anderdaeghs ghegheven
sijn open beseghelde brieve bescreven
die in der substancien sijts ghewes
begrepen dat hier na volghende es
want mijn lieve ghenedeghe heere
die hertoghe heeft een wijl tijts zeere
uut informatien der gheenre twaren
die mijn vriende niet en waren
noch ooc ter tijt en sijn tot desen
op mi vertorent ende gram ghewesen
nu heeft ghelieft mi sonder waen
tsier gunsten ende vrientscap tontfaen
ende mi nu verstaet die zaken
sinen amman van bruessele te maken
soe eest dat ic verstaet die dinc
jan gheheeten cluetinc
everaerts cluetincs sone dits waer
eenen iegheliken doe te wetene claer
dat ic boven den eet dien ic saen
van den ammanscape hebbe ghedaen
minen heere hebbe ghelooft met lieve
ende ghelove mits desen brieve
bi trouwen mijnre kerstenheiden
eeren ende sekerheiden
met opgherechten vingheren ghereede
ende met ghestaefden eede
lijflijc ten heileghen hebbe gheswooren
dat ic hem ende die daer toe hooren
minen lieven heeren maghen ende vrienden
die mi ter gunsten ende vrientscap dienden
van minen lieven ghenedeghen heere
hebben gheholpen ende ghevordert zeere
als van grimberghen heere heer jan
heere van assche ende voort an
jan van assche sijn sone met gheere
bernt utenenghe ende reinere
moers sijn raetsliede vercoren
ende rutgheer van tefelen wilt mi hooren
gheheeten boene sijn secretarijs
ende voort allen anderen in alderwijs
dieneren ende vrienden min ende meere
van minen voorseiden ghenedegen heere
die hi verantwerden wilt sonder si
met ondersceide ende die hi
ghevoordert wilt hebben over al
mijn leefdaghe bliven ende wesen sal
goet ende ghetrouwe in allen keere
ende minen voorseiden ghenedeghen heere
onderdanich ghehoorsam sijn ende ghereet
in allen zaken ende daer ict weet
sijn recht ende heerlicheit openbare
helpen houden ieghen wien dat ware
ende met live met goede tot alle desen
verantwerden alst te doene sal wesen
ende dat ic hem ende minen si u bekant
heeren maghen vrienden vore ghenant
ende allen den ghenen groot ende smal
daers mijn heere vore begheeren sal
haer archstesal waernen daer ict weet
haer vrome haer beste voorderen ghereet
ende verwerven na alle mijn macht
ende lijf ende goet ende alle mijn cracht
in allen stucken truwelijc sonder letten
ende ongheveinst bi hem setten
ende hem doen ende bewisen in alder mate
al dat een goet ondersate
ende ghetrouwe dienere in allen keere
ende vrient mach sinen rechten heere
maghen ende vrienden sijts ghewes
ende van eetsweghen sculdich te doene es
met woorden met werken als man van eeren
sonder enich simuleeren
ende dat ic mi van nu voort an
ghijsbrechts pypenpoy ende heer jan
den hertoghe daer ic vore af telde
noch die ooc van den heetvelde
nemmermeer harer gheen van al
aendraghen noch onderwinden en sal
noch ooc engheenen van hen
enegherande dienst meer no men
vrientscap liefde gunst ocht minne
doen noch bewisen in gheenen sinne
den welken ic op trouwe vore ende na
eere ende eet te male af ga
ende af wesen wille voort meere
het en ware dat mijn ghenedeghe heere
ende mijn vriende daer wi vore af talen
mi anders hieten ende bevalen
ende oft ic emmermeer sijts ghewes
contrarie dade van des voorseit es
oft ic iet dade oft holpe sterken
voort sette voort keerde in woorden in werken
oft in rade heimelijc oft openbare
bi mi selven of bi wien het ware
dat wesen mochte in eneghen keere
ieghen minen ghenedeghen heere
ende minen andren heeren ghemeit
maghen ende vrienden voorseit
in al oft in deele oft bi wien
ende in wat vueghen dat mocht ghescien
soe kennic mi selven nu als dan
meineedich valsch versworen man
ende wille daer vore in allen keere
ghenaemt gheacht sijn emmermeere
gherekent ghehouden tot int fijn
van allen den ghenen daer vore mach sijn
mijns oft mijns namen na of bi
emmermeer ghewaeght waer dat het si
dits die substantie des briefs ende sen
met meer woorden begrepen daer in
als die heere van assche dus vore vercleert
ende dander waren ghecorrigeert
heeft hertoghe jan van brabant
sinen staet ghemuteert tehant
ende verandert wilt mi hooren
ende tot sinen rade ghecoren
ende regemente verstaet den sen
minen heere den abt van hafflighem
ende heere janne van cuyck sijts wijs
heere van hooghstraten ende heer cornielijs
van liedekerken die te lens was heere
diederiken van meerhem dits ware leere
die tier tijt heere van boxstel was
heere reinere van berghen sijt seker das
heere te goele ende te mertsena
van cortenberghe meester amant daer na
doctor in der godheit ende deken
tsinte donaes te brugghe hoort mi spreken
heer willeme van ghent tot meerwijck heere
heere everaerde tserclaeus ende voort meere
claeuse van den werve aldus hoordic
ende van gheemert gheerlic
welken tienen oft den sessen van hen
gaf hertoghe jan verstaet den sen
alselken macht als hi dat wet
den heere van assche ende den anderen met
voortijts hadde ghegheven met lieven
ghelijc alst blijct bi den brieven
van harer commissien die ghegheven
waren te bruessele ende ghescreven
int selve iaer twintich segghic di
elf daghe in septembri
binnen desen tide dits waerheit fijn
dien wi nu overleden sijn
als die ghedeputeerde daden aerbeit
van den drien goeden steden voorseit
bruessele antwerpen hoordic saghen
ende shertoghenbosche die doen laghen
te cortenberghe ghelijc als dat
voorscreven es ende in der stat
van lovene laghen si u bekant
die baenrotsen ende edele van brabant
die hem pijnden te treckene sijts ghewes
die steden aen hem als voorseit es
desghelijc screven si met minnen
aen miere vrouwen der hertoghinnen
ende haer moeder segghic u bloot
die doen laghen tot keynoot
ende die screven hem weder alsoe dat
die edele ende van lovene die stat
hem troosten ende verlieten in allen zinnen
op mier vrouwen der hertoghinnen
het es te wetene ooc voort an
ter tijt als die hertoghe jan
van bourgognen uut brabant sciet
doen hi daer quam verstaet tbediet
om die momborie sonder sneven
van brabant hertoghen jans sijns neven
dat hi doen voerde met hem
philipse sinen neve dit vernem
van brabant dat segghic di
greve van saint pol ende van liney
die brueder was si u bekant
van hertoghe janne van brabant
die welke van dier tijt voort an
in vrankerijc bleef bi den hertoghe jan
van bourgognen sinen oom
ende na die doot van dien neemt goom
bi hertoghe philipse sijns ooms sone
alsoe dat teender tijt die gone
philips van brabant wel gheraect
van sconincs weghen wert ghemaect
overste capitein van parijs
nu worden die edele des sijt wijs
te lovene ligghende soe beraden
dat si in vrankerike riden daden
om den voorseiden greve sijts vroeder
philipse hertoghen jans broeder
van emichoven brueder emonde
meester van chantrayn tien stonde
der ordenen dit wel vernem
van sinte jan te jherusalem
als hertoghe jan dat hoorde vermonden
dat die edele om sinen brueder sonden
wert hi te rade altehant
om sijn comst te benemene dat hi sant
toten selven sinen brueder verstaet den sen
ende aen sinen neve van bourgognen
janne heere van aa ende van hooghenstein
met brieven van gheloove ghelast certein
hem aen te bringhene dat ghijt wet
dat die edele ende sommeghe steden met
hem pijnden den hertoghe voorseit
aen sijn hooghe heerlicheit
te vercortene sonder si
begheerende daer omme dat si
van bourgognen die hertoghe entie grave
in brabant wouden scriven ave
den selven edelen ende steden dat nipe
dat si van haren mesgripe
aflaten wouden noch voortan
ende aldus hoopte hertoghe jan
dats niet en behoefde dit onthoude
dat daer omme afcomen soude
sijn brueder van saint pol vore ghenant
in den voorseiden lande van brabant
maer daer volgde ieghen certein
soe langhe die meester van chantreyn
dat ten lesten van saint pol die grave
met hem uut vrankerike quam ave
in brabant int voorseide iaer
xiiiic xx weet voor waer
daer hi binnen quam dat segghic di
in die maent van septembri
als die grave van saint pol sijts ghewes
in brabant uut vrankerijc comen es
heeft hi hertoghe janne onghecesseert
sinen brueder te bruessele ghevisenteert
daer na trac hi herde saen
te lovene ende heeft soe vele ghedaen
dat mijn vrouwe die hertoghinne
ende haer moeder quamen te lovene inne
uut henegouwe ende desghelike
soe hebben die coninc van vrankerike
entie hertoghe van bourgognen tien stonden
in brabant haer ambassiateurs ghesonden
die welke ernstelijc ende zeere
ende van saint pol mijn voorseide heere
vele spraken hielden sonder vermiden
metten hertoghe ter eender siden
ende ter ander siden sijts vroeder
met mier vrouwen ende harer moeder
ende metten baenrotsen ende edelen
die te lovene laghen verstaet den sen
soe dat ten utersten waert gheordineert
bi middele mijns heeren vore vercleert
van saint pol ende der ambassiatore
die ic ghenuemt hebbe hier vore
een dachvaert die soude ghehouden wesen
in der stat van vilvoorden soe wi lesen
bi den hertoghe ende der hertoghinnen
ende den edelen om daer binnen
in der herberghen te sine dat segghic di
des sondaeghs xxix in septembri
tot welken daghe dit versinne
quam mijn vrouwe die hertoghinne
ende haer moeder entie edele mede
ghereden van lovene uter stede
entie greve van saint pol soe wi hoorden
quam van bruessele te vilvoorden
maer hertoghe jan dits waer bediet
en quam tot diere dachvaert niet
maer des anders daeghs doe ic ghewach
des maendaeghs opten lesten dach
van september hoort mi rueren
des avonts omtrint der sester uren
es hi sonder enich beiden
van bruessele heimelijc ghesceiden
ende men gaf te verstane aldare
dat hi ziec ende onlustich ware
ende datti mids dien verstaet dit wel
bi hem hebben en woude niement el
dan heer everaerde tserclaes ende twee of drie
sinen camerknechten de welke die
die spise droeghen int openbare
in sijn camere recht oft hi daer ware
maer neen hi niet hi was wech ende met hem
jan van aa ende sijn sone costen
ende noch meer andere in lieghe u niet
als gheerlec dien men van ghemert hiet
robbrecht van assche diederic de loose
ende dese leiden seeght die gloose
den hertoghe janne onder hen
des nachts al buten mechelen
over die brugghe te musene doe ic ghewach
des dijnsdaeghs opten iersten dach
der maent octobris quamen si
op tslot te ghermel dat segghic di
dat den heere van hooghstraten toe behoorde
ende van daer trac voort met corten woorde
die hertoghe des anders daeghs daer naer
bi den bossche tot herlaer
ende daer quamen bi hem cort na tgone
die heere van assche ende jan sijn sone
bernt utenenghe dat elc versta
rutgheer boene ende daer na
trac hertoghe jan altehant
op dat huus te nuwelant
dat gheerlec van ghemert hoorde toe
tshertoghenbossche trac hi doe
daer bleef hi ligghende hoort na mi
toten achtsten daghe van novembri
binnen welken tide hi eens trac dits waer
tot buchoven ende bi hem waren daer
die ioncheeren van cleve ende van gaesbeke
ende die heere van assche zekerleke
ende die sine ende na dat
trac hi weder ten bossche int stat
namaels trac weder si u bekant
die hertoghe tot nuwelant
ende van daer tot hees daer bi hem quam
die ionker van cleve als ic vernam
die heere van heinsberghe die proofst van aken
entie heere van assche verstaet die zaken
metten sinen ende hielden aldaer
tsamen heimeliken raet dats waer
die hertoghe jan quam weder na dat
tshertoghenbossche in sijnre stat
te nuwelant tooch hi weder daer naer
die jonker van gaesbeke quam bi hem daer
die heere van assche ende dander met
van nuwelant tooch hi onghelet
toten dorpe dat duere heet bi namen
daer in den velde bi hem quamen
die heere van heinsberghe dits waerhede
die heere van assche ende dander mede
houdende daer dat ghijt verstaet
haren heimeliken raet
die hertoghe tooch weder omme van daer
tot shertoghenbossche ende naer
allen desen es die hertoghe jan
des vridaeghs gheporret van dan
achte in november dat si u cont
ende es ghetoghen tot helmont
ende alsoe voort trac hi te richt
in sijnre stat van maestricht
daer bleef hi ligghende des seker sijt
nu willen wi hem te deser tijt
laten ende willen u bedieden
die zaken die binnen dier tijt ghescieden
in brabant sint dat als boven steet
die hertoghe heimelijc uut bruessele reet
int capittel hier vore gaf ic te kinnen
hoe beide die vrouwen die hertoghinnen
mijn vrouwe van brabant ende haer moeder
entie greve van saint pol slants behoeder
van brabant die edele ende steden
tot vilvoorden ter dachvaert reden
die gheordineert was aldaer
ghehouden te wordene weet voor waer
in september den xxixsten
 dach
als ic u voren dede ghewach
ende als men vernam die waerheit das
dat die hertoghe wech ghereden was
heimelijc uut bruessele der stede
die baenrotse edele ende daer mede
die steden die daer ter dachvaert quamen
worden eens ende ghedroeghen tsamen
dat si bi rade ende wetentheit
der ambassiatoers voorseit
sconincs van vrankerike verheven
ende shertoghen van bourgognen voorscreven
den greve van saint pol doe ic ghewach
des dijnsdaeghs opten iersten dach
der maent octobris onghespaert
van brabant coren teenen ruwaert
ende alsoe sijn des sijt vroeder
mijn vrouwe van brabant ende haer moeder
entie greve van saint pol tehant
metten edelen ende steden van brabant
van vilvoorden gesceeden hebbic vernomen
ende in der stat van bruessele comen
sanderdaeghs waert overdraghen certein
dat men sente gheetrudenberghe ende hoesdein
weder crighen soude ende winnen
soe dat ten scrivene der hertoghinnen
ende versueke dat ghijt wet
haers brueders van saint pol met
als ruwaert des lants tehant
die edele ende steden van brabant
met enen scoonen heere ghehent
te breda quamen ende daer omtrent
des donderdaeghs den xviisten
 dach
die in die voorseide maent octobris ghelach
van daer tooch mijn vrouwe onghespaert
ende van saint pol haer brueder die ruwaert
met hem die heere van rotselaer
die ionker van montjouwe daer naer
die ionker van diest jan van glimes neemt goom
heere van berghen opten zoom
heinric van rotselaer een eerbaer man
ende van schoonhoven die ionghe jan
ende meer edele verstaet den sen
ende hare liede van wapenen
van breda tot hoesdein ende daer
worden si inne ghelaten dits claer
tot slants behoef van brabant
mijn vrouwe die hertoghinne tehant
werdt daer ontfanghen met groter minne
ende ghehult als hertoghinne
van brabant ende si beval daer naer
arnde van sevenberghen dats waer
haren drossate ende kastelein
des lants ende slote van hoesdein
bi der trouwer hulde wilt verstaen
die welke hi haer hadde ghedaen
ende sculdich ware dats certein
dat hi tstat ende slot van hoesdein
metten lande datter toe behoort
in soude houden ende bewaren voort
tot behoef si u bekant
des voorseiden lants van brabant
oft die overgheven sonder failgeeren
in den handen mijns voorscreven heeren
van saint pol des greven ghemeit
tot behoef des lants voorseit
om daer omme hoort mi scriven
vore alselken cost te bliven
als die greve van saint pol ende tlant
die baenrotse ende edele van brabant
ghedaen hadden in allen zinne
om hoesdein te nemene inne
te bezetten ende te bewaren
ende te belegghene hoort mi verclaren
sinte gheertrudenberghe ende die si
noch doen souden dat segghic di
na desen als die hertoghinne
entie greve van saint pol dit versinne
ende die edele vore ghenant
die stat van hoesdein slot ende lant
beset hadden ende wel bewaert
met volke van wapenen onghespaert
des saterdaeghs scieden si van daer
ende quamen des avonts daer naer
int stat van breda dat segghic di
ende sondaeghs twintich in octobri
es die greve van saint pol tehant
metten edelen ende steden van brabant
sonder alleene ghelooves mi
tstat van den bossche metter meyerie
vore sinte gheertrudenberghe ghetoghen
die hebben si vaste ende vermoghen
beleghen zeere mechtich al omtrent
sonder bevel wille ende consent
hertoghen jans haers heeren doe ic gewach
die tshertoghenbossche noch al doe lach
het es claer te wetene want
hertoghe jan van brabant
tregement der lande als ic vore seide
van hollant ende zeelant beide
over hadde ghegheven des neemt goom
hertoghe janne van beieren sinen oom
soe hielt die stat des seker sijt
van sinte gheertrudenberghe tier tijt
ghelijc als deden si u bekant
die ander steden van hollant
hertoghe janne van beieren
voor haren ruwaert verstaet den sen
ende waren in sijnre ghehoorsaemheiden
maer diederijc van der merweiden
die welke was dat weet certein
opt slot van den berghe castelein
hielt met mier vrouwen der hertoghinnen
van brabant hi en woude in gheenen sinnen
hertoghe janne van beieren vore verclaert
hulden noch houden voor ruwaert
noch hem gheensins ghehoorsam wesen
hertoghe jan beval mids desen
der stat dat si in gheenen sinne
provande ten slote liet vueren inne
ende om dat te bewarene bat
leide hi volc van wapenen in die stat
als nu die castelein wert gheware
dat die vitailgie hem viel contrare
om tslot te houdene socht hi tehant
troost aen tlant van brabant
die daer sijn comen met moghentheit
als ic u vore hebbe gheseit
om hem ende tvoorseide slot van dien
te provanderene ende te versien
binnen dien tiden dat theer dus lach
voor den berghe alle den dach
seide men voor zeker waer
dat hertoghe jan van beieren daer
metten hollanders met nide
ende zeelanders comen soude te stride
ende soude met hem bringhen tehant
hertoghen jans baniere van brabant
ende mids dien soe hielt men raet
int heer van brabant oft die daet
alsoe ghesciede als men dede verstaen
wat si daer ieghen wouden aengaen
daer op dat eneghe seiden sciere
dat si ieghen haers heeren baniere
in gheender manieren striden en wouden
die ander seiden dat si souden
jeghen die ghene striden met machten
die tonrecht haers heeren baniere brachten
te velde om die si u bekant
te crighene uter onrechter hant
ende weerdichlijc verstaet die woorde
weder te bringhene daer si behoorde
theer van brabant dats gheen zaghe
lach aldaer omtrint x daghe
voor sinte gheertrudenberghe al bi
binnen welken tide dat si
tslot hebben gheprovandeert met gheere
van vitalien ende van gheweere
ende ooc van alderhande enghien
des hem behoefde wel versien
dat en consten haer viande niet
beletten daer na verstaet tbediet
des dijnsdaeghs den xxixsten
 dach
die in die selve maent octobris lach
es theer van brabant ongheloghen
opghebroken ende van daer ghetoghen
in brabant doe ic u ghewach
daer na op sinte mertens dach
xi daghe in novembri
scoot uten slote met moede vri
diederijc van der merweide
tfier in de stat dat te haren leide
die stat ende kerke collegiael
te gronde verbrande altemael
vernielde ende verdorf te verwite
hertoghe janne van beieren ende te spite
der stat van dordrecht hoort mi lien
ende al harer mede partien
om dat diederijc van der merweiden
tslot dus hielt met manlicheiden
ende dus truwelijc heeft verwaert
soe gaf hem namaels si u verclaert
tlant van brabant om hem te loonen
tsinen cost sestien dusent croonen
des conincs munte van vrankerijc
aernt van sevenberghen desghelijc
heeft tslot van huesdein entie stat
truwelijc bewaert daer af dat
men u noch meer sal segghen voort
hier na ter plaetsen daert behoort
int selve iaer van xx dat segghic di
des sondaeghs xxiiii in novembri
als hertoghe jan van brabant
te tricht was si u bekant
quamen mijn vrouwe die hertoghinne
ende haer moeder te bruessele inne
die greve van saint pol quam met hen
ende die drie state verstaet den sen
des lants van brabant dat elc versta
ende des anderdaeghs daer na
opter goeder st kathrinen dach
hielden si die dachvaert doe ic ghewach
te coudenberghe int hof dats waer
ende des dijnsdaeghs daer naer
op der stat huus van bruessele mi hoort
wert die greve van saint pol rechtvoort
int ruwaertscap gheconfirmeert
ende daer maecte hi onghecesseert
willeme van montenaken tehant
sinen drossate van brabant
dese voorseide willem die was
heere te grasen ende te wildere sijt seker das
ende hi ontsette wel gheringhe
wilen everaerts sone janne cluetinghe
ende janne van diedeghen in sijn stat
maecti amman te bruessele int stat
ende sinen eet hi daer af dede
vii in december te bruessele int stede
des goensdaeghs dat segghic di
sevenentwintich in novembri
heeft mijn vrouwe die hertoghinne
die greve van saint pol dit versinne
die drie state van brabant meer no min
ende een ieghelijc bezunder van hen
met haren brieven dat es waer
van gheloove ghemechticht daer
dabte van sinte machiels alsoe
perke heelesem tongherloe
den proost van st gheertruden mede
om te treckene te tricht int stede
bi den hertoghe haren heere
met hem te tracteerne te biddene zeere
dat sijnre ghenaden ghelieven woude
ende hi in brabant comen soude
welke prelate te tricht wel zeere
van den hertoghe haren heere
guetelijc ghehoort verstaet den fijn
ende vriendelijc ontfanghen sijn
ende verworven aen den hertoghe houde
dat hi tot diest comen soude
om volcomeliker te hoorne claer
die ghene die de staten aldaer
sijns lants van brabant hoordic ontbinden
bi hem aldaer souden sinden
des goensdaeghs opten iiiidn dach
naest comende die in december lach
ende die hertoghe gaf in alder maten
den ghedeputeerden der drie staten
toten ghetale van lx persoonen doe
ende alsoe vele perde daer toe
goet vast gheleide na haer begheeren
te comene te blivene ende te keeren
tot welken daghe als ic vernam
in der stat van diest die hertoghe quam
ende worden bi hem ghesonden
van sijns brueders weghen tien stonden
van saint pol si u bekant
ende der drie state van brabant
die abdte die ic vore nuemde alsoe
sinte machiels perke ende tongherloe
ende die ghedeputeerde mede
van bruessele ende antwerpen der stede
die hem alle baden samentlijc
met herten zeere oetmoedelijc
dat hem ghelieven woude nu hoort
in sinen lande te comene voort
in enich siere steden verstaet den sen
van bruessele oft van antwerpen
daer toe die ghedeputeerde meere
van antwerpen seiden tot haren heere
gheliefde hem daer na sijn ghevoech
te comene ende en waren niet wijt ghenoech
die poorten si souden trouweleken
die muere der stat in stucken breken
welker beden hout u daer an
niet wederstaende es hertoghe jan
van diest ghetoghen wilt versinnen
ende tooch tshertoghenbossche binnen
maer eer men sciet hebbic vernomen
waren die prelate overcomen
ende die ghedeputeerde der stede
bruessele ende antwerpen mede
metten hertoghe si u verclaert
van eener ander dachvaert
die men hielt cort na dat
xvi in december in der selver stat
van shertoghen weghen quamen tier uren
die greve van moers jan van bueren
proost van aken si u bekant
doen tresorier van brabant
ende heer willem van ghent met hen
van des greven weghen meer no men
van saint pol waren daer tien stonden
wesemale ende montjouwe ghesonden
met meer andere maer daer en waert
niet ghesloten ter dier dachvaert
die prelate hebben noch sonder beide
met harer beden ende aerbeide
een dachvaert verworven sijt seker das
die tot eindoven ghehouden was
sestien daghe in januario
ende op die daghe volghende also
tot welker dachvaert die hertoghe sant
den heere van assche willeme van ghant
heer everaerde tserclaes ende janne van aa
die greve van saint pol sant daer na
die voorghenoemde in goeder trouwe
wesemale ende montjouwe
maer niet ghesloten en wert daer van
hier na soe porde hertoghe jan
van shertoghenbossche sijnre stat
ende quam tot diest ic segghe u dat
in januario den xxsten
 dach
maer niet langhe hi daer en lach
als ic hier na hebbics gheval
cortelinghe vertellen sal
int voorseide capittel men vernam
dat hertoghe jan van tricht quam
tot diest al op die dachvaert
ende datti van daer nam sijn vaert
tot shertoghenbossche ende van daer
quam hi weder te diest daer naer
daer hi niet langhe en es ghebleven
om dit bat te kennen te gheven
sal men claerlijc weten dat
na tsceiden der dachvaert die int stat
van diest ghehouden waert soe ic vernam
daer conclusie noch slot af en quam
ende doe hertoghe jan alsic u las
in siere stat van shertoghenbossche comen was
heeft hi doen scriven cort na dat
aen viere scepenen sijnre stat
van bruessele hier op elc achte
aen janne gheheeten metten schachte
aen heinrijc cluetinc dat ghijt wet
ghielijs de keghel ende jan de leeu daer met
om dat hi weten woude claer
oft soe ghebeurde dat hi daer
met sinen vrienden comen woude
te bruessele int stat oft menne soude
inne laten metten vrienden sijn
die vier scepenen die in mijn
redene sijn ghenuemt hier vooren
hebben hier op wilt mi hooren
in der vroenten gehouden raet
met haren vrienden ende van dier daet
droeghen si over een daer van
dat si den voorseiden hertoghe jan
haren rechten heere niet daer buten
noch sijn vriende en wouden sluten
maer woude hi comen teneghen tiden
si souden hem buten ieghen riden
jan cluetinc verstaet die manieren
ende die drie scepenen van den vieren
entie vierde scepene hoordic verclaren
gielijs de keghel soude de porte verwaren
ende als si quamen dit ghevroede
bi den hertoghe soe soude die roede
jan cluetinc opheffen hout u daer an
ende si soudenen kennen over amman
niet wederstaende si u verclaert
dat die greve van saint pol als ruwaert
des lants hem hadde daer af ontlast
ende janne van diedeghem sterc ende vast
hadde amman ghemaect segghic di
dit overdrach condichden si
die voorghenoemde scepenen viere
met haren anderen vrienden sciere
haren heere den hertoghe tien stonden
ende hebben daer omme bi hem ghesonden
tot shertogenbossche dit vernem
wouteren pypenpoy ende met hem
eduwaert den hertoghe wilt verstaen
als si haer bootscap hadden ghedaen
overdroech die hertoghe alsoe houde
dat hi te bruessele comen soude
met sinen vrienden sonder beiden
daer es hi van den bossche ghesceiden
ende quam te diest hier steet vore also
den twintichsten dach in ianuario
daer hi niet langhe en wilde dueren
na middernacht omtrint twee uren
tooch hi van diest dits ware leere
met hem van heinsberghe die heere
die jonker van heinsberghe hoort die zaken
ende jan van buren proofst van aken
met meneghen man ter waerheden
haerer vriende die si hadden ghebeden
entie greve van moers verstaet den fijn
hadde toegheseeght daer ooc te sijn
maer te tide en quam hi niet mids dat
dat hi te tricht dore die stat
niet trecken en mochte noch ooc liden
maer hij moeste achter rugghe riden
ende over die mase trecken dats waer
mids dien en quam hi niet te tide daer
te diest soe ic u doe verclaer
maer hi volghde te bruessele naer
als hertoghe jan nu comen es
tusscen der vueren ende bruessele sijts ghewes
soe quamen hem teghen altehant
jan cluetinc metter roeden in de hant
alsoe inhielt haer overdrach
metten drien scepenen doe ic ghewach
daer ic vore af ruerde wat
met vele eerbaer poorters van der stat
van bruessele die alle tien tide
van siere comste waren blide
als sine ghewillecomst hadden tier steden
sijn die drie scepenen omme ghereden
ende quamen int stat sonder verstellen
op thuus bi haren medeghesellen
ende als die hertoghe met siere soorte
quam te bruessele voor die poorte
daer men uut trect te lovene waert
vant hi ghesloten ende wel bewaert
die poorte die alsoe ic hoorde rueren
ghesloten bleef omtrint twee uren
eer die hertoghe alsoe mi dochte
met sinen vrienden in comen mochte
welc den hertoghe en twivelt niet das
verdroot ende onghenuechlijc was
die heere van heinsberghe hats verdriet
ende beclaeghde hem dat mens niet in en liet
welc beclach hoorde ende vernam
een arm vrouken die daer gaende quam
si antwoorde en sorcht niet tseere
hoe ghi daer in mooght comen heere
maer hoe ghi van daer mooght gheraken
binnen desen vertrecke verstaet die zaken
hadden die scepenen groot ende smal
den raet van der stat vergadert al
daer si overdroeghen ghehinde
dat si den hertoghe ende sijn huusghesinde
in souden laten altemale
ende daer toe met sekeren ghetale
van volke tot hondert peerden toe
ende twintich ende niet meer daer toe
behoudelec dat negheenrehande
ballinghe noch openbaer viande
in comen en souden maer bliven buten
na dit overdrach ende sluten
quamen die vii scepenen ghegaen
ter poorten ende dadense ontsluten saen
als die poorte ontdaen was tien tiden
dede die hertoghe sijn volc in riden
ten lesten quam hi in ghereden
daer selke qualijc af waren te vreden
maer heinrijc cluetinc verstaet den sin
seide dat mense alle liet comen in
dus es die hertoghe hebbic vernomen
met siere gheselscap binnen comen
te bruessele siere stat dits waer
xiiiic xx ons heeren iaer
des dijnsdaeghs doe ic u ghewach
in ianuario den xxin dach
op coudenberch trac hi alsic vernam
sijn brueder van saint pol tot hem quam
ende als si weinich hadden tsamen
ghesproken oorlof dat si namen
ende die greve trac van daer
in sijn herberghe wet voor waer
des goensdaeghs daer na ghevielt alsoe
tweentwintich in ianuario
dat hertoghe jan soe ic vernam
opter stat huus van bruessele quam
bij meester heinrijc schatter aldaer
dede hi opdoen dat hi waer
al daer comen om dat hi
gheerne hebben ende houden soude vri
met sinen brueder eendracht ende vrede
metten baenrotsen ende sinen lande mede
begheerde ende versocht dat
aen den raet van siere stat
van bruessele dat si hulpen tot dien
ende aerbeiten dat het mocht ghescien
die heere van heinsberghe screef tien male
aen montjouw ende aen wesemale
tot lovene begheerde ende bat
dat si wilden tot bi der stat
van bruessele comen daer soude hi
bi hem comen om dat si
vinden mochten eneghertiere
vueghe oft redelike maniere
daer die hertoghe ende sijn ondersaten
mochten comen te vreden ende te saten
maer montjouw noch wesemale
en waren te lovene niet tien male
want si en waren si u verclaert
niet comen van der dachvaert
die tot eindoven ghehouden was
alsoe ic u hier voren las
maer des selfs avonts quamen si
te lovene den anderen heeren bi
des donderdaeghs doe ic ghewach
in januario den xxiii dach
reet van bruessele die greve ongespaert
van saint pol te lovene waert
bi den baenrotsen die daer laghen ter steden
ende als hi dus wech was ghereden
ontboot die hertoghe dit vernem
die scepenen van der stat bi hem
van bruessele dat si sonder verhouden
op coudenberch bi hem comen souden
twelke si deden dits waer sermoen
daer dede die hertoghe hen opdoen
dat sijn brueder wech ghereden ware
te wat meininghen en wist hij niet clare
mids dien begheerde hi hier op achte
oft sijn brueder daer quame met machte
van volke oft sine in dier maten
binnen der stat souden laten
daer si op antwerden sonder verhouden
dat si gherne bringhen souden
in sinen handen met wille vri
die slotele der poorten alsoe mocht hi
met sinen lieden hoort mi verclaren
die poorten selve doen verwaren
daer op seide die hertoghe rijc
dat hi hen betroude volcomelijc
die poorten te bewaerne met trouwen
ende dat se hem altoos doen souwen
soe si sculdich waren in allen keere
haren natuerliken gherechten heere
ende hi woude hen met herten fijn
wederomme een goet heere sijn
dan sijn die scepenen sonder beiden
van den hertoghe daer ghesceiden
maer die ghemeinte soe wi eer seeden
van bruessele was qualijc te vreden
om dat die vreemde verstaet die dinghen
gaste op der straten ghinghen
met haren sweerden in de hant
ende als si saten si u bekant
int swijns huus spraken si moedichlike
si meinden alle te werden rike
eer sij souden alsoe si seiden
uten lande van brabant sceiden
ooc seiden si dat men soude rive
vele brabanters ontcommeren van den live
dan souden si hebben hier ende ghindre
die rike weduwe ende haer kindre
ende haer goet ende mids desen
vreemden gheveerten soe es gheresen
die ghemeinte ende verstormt zeere
ende als dit vernam haer heere
die hertoghe ontboot hi doe ic ghewach
des vridaeghs opten anderen dach
na der noenen ic segghe u dat
eeneghe siere vriende uter stat
ende dede hem vraghen dit es waer
of sijn brueder met machte aldaer
vore tstat quame met ghewoude
wat troost hi aen hem vinden soude
daer op si overdroeghen tsamen
oft die greve ende baenrotsen quamen
vore tstat dat si sonder verhouden
metten hertoghe neder comen souden
ende oft dan iement van hen allen
den hertoghe woude overvallen
dat souden si keeren met alder cracht
met haren live met harer macht
ende eneghe van hen in allen keere
troosten den hertoghe zeere
segghende dat vele sonder si
van den ambachten hem souden vallen bi
die hertoghe bleef getroost mids das
maer qualijc die ghemeinte was
op die vreemde gaste te vreden
eeneghe toghen uter steden
tusscen lovene ende bruessele heimelijc
die den greve van saint pol claerlijc
ende den baenrotsen al tghestant
van den hertoghe daden bekant
ende van der ghemeinten meer ende men
dese brachten informatien
om die ghemeinte ieghen den heere
van heinsberghe te vergrammen meere
ende dander vreemde gaste nu hoort
dit wort achtervolght vast voort
ende ghehanteert dat elc versta
tot opten maendach daer na
ende in dier nacht alsoe wi lesen
es die ghemeinte op gheresen
als ic int capittel hier naer
volcomelijc sal doen verclaer
des maendaeghs den xxviisten
 dach
die in januario ghelach
worden vele goeder manne int stat
te bruessele gheinformeert als dat
die heere van heinsberghe emmer vaste
ende die ander vreemde gaste
een opsat hadden hoordic tellen
dat si bi den teeken van eender scellen
die ten regulieren hinc
op coudenberch verstaet die dinc
in der nacht ter stat onvromen
neder ter merct souden comen
om mechtich te werdene der stat
dese saminghe ende dit opsat
wert soe verre ghebreit dat quam
onder die ghemeinte dies wart gram
ende bider informacien van desen
es si dies nachts op gheresen
ende sijn vergadert met moede fel
alle op die merct ghewapent wel
ende als die hertoghe dat vernam
ter merct hi selve neder quam
om die ghemeinte tsaten te bringhen
ende reet al omme verstaet die dinghen
van den enen ambacht ten andren doe
ende sprac hem gueteliken toe
ende bat hem met zueter bede
dat ieghelijc toghe in sinen vrede
ende hem waert gheantwoort houde
dat hi te hove trecken soude
in sijn ruste ende vredelicheit
si en souden doen gheen onbesceit
hier met die hertoghe si u verclaert
weder reet te hove waert
hopende dat si souden sceiden
ende thuuswaert trecken sonder beiden
elc op tsine maer als si niet
en scieden ende hi verstont tbediet
es hi anderwerf tot beneden
opter merct comen ghereden
ende bat hem hertelijc door sijn houde
dat elc thuuswaert trecken woude
int sine maer na die woorde
die ghemeinte niet en hoorde
maer sijn alle tsamen bleven
mids der informacien voorscreven
van den opsette hier na vaste
bevant men dat die vremde gaste
dies nachts alsoe ic hoorde ghewaghen
in haer herberghe op haer bedde laghen
wel ghewapent hier ende daer
mits dien hielt die ghemeente voor waer
dat dopsat dies teekens volcomelijc
gheproeft was openbaerlijc
niet men die vreemde gaste dat wet
seiden dat si gheen opset
onder hen en hadden ghemaect te samen
maer als si die beruerte vernamen
dat die ghemeinte was gheresen
daden si haer harnasch ane uut vreesen
want si en wisten niet int clare
wat hem lieden nekende ware
want ic niet wel claer en weet tbediet
weder topsat was ghemaect of niet
soe en can ic niet voor waer
te rechte daer af ghedoen verclaer
maer ic scrive daer met laet ict liden
dat ic hebbe ghehoort van beiden siden
des goendaeghs ghevielt alsoe
neghenentwintich in ianuario
dat die ghemeinte ghewapent quam
op coudenberch verstormt ende gram
tot bi shertoghen hof maer wats ghesciet
si en quamen binnen der baelgien niet
die hertoghe quam tot der ghemeinten aldaer
ende vraeghde wat haer begheerte waer
ende waer omme si alsoe daer quamen
si antwerden alle te samen
si wouden hebben te dien termine
den heere van heinsberghe entie sine
ende en mocht hem dat niet ghescien
soe souden si soe daer toe sien
si soudense crighen met hare macht
soe dat ten utersten wert ghewracht
om te verwaerne die heerlicheit
ende der stat recht dat sonder verbeit
die heere van heinsberghe in handen quam
jans cluetincs als amman soe ic vernam
ende in handen der scepenen
alsoe waert hi gheleit bi hen
ende die ghemeinte volghde naer
tot opter stat huus ende aldaer
bleef hi ghevanghen herde vaste
daertoe worden die vreemde gaste
die met hem quamen alle ghevanghen
die men ghecrighen conste oft beganghen
die ghemeinte woude onderlinghe
dat men den greve van moers ooc vinghe
maer om dat hi als ic vernam
metten hertoghe te bruessele niet en quam
maer namaels aldaer comen ware
bi den hertoghe dats openbare
gaf hi der ghemeinten te verstane
nu hoort wes ic u vermane
dat hi niewerincs af en wiste
hier met hi die ghemeinte siste
die selke van hem wats ghesciet
warens te vreden die ander niet
ghesekert waert hi aldaer int fijn
te blivene in der herberghen sijn
opten selven goensdach sijts ghewes
die greve van saint pol comen es
metten baenrotsen ende ooc mede
die ghedeputeerde der stede
lovene antwerpen verstaet dat
metten greve tot bruessele int stat
ende hebben der ghemeinten aldaer
seere bedanct dat weet voor waer
dat si hen hadden soe eerbaerlijc
ghequijt ende soe ghetrouwelijc
int besorch van den ghemeinen lande
des anderdaeghs altehande
trac die greve van saint pol tehant
die baenrotsen met hem si u bekant
op coudenberch in sijns brueder zale
daer tmeeste deel dits ware tale
die dieneers worden ghevaen int hof
ende den anderen gaf men oorlof
ende desghelijc worden onghecesseert
dedele uut henegouwe ghearesteert
di doen bi den hertoghe waren
als heer inghelbrecht hoordic verclaren
van edinghen van tubeke heere
ende van der folien ende ooc meere
die heere van senzelles hier op merke
ende cornelijs van liedekerke
heere van lens des sijt vroeder
heer willem ende heer jacop sijn broeder
van sars die alle ridders waren
ende meer andere hoordic verclaren
residerende bleef doen voortmeere
die greve van saint pol als een heere
in sijns brueder hof doe ic ghewach
ende opten selven donderdach
waert jan van diedeghem onghecesseert
wederomme gherestitueert
toten ammanscape hout u daer an
ende weder ghemaect amman
van des greven weghen ter vaert
van saint pol als des lants rewaert
ende jan cluetinc die amman was
van shertoghen weghen waert na das
ghevanghen gheleit sonder verdrach
ende opten selven donderdach
rees opt hof een ghescille
tusscen den ionker hoor die wille
van montjouwe te dien tide
ende rasen van lintere ten ander side
soe dat montjouwe met moede werm
raessen quetste in sinen arm
van den welken raesse volcomelijc
hem pijnde te wrekene vromelijc
als dit die greve van saint pol sach
dede hi raessen sonder verdrach
vanghen ende dedene sonder beiden
opte steenpoorte ghevanghen leiden
ende waert opt camerken gheleet
dat noch schimmelpenninc heet
mits desen gheveerte mits desen toer
quam gheruchte ende groot rumoer
onder die ghemeinte die op dien dach
omtrint der merct ghewapent lach
dien waert gheseeght sijt seker das
dat opt hof ghevochten was
daer nassouw ende wesemale
doot bleven waren ende hoe wale
men hen seide dat niet en was ghesciet
soe en wilden sijs ghelooven niet
doen quam die greve van saint pol tale
ende bracht nassouw ende wesemale
ende dander baenrotsen daer ter steden
daer sette hi die ghemeinte te vreden
die alle met herten waren verblijt
als si saghen daer tier tijt
nassouwe ende wesemale al bloot
die si meinden dat waren doot
svridaeghs den lesten dach segghic di
der selver maent januari
worden vele poorters hoordic verclaren
van bruessele die tshertoghen vriende waren
ghevanghen onder dander hoort die dinc
twee scepenen als heinric cluetinc
ende jan de leeu ende noch mede
twee ander scepenen van der stede
jan metten schachte ter waerheide
ende gielijs de keghel dese beide
ruumden ende stelden hem ter vlochte
soe dat mense crighen niet en mochte
die ghemeente deilden hem saen
ende hebben groot besuec ghedaen
al omme binnen der stat si sochten
den heere van assche om oft si mochten
dien te vanghen ende dander hoordic verclaren
die te lovene met hem ghebannen waren
primo februarii als noch was
die ghemeinte vergadert sijt seker das
op die merct soe es u verclaert
quam van den zype gheraert
die bi den greve zeere was gheacht
van saint pol ende groote macht
bi hem hadde des en hebt geen waen
uter stat huus op die merct ghegaen
ende seide aldus sal men beghinnen
ter stont daer na wilt mi versinnen
dede jan van diedeghem ter vaert
als amman ghemaect van den ruwaert
op die merct vore thuus cort na tgone
janne cluetinc everaerts sone
metten sweerde rechten die vore desen
shertoghen amman hadde ghewesen
ende enen knecht met hem wilt weten
die arnt van den hove was gheheten
die de steenpoorte te houdene plach
op desen selven saterdach
dede men groot besuec int stede
om den heere van assche ende dander mede
die te lovene met hem ghebannen waren
te ghecrighene hoort mo verclaren
ende als men se niet vinden en conde
soe worden daer na in corter stonde
des selfs daeghs verstaet den sen
xxi notabele poorteren
van bruessele ghedaecht sonder saghe
te comene tot enen zekeren daghe
te gherichte om hen aldaer
te verantwerdene int openbaer
oft men soudse besculdicht hier op lette
houden van den quaden opsette
daer ic hier vore af dede ghewach
op onser vrouwen lichtmesse dach
worden noch vele eerbaer poorters daer
van bruessele ghevanghen die daer naer
worden ghepijnt ende ooc daer mede
die twee scepenen daer ic eer af sede
die svridaeghs daer vore waren ghevaen
des maendaeghs wilt mi verstaen
drie in sporkille worden onghelet
die viere scepenen voorseit ontset
bi haren medeghesellen drie
bi ghemeinen rade der goeder liede
van haren scependomme hoort dat
in die stede van hem worden ghesat
viere andere ende gheordineert
vore janne metten scachte si u vercleert
ywein de mol dits waerheit bloot
voor heinric cluetinc wouter van der noot
voor gielijs de keghel wilt mi hooren
wert willem van kesterbeke ghecoren
voor janne den leeu des seker sijt
wert gheset jan taye van eelwijt
des donderdaeghs wilt mi verstaen
worden quijt ghescouden ende laten gaen
der vreemder heeren knechte te waren
die te bruessele ghevanghen waren
maer die heeren ende schiltboorteghe manne
moesten daer bliven aen die panne
der welker dat mocht wesen wale
twee hondert ende vijftich bi ghetale
op desen donderdach vore verclaert
dede die greve als ruwaert
nemen alle die peerde ende harnasch doe
dat ten heere van heinsberch hoorde toe
ende den ionker van heinsberghe sinen sone
ende den proofst van aken ende al tgone
dat die vreemde gaste hoort mi berechten
met haren vrienden ende knechten
daer hadden ghebracht meer ende men
ende die peerde ende die wapenen
gaf die greve van saint pol sijts vroet
sinen vrienden alsoet hem dochte goet
op desen donderdach si u verclaert
reet hertoghe jan te lovene waert
van bruessele ende met hem reden daer
die heeren van diest ende van rotselaer
ende dander baenrotsen dat segghic di
bleven te bruessele aldaer si
metten anderen edelen
ende den ghedeputeerden
der steden lovene bruessele dat wet
ende van antwerpen ooc daer met
raet hielden wat men dits waer sermoen
metten poorteren van bruessele soude doen
die ghevanghen waren aldaer
daer af si sloten dit es waer
altesamen met eendrechticheit
dat men die ghevanghen voorseit
soude senden ende vueren verstaet den sen
tot lovene ende tot antwerpen
ende in den sloten der baenrotsen dats waer
om haer leven lanc aldaer
ghevanghen te blivene ende dat
alsoe ghesciede was om in stat
ruste te vuedene ende vrede
sonder quetse oft prejudicie mede
van den rechten der selver stat
na den welken rechten dat
men gheen ghevanghenen doe ic ghewach
uter stat vervueren en mach
voort waert overdraghen sijts wijs
dat jan metten schachte ende gielijs
de keghel die beide vluchtich waren
bi den drien steden hoort mi verclaren
lovene bruessele ende antwerpen
uten lande van brabant verstaet den sen
souden sijn ghebannen sonder blijf
vijftich iaer lanc op haer lijf
ende want jan taye hout u daer an
van gaesbeke ende van yedeghem jan
tot haren verantwordene hoort mi verclaren
met meer andre ingheroepen waren
ende niet en quamen hier op lette
hen selven alsoe van den opsette
baersculdich maecten dat was claer
soe waert overdraghen daer
dat si ende ieghelijc van hen
eewelijc voortane verstaet den sen
uten lande van brabant sonder blijf
ghebannen souden worden op haer lijf
noch waert daer overdraghen rassce
ende ghesloten wie den heere van assche
oft enich der ghener hoort mi verclaren
die te lovene met hem ghebannen waren
doot sloeghe oft leverde ghevanghen
dat hi soude bliven onbeganghen
jeghen den heere ende ieghen partien vri
ongheveet daer toe soude hi
hebben  daer soude men hem met loonen
eens wechdraghens vijf hondert croonen
dese ordinantie ende overdrach
wert des sondaeghs opten ixsten
 dach
van sporkele overluut
openbaerlijc te bruessele gheboden uut
dien achtervolghende dat elc versta
soe worden dies selfs nachts daer na
xiiii persoone meer no men
van bruessele van den notabelsten
die in der vroenten saten al daer
ghevanghen dit es seker waer
op kerren ghebonden herde vaste
ende worden ghevoert in zwaren laste
elc tsijnre plaetsen hier op ghisse
in der heeren ghevanghenisse
daer si bi den edelen hoordic verclaren
ende bi den steden verwijst waren
alsoe dat vore bescreven steet
te wetene hoort hier dander besceet
heer jan van coudenberghe dat wet
riddere ende heinric cluetinc met
eduwaert de hertoghe ende scockaert
te lovene dat si u verclaert
tantwerpen voerde men hoort die dinc
jan ende willem cluetinc
diederic de loose ende jan de weert
te vilvorden dat si u vercleert
jan de leeu te breda ic seker ben
willem van assche te zichenen
willem van mons te westerle dits waer
heinric de hertoghe te rotselaer
wouter pipenpoy te cranendonc neemt goom
jan tseraerts te berghen opten zoom
in den rade daer af dat ondersceet
int voorseide cappittel ghescreven steet
wort ooc ghesloten ende overdraghen
dat men voortane teeweghen daghen
alle dambachten van bruessele dit onthoude
trecken ende restringeren soude
in ix natien ende dat
voortane die voorseide stat
bi den seven gheslachten hoort den sen
ende bi den neghen natien
soude worden altijt gheregeert
in der manieren hier na vercleert
te wetene dat men dit onthoude
alle iare tsinte jansmesse maken soude
seven scepenen ende rentmeesters twee
uten vii gheslechten ende niet mee
soe men van ouds hadde gheploghen
ende dat men voort dits ongheloghen
uten gheslechten daer wi af spraken
eenen burghemeester soude maken
ende enen burghemeester soe ic bediede
twee rentmeesters ende sesse raetsliede
uten neghen nacien ende bi desen
neghentien personen soude wesen
na dondersceet verstaet den sen
van ieghelijcs officien
die stat voortane gheregeert
alle die zaken vore vercleert
met meer anderen poenten dits waer
verleende ende gaf aldaer
die greve van saint pol als ruwaert
des lants van brabant die hi ter vaert
der stat met sinen openen brieven
bezeghelde met grooter lieven
die ghemaect waren in ons heeren iaer
viertien hondert xx dits waer
xi in sporkille soe wi lesen
terstont achtervolghende desen
worden gheert pipenpoy uten gheslechten
ende jacop stovaert hoordic berechten
uten natien ghenoemt hier voren
twee burghemeestren ghecoren
voort uten nacien soe ict bediede
twee rentmeesters ende vi raetsliede
worden ooc ghemaect doe ic ghewach
opten selven voorseiden dach
des sondaeghs daer na vielt alsoe
xvi in februario
tooch die greve van saint pol sijts vroeder
bi den hertoghe sinen broeder
te lovene des anderdaeghs na dat
quamen si te bruessele int stat
daer bleef die hertoghe verstaet tgheveerte
tot opten iersten dach van meerte
doen trac hi tantwerpen ter dachvaert
die al daer ghehouden waert
metten ghedeputeerden si u bekant
sijnre lande hollant ende zeelant
opten vn dach daer na wilt verzinnen
quam hi weder te bruessele binnen
daer hi omtrint tien daghe bleef
des vridaeghs als men vii screef
der maent van meerte dat elc verzinne
tooch vrou jacoba die hertoghinne
sonder shertoghen oorlof onghespaert
uut henegouwe tinghelant waert
daer af dat namaels eert quam int fijn
vele grooter plaghen comen sijn
hier na doe ic u ghewach
des sondaeghs in meerte den ixsten
 dach
quam die hertoghe van bourgognen
te bruessele ghereden verstaet den sen
daer hi tot sdonderdaeghs es bleven
daerenbinnen wasser groote feeste bedreven
van stekene met speren sonder wanc
ende anders gheduerende drie daghe lanc
des saterdaeghs hout u daer an
xv in meerte tooch hertoghe jan
van brabant elc wel dit onthouwe
in sijn lant van henegouwe
ende daer bleef hi doe ic ghewach
tot opten sesentwintechsten dach
der selver maent wilt dit versinnen
doen quam hi weder te bruessele binnen
daer bleef hi dat en es gheen zaghe
tot des goensdaeghs in die paeschdaghe
ende aldus moeten wi hier int clare
tghetal veranderen van den iare
binnen desen selven tiden
die wi hier dus overliden
wert te bruessele sonder verlaten
ghevanghen heer gheert van der straten
proofst van den regulieren dits waer
op coudenberch bi hem daer naer
als hi aldus ghevanghen sat
vernam men ierst ende wiste dat
van den gheselscap heimelijc
die de heere van assche ende desghelijc
meer andere hadden wilt mi hooren
tsamen ghemaect ende ghesworen
ende verbrieft soe ghi hier voort
claerliken wel hebt ghehoort
ende als men wiste die ware oorconde
dat selke heimelike verbonde
ende vrientscapen ghevesticht waren
soe heeft men nu hoort mi verclaren
in die passieweke dats waer
voor palmsondach ende daer naer
in die goedeweke doe ic ghewach
vore den heileghen paeschdach
die persone die van bruessele twaren
te lovene tantwerpen ghevoert waren
in der ghevanghenessen ende elswaer
op die slote hier ende daer
besocht gheaerbeit dat segghic di
swaerlijc ghepijnt soe dat si
ende elc van hen bekinden daer
ende verliden dat hebben daer naer
die raedsliede van bruessele die al doe
waren ghedeputeert daer toe
thuus ghebracht ende daer na zaen
volcomen relacie daer af ghedaen
met welker relacien si u verclaert
die ghemeinte zeere vergrimt waert
ende weder beruert als wilen eere
soe dat int iaer van onsen heere
xiiiic xxi doe ic ghewach
opten belokenen paeschdach
den xxxsten
 dach met grooten gheveerte
der voorseider maent van meerte
die ghemeinte van bruessele zeere ghesterct
ghewapent vergaderde op die merct
daer si al tsamen ligghende bleven
als men drie daghe sach ghescreven
in aprille opten donderdach
gheerde van den zype men comen sach
ter merct die hadde groote macht
bi den greve van saint pol ende gheacht
was hi zeere met hem aldoe
hi sprac dus der ghemeinten toe
kindere sijt goets moets ic doe u cont
men sal rechten nu ter stont
seere cort daer na worden bracht aldaer
ende metten sweerde gherecht daer naer
vore der stat huus sijt seker das
heer everaert tserclaeus die ridder was
gheldolf van coudenberghe dit vernem
ende willem pipenpoy met hem
ende des anderdaeghs daer naer
toghen die heeren beide van daer
die hertoghe ende die greve sijn broeder
ten steecspele des sijt vroeder
bi den hertoghe van bourgognien
haren neve te brugghe verstaet den sen
des sondaeghs quamen si si u becant
xiii in aprille in brabant
die hertoghe tooch te lovene binnen
die greve te bruessele wilt versinnen
daer bleef hi tot sdijnsdaeghs doe trac hi
bi sinen brueder segghic di
des donderdaeghs daer na wilt versinnen
quam hi weder te bruessele binnen
des vridaeghs tooch hi doe ic ghewach
in aprille den achtienden dach
te risele ten steecspele ter spinetten
bi den voorseiden hertoghe sonder letten
sinen neve van bourgognien
daer si solaesten onder hen
cort hier na doe ic ghewach
xiiiic xxi den xxsten
 dach
der maent aprilis vore ghenant
dede philips van brabant
greve van saint pol ende van lyncy
als ruwaert van brabant segghic di
sijn open brieven scriven ter stede
daer hi sinen zeghel aenhanghen dede
ende sant die sonder cesseren
den alre dorluchtichsten vorste ende heere
seghemonde dits ware dinc
bi gods ghenaden roomsch coninc
van hongheren van dalmacien
coninc ende van croacien
sinen lieven ghenedeghen heere
ende ooc alle vorsten daer toe meere
ertsbisscoppen bisscoppen meer ende men
hertoghen graven ende marcgraven
baenrotsen riddren knechten meisenieden
bourgemeesteren scepenen raetslieden
van allen steden ende voort anne
allen anderen goeden eerbaren manne
sinen lieven neve dat ghijt wet
heeren ende goeden vrienden met
ende becondichde hen met ondersceit
voor die gherechte waerheit
onder meer ander die poente dats waer
die bescreven volghen hier naer
in den iersten dat van grimberghen heer jan
heere van assche ende voort an
jan van assche sijn sone dat wet
nota om dat van assche die heere
ende jan sijn sone met snellen keere
altijt den hertoghe waren ghetrouwe
moestens zi liden grooten rouwe
ende ooc scade scande ende achterdeel
overmids der ghemeenten riveel
die altijt muyten jeghen haren rechten heere
des si scande hebben zelen emmermeere
reinere moers ende ooc daer met
bernaert utenenghe na tgone
rutgheer boone claes colensone
die uten lande van brabant te waren
openbaerlijc ghebannen waren
sinen lieven heere wide bekant
ende brueder den hertoghe van brabant
van der hertoghinnen met boosheden
van den edelen ende goeden steden
vervreemt hadden ende ghesceiden
met rechter booser hoersheiden
tlant van brabant samentlike
vercort hadden grootelike
in sinen rechten ende privilegien
ende dat si conspiratien
ende verbonde heimelike
ghemaect hadden samentlike
met eenen deel liede van machte
daer vele onrusten ende tweedrachten
in den lande van brabant sonder waen
af waren gheresen ende opghestaen
ende opstonden in lanc soe meere
daer met sijn brueder ende sijn heere
die hertoghe ende sijn lande int fijn
met waren ghescepen verdorven te sijn
en hadde men wiselec niet tot dien
met behoorliker remedien versien
ende dat hi daer omme eenpaerlijc
bi bevele des conincs van vrankerijc
sijns neven van bourgognen sonder sneven
ende anderen sinen heeren ende neven
uut vrankerijc comen ware dats waer
in brabant ende hadde hem daer
toe ghevuecht om allen stoot
in den lande van brabant clein ende groot
neder te legghene in allen keere
ende zunderlinghe sinen lieven heere
ende brueder den hertoghe met minnen
metter edelre hertoginnen
metten edelen ende goeden steden
te peyse te stellene ende te vreden
maer des en hatti gheen moghentheit
mids den ghebannenen voorseit
die dat benamen met loozen keere
ende vuerden den hertoghe haren heere
uter stat van bruessele zijt des vroet
daert hen lieden dochte goet
mids desen uut beden si u becant
der drie staten van brabant
hadde hi aenghenomen tbewent
dat ruwaertscap ende tregement
des selfs lants daer af hi waer
naest sinen brueder dats openbaer
oor ende erfghename dat wet
voort heeft hi ghescreven met
dat die ghebannene om te volbringhen
haer opset haer quade meininghen
sinen lieven heere ende broeder
den hertoghe bracht hadden sijts vroeder
int gheselscap tsiere onneeren
van vreemden uutlantscen heeren
ende hadden die doen werden tehant
ende ghemaect rade van brabant
jeghen des lants privilegien
ende dat se met haren helperen
ende met heimeliker cracht verholen
ende quader listicheit hadden ghestolen
somigher edelre van brabant dat wet
slote ende ondersaten met
die hi bi der helpen van gode
weder hadde ghecreghen tsinen ghebode
daer met si verbeurt hadden sonder blijf
na slants recht van brabant goet ende lijf
ende dat si sinen brueder sinen heere
alsoe hadden met scalken keere
gheregeert tot sijnre scade
dat hi bi harer liede rade
hollant zeelant vrieslant mede
ander lande slote ende stede
heerlicheiden renten meer ende men
jeghen lantdrecht ende privilegien
vercocht hadde oft verset dits waer
ende want hi aensach openbaer
dat sijn lieve brueder ende heere
van den voorseiden ghebannenen dus zeere
wert gheinformeert in desen sinnen
dat hi bi siere ghesellinnen
der hertoghinnen achemant
sinen edelen ende steden van brabant
hoe wel daer toe sijt seker das
sijns selfs persoon gheneight was
niet comen en mochte al waest hem leit
soe hat hi metten drien staten voorseit
des lants van brabant voor dien stonden
sinen heere sinen brueder besonden
ende die vreemde heeren daertoe
die de voorseide ghebannene aldoe
rade hadden ghemaect segghic di
biddende ende begherende dat si
den selven sinen lieven heere
ende brueder alsoe in allen keere
onderwisen wilden ende informeeren
dat hi binnen sinen lande tsiere eeren
comen wilde sijt seker das
alsoe hi sculdich te doene was
dan soude hem sijn lant in allen keere
doen als si haren ghebuerteghen heere
sculdich waren te doene dats claer
waer af niets niet comen en waer
maer boven tgone dat wi hier leeren
waren die vreemde uutlantsce heeren
te wetene die heere hout u daer an
van heinsberghe ende sijn sone jan
jan van bueren proofst van aken
metter grooter menichte ter selver zaken
met sinen lieven heere met machte
den hertoghe heimelijc bi nachte
dopenbare strate scuwende wet dat
tot voor bruessele ghereden die goede stat
die voorscreven ghebannene daer met bi
met hem bringhende twelke dat si
na den rechte des lants ende privilegien
niet doen en mochten meer noch men
ende als si voor tstat comen waren
worden si van eneghe hoordic verclaren
die metten ballinghen verbonden waren
inne ghelaten in corten stonden
jeghen sinen wille si u verclaert
hoe wel hi was des lants ruwaert
alsoe dat boven steet claerlijc
ende ieghen den wille ooc derghelijc
ende sonder consent soe ic bediede
der goeder manne ende raetsliede
der goeder stat doe ic ghewach
ende ooc ieghen toverdrach
ghesloten bi den scepenen
enten raet der ghemeinder stat met hen
dat si souden den hertoghe met gheninde
inlaten met sinen huusghesinde
ende dat men ballinghe gheenderhande
noch slants openbaer viande
inlaten en soude noch ontfaen
item die greve screef voort aen
dat someghe vreemde dat was noch meere
als van heinsberghe die heere
die coopliede van brabant scalkelijc
ende uut andren landen derghelijc
gherooft hadde opter vrier straten
sijns liefs heeren sonder verlaten
ende brueders shertoghen van brabant vri
ende binnen sinen gheleide daer met dat hi
ende alle sijn helperen des sijt vroet
verbeurt hadden lijf ende goet
ende dat die van heinsberghe openbare
somegher edelre viant ware
van brabant daer af si sonder waen
sine opene ontsegghebrieve hadden ontfaen
voort screef hi si u bekant
dat die van heinsberghe voor ghenant
ende die andere vreemde heeren
die binnen bruessel dus comen weren
en bewesen in gheender manieren
teekene van vrientscapen eneghertieren
oft om neder te legghene den voorscreven stoot
en aerbeiten si clein noch groot
maer si ende haer dieneren wilt verstaen
hebben ghereden ende ghegaen
opter straten tot vore die wet
ende tgherichte der selver stat daer met
ghewapender hant ghereet om vechten
met haren zweerden die haer knechten
opgherecht droeghen in haer hant
si daden ooc si u bekant
haer knechten riden haer peerden
te watere met opgherechten zweerden
teenen teekene dat se sonder verhouden
die inghesetene vernielen wouden
die simpelijc hielden haer manieren
sonder hernasch eneghertieren
aen te nemene oft gheweere
ende dat eneghe ooc hadden gheere
van den voorseiden vreemden heeren
als jan van bueren met scalken keeren
ende meer andere als dat scijnt
te verwervene hen hadden ghepijnt
der somegher baenrotsen van brabant
wive kindere slote ende lant
als si ten sweerde hoort den fijn
ghelevert souden hebben ghesijn
ende oft die vreemde vore ghelesen
haer vriende of iement el van desen
uutgheven oft ooc segghen moghen
dat si op gheleide des hertoghen
te bruessele comen waren dats waer
ende op gheloove ghehacht aldaer
ende ghevanghen waren soe antwerde hi
daer op ende screef hoe ende twi
die drie staten des lants sijts vroeder
sinen lieven heere ende broeder
allen dienst ende ghehoorsaemheit
afghetoghen hadden ende wederseit
als zi dat doen mochten verstaet den sen
na allen haren privilegien
ende hi truwaertscap ende bewent
aenghenomen hadde ende tregement
des lants soe ic u las langhe eere
soe en hadde sijn brueder ende heere
gheen macht iemende si u becant
gheleide te ghevene in brabant
ende al en hadde die ghehoorsaemheit
niet ghescorst gheweest noch wederseit
soe en hadde sijn brueder gheenerhande
ballinghe noch openbaer viande
slants van brabant gheen gheleide
noch vriheit moghen gheenreleide
gheven dat hen in enegher maten
hadde moghen comen te baten
na den lantrechten si u bekant
ja die goede stede van brabant
en hadden tgheleide vore vercleert
openbaerlijc gheconsenteert
des die van heinsberghe vroet mocht wesen
want hi binnen corten tide voor desen
alselken gheleide ende veilicheit
gheworven hadde met ondersceit
hets openbaer ooc wats ghesciet
dat si hen op tgheleide niet
en troosten noch en verlieten tot dien
ja ghemerct ende aenghesien
dat si alsoe haestelijc
quamen ende soe heimelijc
ende buten der rechter lantstraten
voor bruessele in alselker maten
met soe grooter versameninghen
van volke van wapenen van ballinghen
van vianden slants dits waerhede
van straetroovers ende in der selver stede
van bruessele ieghen sinen wille dat wet
ende der goeder manne met
in worden ghelaten met overdaden
van den ghenen die om haer mesdaden
ende quader werken wille mespresen
van den live hebben gherecht ghewesen
ende som op haer lijf ghevaen daer ave
noch screef die voorseide grave
van saint pol dat hi daer omme dat wet
der voorseider uutlantscer opset
ende conspiratie heimelike
te wetene volcomelike
hadde doen ondersueken op tgone
van den scilde gheboren xiiii persoone
daer men op hadde suspitie groot
onder die welke dits waerheit bloot
aen twee ridderen ende meer andere daertoe
schiltbortegher wert bevonden doe
alsoe sijt openbaerlike
kinden ende liden claerlike
dat na dien dat die vreemde heeren
int stat van bruessele comen weren
si bi dien van heinsberghe hoordic rueren
ende bi den proofst van aken janne van bueren
ende bi meer andere heimelike
quamen te rade daer samentlike
bi hem wert overdraghen sijts vroeder
dat si bi sinen lieven heere ende broeder
ende met siere banieren hoort den sen
met allen denghenen die sij tot hen
souden connen ghecrighen ende dus ghesterct
neder souden hebben ghecomen ter merct
ende der stat huus begrepen met desen
om mechtich alsoe der stat te wesen
ende meinden se hier met lude ende stille
te bringhene tot haren quaden wille
ende soe wi hem hadde van hen allen
contrarie in dier zaken ghevallen
meinden si neder te legghene dat wet
ende haren wille te doene daer met
ooc sijn die van heinsberghe vore ghenomen
ende dander int gheselscap comen
van den ghenen diet opset hadden gheweven
van den zaken hier na ghescreven
te wetene dat someghe van hen
souden hebben begrepen verstaet den sen
die merct ende huus dat sijt ghewes
te male groot ende sterc es
ende dandere souden sonder verdraghen
die stormclocke hebben gheslaghen
om tfolc ter merct waert te doene loopen
die derde partie met haren hoopen
souden ander huse ende de straten
die ter merct waert dreven te harer baten
begrepen hebben ende beset
dan souden dandere onghelet
van harer gheselscap met groter scaren
diere toe gheordineert waren
soe vreemde gaste ende andere met
ghecomen hebben al onghelet
ter merct met open banieren
ende met wimpelen meneghertieren
openbaerlijc roepende in deser wisen
alle tolle af ende assisen
meinende hier met meer ende men
tonnoosel volc te treckene aen hen
ende dan haer opset haer quaet ghedacht
volvuert te hebbene ende volbracht
ende doot ghesleghen te hebbene na tgone
soe ridderen soe andere ix persoone
van den scilde gheboren sonder besceit
om haer dooght ende rechtverdicheit
ende ooc alle die ghene hier op lette
contrarie sijnde haren opsette
van desen boosen opsette quaet
sijn besculdicht vonden dat verstaet
een groot deel riker liede mechtich
van vrienden ende van maghen crechtich
diet ghekint hebben ende ghelijt int fijn
daer si omme ghecorrigeert sijn
na haer verdienten na haer plicht
die selke van haren live ghericht
ende die someghe op haer lijf
in ghevanghenessen ghesloten stijf
want die greve van saint pol niet den sen
deser heimeliker conspiratien
ende opset voorscreven tot diere tijt
alsoe volcomelijc des seker sijt
niet gheweten en hadde sonder si
als hi nu wiste soe en hadde hi
met sinen openen brieven tot dien
niet eer ghescreven maer aenghesien
dat hi nu die waerheit blikelike
bevonden hadde claerlike
soe condichde hi allen dien met lieve
daer ane sijn voorseide open brieve
comen souden hier op lette
dat alle die voorseide opsette
soe ghi boven hebt hooren verclaren
ghesciet herbracht uutcomen waren
ende oft van heinsberghe dien heere
van bueren ende den anderen meere
van harer gheselscap dochte int ware
dat si belast worden te sware
soe presenteerden die greve van dien
vonnesse ende oordeel te doen ghescien
in der voorseider stat van bruessele ter vaert
daer die quade opsette voor verclaert
ghehanteert waren verstaet den sen
na den rechten ende privilegien
der stat van bruessele vore ghenant
oft na den lantrechte van brabant
die greve van saint pol hierom bat
allen den ghenen daer ane dat
sijn open brieve souden comen
dat si alle die voorghenomen
van heinsberghe van bueren ende daer toe
die waren van harer gheselscap doe
houden wouden ende achten daer bi
ende nuemen alsulke ghelijc dat si
weten mochten dat si waren claer
verscult verdient hadden openbaer
in den poenten bescreven hier boven
ende dat se niet en souden ghelooven
eneghe andere informatien
oft onderwisinghe die hen
ter contrarien mocht sijn ghedaen van des
hier boven claer bescreven es
ende in oorconden der waerheit
heeft die greve van saint pol voorseit
sinen properen zeghel doen hanghen na dat
aen den openen brief daer inne dat
alle dese poente blikelike
begrepen stonden volcomelike
welken brief ghemaect was ende ghegheven
xiiiic eenentwintich daer neven
ons heeren iaer doe ic ghewach
in aprille den xxsten
 dach
int selve voorseide ons heeren iaer
vier daghe in meie hout dit voor waer
verleende hertoghe jan ende gaf
sijn open bezeghelden brieve daer af
inhoudende ter substancien claer
tghene dat bescreven volght hier naer
te wetene want hi voormaels tbewent
bevolen hadde ende tregement
sijns selfs sijns staets si u bekant
ende sijns lants van brabant
eneghen daer hi in hoopte zeere
dat aenghesien souden hebben die eere
oorbore profijt welvaert ghemeine
van sinen lande groot ende cleine
daer si toe waren ghebonden met eeden
twelke si alsoe niet en deden
maer hadden hem in contrarien
in haren eeden ende officien
van den rechten charteren si u bekant
ende privilegien van brabant
ghehouden ghedreghen lude ende stille
soe dat si om harer mesdaet wille
in der stat van lovene met enicheden
der edelre ende der goeder steden
openbaerlijc worden ghecorrigeert
ende dat si ooc si u vercleert
met slinker informacien alst scijnt
te vervreemdene hem hadden ghepijnt
van siere ghesellinnen in allen keere
der hertoghinnen ende voort meere
van sinen brueder hoort mi ghewaghen
ende andren sinen vrienden ende maghen
ende van sinen lande in alder mate
mids den welken die drie state
van sinen lande van brabant voorseit
beduchten dat meer nuwicheit
ende groote swaer laste uutghenomen
in den lande hadde moghen comen
soe dat si om die ernstelike
te verhuedene ende behoorlike
remedie te vindene in goeder mate
ende tot enen princeliken state
hem weder te bringhene ghelijc als si
na haren rechten dat segghic di
ende herbrenghene wel mochten volbringhen
ordineerden mids desen dinghen
setten ende maecten si u verclaert
sinen lieven brueder tot enen ruwaert
philips van brabant ende behoeder
in welker ruwaertscap sijn lieve broeder
hem hadde ghedraghen soe bruedelijc
soe vriendelijc ende soe ghetrouwelijc
dat hijs wel van hem sijt seker das
ende van sinen lande te vreden was
soe confirmeerde ratificeerde
die hertoghe ende approbeerde
tvoorseide ruwaertscap meer ende min
ende tghene dat sijn lieve brueder daer in
voort hadde ghekeert dit wilt verstaen
oft in enegher wise ghedaen
bi consente der edelre si u bekant
ende der steden sijns lants van brabant
het ware van justicie oft ooc mede
weder van live of van lede
van rechteren ende officieren
scepenen wethouweren eneghertieren
ende anderen dieneren wilt verstaen
beide af te settene ende ooc aen
alle correctien ende vergaderinghen
hanteringhen ende handelinghen
die in den ruwaertscape dit wilt hooren
bi den meesten deele daer te voren
der edelre der steden hoort mi verclaren
sijns lants van brabant ghesciet waren
voort oft in toecomenden termine
ghebuerde dat hi oft die sine
nacomelinghen hertoghen bekant
oft hertoghinnen van brabant
den drien staten sijns lants sijts wijs
oft eneghen van hen in enegher wijs
in haren rechten vercortinghe dede
in charteren oft in privilegien mede
in costumen usagien energhertieren
ende herbringhen in gheenre manieren
violentie cracht macht of wille
ende hem namaels lude of stille
in der manieren als voorseit es
oft in gheliker sijts ghewes
meer van hen vervreemde daer naer
soe consenteerde hi daer
voor hem ende sijn nacomelinghen
dat si hem in gheenen dinghen
in haefliken dienste en selen na desen
onderdanich noch ghehoorsam wesen
dat dan die drie staten hoort den sen
metten meesten ghevolghe van hen
souden moghen kiesen onghespaert
int lant van brabant eenen rewaert
die volcomen macht min no meere
hebben soude als prince ende heere
des lants van brabant meer ende men
met vele meer poenten ende clauselen
in sinen openen brieven bescreven
die te lovene waren ghegheven
vier daghe in meie dat es waer
xiiiic xxi ons heeren iaer
des saterdaeghs doe ic u verclaer
seventiene in meie int selve iaer
tooch hertoghe jan tot mechelen
bi den hertoghe van bourgognen
sinen neve daer bi hem quam
die bisscop van ludeke soe ic vernam
om te tracteerne van sinen vader
den heere van heinsberghe ende ooc te gader
den anderen die te bruessele waren
met hem ghevanghen hoordic verclaren
maer daer en waert ghesloten twint
soe es die dachvaert daer gheint
entie heeren scieden doe ic ghewach
in meie den xxiiiisten
 dach
ende opten lesten dach daer naer
der selver maent dat weet voor waer
gaf ende verleende si u verclaert
die greve van saint pol als rewaert
des lants van brabant verstaet dat
dat in bruessele der goeder stat
van shertoghen weghen sal sijn voortan
gheset een goet notabel man
stedehouwer te wesen daer
des ammans van bruessele dats waer
ende ooc oft ghebeurde daer nare
dat die hertoghe ghebreclijc ware
die scepenen van bruessele si u cont
op sinte jans baptisten avont
voor der noenen hout u daer an
over te sendene dat als dan
die scepenen die af souden gaen
uten cose die was ghedaen
die den hertoghe over was ghesonden
souden moeten kiesen ter selven stonden
seven nuwe scepenen onghespaert
met meer poenten daer toe verclaert
die in den brieven begrepen sijn
die namaels in corten termijn
bi den hertoghe onghefraudeert
volcomelijc souden werden gheconfirmeert
als nu der stat vore verclaert
van bruessele aldus verleent waert
tprivilegium daer wi eer af seden
soe warens die goede liede te vreden
alst sceen van herten herde zeere
ende mids dien hadde men te meere
compassie ende medelidentheit
op die ghene die bi den staten voorseit
des lants van brabant hoort mi verclaren
ghedoemt ende veroordeelt waren
in ewegher ghevanghenessen
ende mids deser ontfermenessen
was men hem wat als ghi mooght hooren
ghevoechliker dan plach te voren
ende zunderlinghe ghedooghde die stat
van lovene den ghenen dat
die al daer ghevanghe laghen
dat haer vriende ende maghen
bi hem quamen verstaet den fijn
spreken eten ende vrolijc sijn
dus toghen die selke daer naer
metten ghevanghenen eten daer
daer si van alderhande zaken
tsamen vercalden ende spraken
ende eneghe van dien soe wijt vernamen
als si weder te bruessele quamen
sayden si onder tvolc aldaer
dat die ghevanghene noch daer naer
soe si seiden in corten termine
noch hoopten los ende vri te sine
voort seiden si dat eduwaert
de hertoghe ende jan scockaert
hem hadden vermeten int openbaer
die ghene te dankene die hem aldaer
hadden bracht in selken last
als dus die niemare breide vast
onder tfolc te bruessele meer ende men
liepen si weder te wapenen
ende begheerden met grooten gherochte
dat men die ghevanghene weder brochte
te bruessele om die sonder bliven
allegader te doene ontliven
als dit den baenrotsen wert bekant
ende den steden van brabant
daer die ghevanghene ghelevert waren
ende si dat weigherden hoordic verclaren
segghende dat niet en soude behooren
ghemerct dat si daer te voren
eens bi den staten vore ghelesen
hadden gheoordeelt ghewesen
doen repliceerde met desen weghen
die ghemeente van bruessele daer ieghen
segghende dat si niet en waren
gheoordeelt vorder hoordic verclaren
dan van den faiten des seker sijt
die men wiste te diere tijt
ende want men daer na blikelijc
in den bezueke claerlijc
bevonden hadde tverbont mesmaect
twelke dat si hadden ghemaect
metten heere van assche heimelijc
ende metten sinen ende desghelijc
meer ander poenten die men te voren
niet en wiste na recht behooren
soude men se uutrechten na tmespleghen
ende als si met desen weghen
die baenrotsen niet beweghen en conden
noch die steden dat si tien stonden
die ghevanghene leverden min no meere
wert die ghemeinte vergramt zeere
ende wouden sonder enich sparen
den heere van heinsberghe ende diere waren
met hem ghevanghen sonder swichten
van den live op die merct doen richten
daer namaels den lande ghemeinlijc doe
groote last af hadde moghen comen toe
om welken last hoort mi ghewaghen
te verhuedene waert overdraghen
dat die baenrotse ende die stede
die ghevanghene daer ic af sede
allegader sonder verhouden
te bruessele weder leveren souden
na dit voorseide overdrach
sijn si op eenen saterdach
sevene in junio wilt vezinnen
alle bracht te bruessele binnen
der welker was alst es gheruert
xiiii de welke worden ghevuert
in der stat huus in corter stont
daer alle die ghemeinte stont
opter merct ghewapent claer
die ghevanghene sijn aldaer
alle bracht doe ic ghewach
opten voorseiden saterdach
in presentien hout u daer an
jans van diedeghem als amman
ende in presentien dat ghijt wet
van den scepenen ende van der wet
ende van der ghemeinten die daer stont
van der heerlicheiden weghen doe ic u cont
van den live gherecht sonder verlaet
die x van hen dat ghijt verstaet
als heer jan van coudenberghe hoort die dinc
riddere ende heinric cluetinc
willem van assche onghespaert
heinric de hertoghe ende eduwaert
dien men de hertoghe hiet desghelijc
wouter pipenpoy ende diederijc
de loose dat si u vercleert
willem van mons ende jan de weert
ende jan scockaert daer na sciere
ende na der noenen dander viere
als jan ende willem cluetinc
ende jan de leeuw verstaet die dinc
ende jan tseraernts doe ic ghewach
des sondaeghs opten achtsten dach
der maent van junio vore verclaert
troude van den zype gheeraert
die bi den greve groot regement
van saint pol hadde ende bewent
joffrouwe johannen teenre bruut
van den bisdomme ende overluut
voerde hi die bruut en lieghe u niet
van haren huse dits waer bediet
al over die merct  daer noch lach tsant
met harer maghen bloede berant
die van des daeghs daer te voren
ghericht waren als ghi mocht hooren
tot in shertoghen hof onghespaert
daer die brulocht ghehouden waert
na allen desen hout u daer an
confirmeerde hertoghe jan
van brabant die heere vercoren
die privilegie die daer te voren
sijn brueder van saint pol onthout dat
van bruessele hadde verleent der stat
van den bourgemeesterscape si u becant
ende ooc van den lieutenant
met allen den poeten meer no min
soe die privilegien houden in
voort confirmeerde hi sijts vroeder
truwaertscap dat die selve sijn broeder
ghedraghen hadde meer ende min
ende alle tghene dat hi daer in
voort hadde ghekeert ende volbracht
ende hielt dat van alselker macht
ende van selker weerden wilt verstaen
als oft hijt selve hadde ghedaen
ende als oft bi sinen consente ende wille
ghesciet ware beide lude ende stille
met meer poenten verstaet den sen
in der voorseider confirmatien
volcomelijc begrepen ende bescreven
die te bruessele waren ghegheven
xv in julio hoorter naer
xiiiic xxi ons heeren iaer
na dat meneghe dachvaert
om der ghevankenessen wille gheleist waert
des greven van moers dat ghijt wet
des heeren van heinsberghe ende ooc met
des ioncheeren van heinsbergh des proosts van aken
ende harer vrienden verstaet die zaken
die sonder oorboor alle te waren
daer inne te doene ghesceiden waren
soe heeft die alder doorluchtechste heere
zeghemont roomsch coninc tsiere eere
met sinen openen brieven tehant
den drien staten van brabant
bevolen gheboden met ernsticheit
dat si die ghevanghene voorseit
ontsloeghen ende quite lieten hoort na mi
van haerre ghevanghenessen oft dat si
hen dach gaven sonder wanc
duerende een half iaer lanc
op die peine hoort wive ende manne
van den keiserliken banne
ooc vermaenden desghelicke
die coervorsten van den roomscen rike
met haren brieven te vele stonden
ende ambassiaten die si sonden
den greve van saint pol si u bekant
ende den drien staten van brabant
om die lossinghe ende ontcommerheit
van den ghevanghenen heeren voorseit
om twelke te vorderen dat si sonden
heere frederijc van steine teener stonden
riddere ende ooc andere meere
ende namaels sonden si den heere
coenraet beyer van lottringhen
riddere ende zunderlinghe
in sijnre gheselscap meer andere daer
die haer bootscap vore ende naer
den greve van saint pol wide bekant
ende den drien staten van brabant
hebben opghedaen volcomelike
ende aenbracht herde guetelike
op welke versueke voorscreven
altoos ter antwerde heeft ghegheven
die greve van saint pol met onderse eit
dat hi den ghevanghenen voorseit
ghepresenteert hadde altoos tot dien
te doene ende te doene ghescien
trecht van den lande dat ghijt wet
oft sijt begheerden ende daer met
meinde hi te ghestane wats ghesciet
ende of si hem srechts en ghetroosten niet
soe en hadden si redene engheene
hen te beclaghene groot oft cleene
als die ghevanghene hoort na mi
bi middel harer vriende noch ooc bi
bevele des conincs daer wi af seeden
van roome noch bi versuecke of beden
der coervorsten hoordic ghewaghen
gheenssins en mochten sijn ontslaghen
soe hebben si van den zype gheeraerde
die de meeste macht soe ic verclaerde
hadde bi den greve alsoe mi docht
van saint pol tot sijnre brulocht
daer ic vore af hebbe ghescreven
costelike juweelen ghegheven
van goude ende van ghesteinte diere
ende aldus in diere maniere
bi middele van gheerde segghic di
van den zype soe hebben si
ten utersten aen den greve dat wet
van saint pol ende aen die staten met
des lants van brabant sonder si
gracie verworven alsoe dat si
van harer ghevanghenessen sijn gheslaect
met voorwaerden daer op ghemaect
dat si ende van hen een ieghelijc
ten heileghen sworen lieflijc
dat si op alderheileghen dach
naest comende sonder enich verdrach
binnen der stat al sonder messen
van bruessele in der vanghenessen
comen souden hoort mi verclaren
in alder manieren alsoe si waren
voor harer slakinghen aldaer
ende hier op sijn si cort daer naer
van bruessele ghesceiden verstaet die zaken
uutghenomen die proost van aken
jan van appelteeren doe ic ghewach
ende selke andere die gheenen dach
aen nemen en wilden no meer no min
noch weder gheloven te comen in
ende mids desen bleven si daer
ghevanghen dit hout voor waer
want frederic als wi vore vercleerden
greve van moers ende van sarweerden
metten hertoghe soe ic vernam
niet te bruessele in en quam
dede soe vele daer toe gheraert
van den zype dat hi waert
met al siere gheselscap wilt onthouden
ontsleghen ende quijt ghescouden
overmids zekere eede
van oorvrede die hi dede
den hertoghe van brabant sijts vroeder
den greve van saint pol sinen broeder
den staten van brabant ooc dat wet
ende alle haer toebehoorers met
na uutwisene sijnre open brieve
die hi daer af gaf te lieve
int selve iaer den xxviiisten
 dach
der maent julij doe ic ghewach
ende al die ghene hoort mi verclaren
die harer ghevanghenessen gheslaect waren
sijn te haren daghe dit versinne
alle comen te bruessele inne
soe si ghelooft hadden ende ghesworen
sonder alleene wilt mi hooren
die heere van heinsberghe verstaet den sin
die en es niet weder comen in
na al des ghi vore hebt verstaen
es die greve van saint pol afghegaen
srewaertscaps ende heeft overghegheven
ende hertoghe jan sijn broeder voorscreven
wert bi den drien staten onghelet
weder ontfanghen ende gheset
toter administratien tehande
ende regimente van sinen lande
ende waren hem voortane bereit
te doene volcomen ghehoorsaemheit
ende een bede daertoe meere
consenteerden si haren heere
hertoghe janne te diere tijt
van honderd duust des seker sijt
ende lxx duust fransce croonen
om sinen staet met te verscoonen
tot sekeren terminen sonder falen
met besprokenen voorwaerden te betalen
ende joncheere inghelbrecht
greve te nassouw verstaet te recht
heere ter leck ende te breda
jan heere te rotselaer daer na
van vorselaer van rethy heere
jan van schoonvorst ende ooc meere
borchgreve te montjouwe sekerlike
heere van cranendonc van diepenbeke
jan van glimes des neemt goom
heere te berghen opten zoom
van grimberghen ende van melijn
ende die steden dits waerheit fijn
lovene bruessele antwerpen met
ende shertoghenbossche dat wet
gheloofden in den name tehant
der drie staten van brabant
den greve van saint pol bi trouwen
costeloos scadeloos te houwen
van allen costen wilt mi verstaen
die hi int rewaertscap hadde ghedaen
tot opten lestledenen dertiensten dach
van meie alsoe men claer sien mach
in den brieven die daer af sijn bescreven
die te lovene worden ghegheven
xxviii in october wet voor waer
xiiiic xxi ons heeren iaer
ende dese gheloften die heeren deden
ende desghelijcs die goede steden
overmids dat hertoghe jan dits waer
toeseide ende willecoorde claer
dat men alle coste voorleden
betalen soude van der beden
die hem sijn lant alst es vercleert
van brabant hadde gheconsenteert
ende desen achtervolghende al
die voorseide hertoghe jan beval
hermanne van den assche hoort dat
dien wisseleere van der stat
van bruessele dat elc wel onthoude
van den ghelde dat comen soude
van der bede dits waerheit fijn
te ghevene den brueder sijn
den grave van saint pol wilt verstaen
voor die costen die hi hadde ghedaen
in den rewaertscape effen juust
fransce croonen eenentwintich duust
desghelijcs beval hi met gheere
janne gielijs der stat wisseleere
van lovene ende van antwerpen met
den wisseleere dat ghijt wet
ende elken van hen te doene soe
tot eenre grooter summen toe
alsoe die brieve claerlijc rueren
die daer af worden ghemaect tier uren
int selve jaer doe ic ghewach
in novembri den xixsten
 dach
des vridaeghs xxi hout u daer an
der maent novembri trac hertoghe jan
van lovene tot heerentals ende tsiere eere
wert hi daer ierst ghehult als heere
des anderdaeghs tooch hi van daer
tot turnhout ende daer naer
bleef hi daer een maent of daer bi
ende binnen dien tide ontboot hi
die baenrotsen ende dedele mede
ende die ghedeputeerde der stede
lovene bruessele ende antwerpen
ende na dat si onder hen
te turnhout bi hem comen waren
begheerde die hertoghe hoort mi verclaren
ende versochte hem tsier houden
dat si met hem voort riden wouden
toten bossche meer ende men
dus es hi metten edelen
ende ghedeputeerden der steden
van turnhout toten bossche ghereden
daer quam hi des dijnsdaeghs segghic di
drientwintich in novembri
tien daghe bleef hi daer dits waer
ende hielt thooghetide aldaer
van kersmisse met weerdicheit
binnen welken tide voorseit
men daer tracteerde van vele zaken
onder dandere met waerder spraken
bracht die joncheere van boxstel
ende heer willem van ghent soe wel
in den handen altehant
der drie staten van brabant
eenen brief hout u daer an
dien si voormaels van den hertoghe jan
verworven hadden op tregement
der stat van den bossche si u bekent
welken brief bi den staten wert saen
ghecanceleert ende te nieute ghedaen
ende boven dien verstaet den sen
soe submitteerden ende keerden hen
die joncheere van boxstel ende ooc mede
heer willem van ghent ter selver stede
van haren excessen ende mesgripen
ter ordenancien blooteliken
van den tween weerliken staten
des lants van brabant in alder maten
ooc aldaer overdraghen wert
dat van sevenberghen joncheere aert
castelein van hoesdein dit onthoude
goede borghen setten soude
om die stat tslot tlant te waren
van hoesdein te houdene ende te bewaren
ende over te leveren si u bekant
tot slants behoef van brabant
met voorwaerden overdraghen
dat men hem tot zekeren daghen
vernueghen soude volcomelijc
xiiiim cronen van vrankerijc
ende voort wert overdraghen daer
dat men tslot dit hout voor waer
van sinte gheertrudenberghe na dien
provancheeren soude ende wel versien
van allen behoeften ende bewaren tehant
tot slants behoef van brabant
ende dat loven ende bruessel die stede
antwerpen ende van den bossche mede
tghelt daer af nu hoort mi segghen
leenen souden ende verlegghen
ende ooc aernde van sevenberghen voorseit
gheloften doen met zekerheit
die somme van xiiiim croonen
tot sekeren daghen sonder hoonen
te betalen welke somme dat wet
van den berghe ende van hoesdein met
men den voorseiden steden dit onthoude
van haren taxe afcorten soude
ende aenghedeilte van der bede voorseit
die den hertoghe met eendrechticheit
van sinen lande vore vercleert
toegheseit was ende gheconsenteert
na dat dese saken voor ghenaemt
ende meer andere waren gheraemt
ende overdraghen es hertoghe jan
metten edelen ende ooc voort an
metten ghedeputeerden der steden
des vridaeghs van den bossche ghereden
in januario den tweesten dach
tot turnhout reet hi sonder verdrach
daer bleef die hertoghe alsoe
tot xvi in januario
doen tooch hi tantwerpen sonder bliven
daer hatti een dachvaert doen bescriven
van den drien staten vore verclaert
ten sceidene van dier dachvaert
op sinte pauwels dach ongheloghen
es die hertoghe weder ghetoghen
tot turnhout ende hi bleef daer
tot opten derden dach dits waer
der maent februari
dies selfs daeghs van daer sciet hi
ende trac tot herenthals ende soe voort
van daer te lovene dits waer woort
daer bleef hi tot opten xisten
 dach
der selver maent doe ic ghewach
van lovene trac hi dit es waer
te halle binnen ende aldaer
bleef hi ligghende eenpaerlijc
met sinen state eerbaerlijc
seven weken tijts oft meere
stateliken als een heere
hier boven daert hoorde dat elc versta
es ghescreven hoe vrouwe jacoba
die hertoghinne sonder verdrach
int iaer twintich opten viisten
 dach
der maent van meerte sonder oorlof
heeft gheruumt haers heeren hof
ende ghesellen si u bekant
hertoghen jans van brabant
ende es uut henegouwe ongheloghen
tot in inghelant ghetoghen
ende haer daer afwesende sonder letten
deet se int hof van roome voortsetten
dat tusscen hertoghe janne ende hare
engheen wettich huwelijc en ware
ende verwerf aen den paus segghic di
merten den vijfsten alsoe dat hi
die zaken int hof groot ende smal
sekeren rechteren beval
te wetene den cardinael
van urzine ende alsoe wael
den cardinael van venegien
welke cardinalen ende rechteren
van vrouwe jacoppen weghen vorseit
daer toe versocht hebben ghereit
hertoghe janne sonder verdraghen
int hof ieghen haer doen daghen
ende als gheexequeert was
die citatie sijt seker das
heeft hertoghe jan altehant
bi rade sijns lants van brabant
ende van henegouwe daer met
sekere procureurs gheset
ende hen volcomen macht ghegheven
hem te bescuddene in der zaken voorscreven
ende hem te verantwoordene hier op goome
metten rechte in den hove van roome
als vrouwe jacoba verneemt tehant
dat hertoghe jan van brabant
hem keert ten rechte ende des
te verwachtene ghetroost es
en verbeit si wats ghesciet
tvonnesse der heileger kerken niet
maer verselt haer haestelike
in scine van rechten huwelike
als oft si engheenen man
levende en hadde hout u daer an
metten hoogh gheborenen
hunfride verstaet den sen
hertoghe van gloucestere ghenant
brueder des conincs van inghelant
daer af leider namaels int fijn
vele scanden ende plaghen comen sijn
ende want van inghelant die coninc hooghe
ter eendere ende die hertoghe
van bourgognen ter ander ziden
aensaghen dat in toecomenden tiden
groote plaghen daer af mochten ghescien
hadden si gherne daer op versien
ende wijsheit ghekeert daer vore
soe sonden si hare ambassiatore
aen beiden die partien vore ghenant
soe dat hertoghe jan van brabant
wesende te halle soe wi vernamen
dese heeren hier naer bi hem quamen
heer hughe van lanoy dat ghijt wet
ende heer david van brumuel daer met
van weghen des conincs rike
van inghelant ende derghelike
van des hertoghen weghen voorscreven
van bourgognien sijns neven
versuekende begheerende dat hi
van der zaken hanghende segghic di
in den hove van roome wilt versinnen
tusscen vrouw jacoppen siere ghesellinnen
ende hem des wilde submitteren
in de voorgenoomde heeren
van inghelant ende van bourgognien
in der vueghen dat elc van hen
twee clerke soude kiesen uutvercoren
die haer meininghe souden hooren
ende ondervinden die waerheit
claerlijc van der zaken voorseit
overnemende alle letteren
munimenten besceit daer met si hen
souden willen behelpen ende al dat dinc
bringhen bi den coninc
ende bi den hertoghe dat segghic di
om teenen zekeren daghe dien si
beiden den partien voorseit
beteekenen souden met ondersceit
bi rade ende bi advise
van notabelen clerken ende wise
daer op te ordinerene wiselijc
tghene dat hen oorboorlijc
soude dunken si u verclaert
ter eeren ende ter welvaert
van hem beiden hoort mi lien
ende dat beide die selve partien
vervolghen souden beide te gader
dat die paus ons heileghe vader
believen soude ende confirmeeren
tghene dat die voorseide heeren
die coninc entie hertoghe vore vercleert
daer af souden hebben gheordineert
overmids dat hertoghe jan int fijn
aensach dat die neve sijn
van bourgognen die heere meinyoot
hier inne hadde begheerte groot
ende dat ooc tvoorseide sijt seker das
apoentement gheraemt was
bi rade sijns brueders segghic di
van saint pol ende van liney
ende des biscoppen van terenborch
ende heeren jans van lutzenborch
sijns neven ende om dat ghijt verstaet
te scuwene allen onraet
diere namaels af comen mocht
heeft hem die hertoghe alsoe bedocht
van brabant dat hi sijn consent
daer inne droech si u bekent
soe verre als met rechte mocht wesen
ende vrou jacob sghelijcs in desen
ooc dade ende anders niet
te halle soe es dit ghesciet
int selve iaer doe ic ghewach
in meerte opten xiisten
 dach
maer al was si u becant
des conincs brueder van inghelant
die hertoghe van gloucestere dats waer
soe en wouti nochtan niet aen nemen daer
tapoentement dat elc versta
noch ooc mede vrouwe jacoba
die en woudes niet nemen an
dus sant daer na hertoghe jan
eenen sijnre heraude wilt weten
die bi namen limborch was gheheeten
over tot in inghelant
om te vernemene tghestant
van allen zaken die waerhede
den welken die hertoghe dede
van gloucestere vanghen daer
ende ter coorden trecken voor waer
ende qualijc tracteren sonder si
maer ten utersten soe wert hi
bi helpen quite si u bekant
des cardinaels van inghelant
daer met dat hi in tiden voor desen
te jherusalem hadde ghewesen
int iaer xxi hoore die wille
den neghensten dach van aprille
cort vore paesscen hoort na mi
die grave van saint pol ende van liney
metten tween weerliken si u bekant
staten des lants van brabant
als van der brabantscer siden
ende ter ander hoordic liden
die bisscop van ludeke ende ooc meere
sijn vader van heinsberghe die heere
ende die joncheere van heinsberghe ende met hem
sijn brueder die greve van blankenhem
vore hen ende alle dander mede
die te bruessele ghevanghen laghen int stede
hen submitteerden openbare
ende die edele ghenuemt hier nare
als van vernenborch greve robbrecht
ende greve te nassouw inghelbrecht
heere ter lecke ende te breda
ende willem greve te zeyne daer na
van sinte aechtenrode heere
jan van schoonvorst hoort die leere
borchgreve te montjouwen
ende ooc heere in goeden trouwen
te cranendonck ende te diepenbeke
gheeraert van den zype hoort wat ic spreke
die heere was van denterghem
ghelovende alle ende elc van hem
bi harer trouwen ende kerstenheit
eeren ende zekerheit
voor hen ende haer oor sijt des vroet
ende nacomelinghen vast ende goet
ghestentich van weerden sonder afdraghen
te houdene tot eeweliken daghen
wes die v segghers hoort den sen
samentlijc oft die viere van hen
bi biwesene dit en es gheen fable
van sesse persoonen notable
te wetene twee ter waerheden
uut elc van den drien goeden steden
lovene bruessele antwerpen met
daer toe ghecoren ende gheset
uutspreken ende segghen souden
vore besceit wilt dit onthouden
sonder eneghen ondanc oft verwijt
oft opsprake in toecomender tijt
van hen oft den haren of eneghen twist
te hebbene sonder arghelist
na welke submissie sijt seker das
jan van heinsberghe die bisscop was
te ludike ende greve van loen daer met
ende willem sijn brueder dat ghijt wet
greve van blankenhem ter waerheiden
gheloofden bi haerre zekerheiden
trouwen ende eeren si u bekant
dat si den hertoghe van brabant
den greve van saint pol sinen broeder
haren lande haren lieden des sijt vroeder
oft den drien staten slants voorscreven
oft iement anders dient mocht aencleven
aenspreken en souden nemmermeere
noch doen aenspreken in gheenen keere
veeden noch doen veeden in eneghen dinghen
scaden costen ofte teringhen
sceemten verlies in eneghen keere
die van heinsberch die heere
haer vader ende johan sijts vroeder
van heinsberch haer outste broeder
oft enigh der ghevanghenen si u bekant
te bruessele oft elder in brabant
ghehat hadden door eneghe dinghen
op die aensprake ende vorderinghen
hebben si met haren vrien wille
voor hen haer erven lude ende stille
verteghen voort in eewicheiden
allen arghelist uutghesceiden
desghelijcs hebben min noch meere
jan van loen tot heinsberch heere
tot leeuwenberch ende tot genepe met
jan van loen sijn sone dat wet
doutste ende willem dit vernem
sijn sone greve te blanckenhem
met haren openen brieven als vore
bekent dat si voor hen ende voor haer oore
lande liede ende ondersaten
ende sunderlinghe die tharen baten
ende om haren wille viant
worden waren slants van brabant
ende der drie staten in den selven doene
een vaste ganse ghestedeghe soene
hadden ghegheven ende gaven ter vaert
voor alle haer helpers vore verclaert
den hoochgeboornen vorste dat wet
den hertoghe van brabant ende ooc met
den greve van saint pol hoochgheboren
haer landen haer lieden ghenuemt hier voren
om eneghe zaken hoort mi verclaren
die hen te bruessele ghesciet waren
aensprake en souden doen enegherleiden
alle arghelist luterlijc uutghesceiden
voort hebben die voorseide op tgone
johan van heinsberch outste sone
scheiffaert van merode doe ic ghewach
die heere was tot heimersbach
dieric van wicrode verstaet dit doen
ende van birghelen symoen
willem van broechusen si u bekant
ende kerzielijs van palant
met haren openen brieven claer
ende elc harer bezunder daer
voor hem voor haer oor lude oft stille
met goeden voorrade ende vrien wille
bekent dat si voor alle dinghen
sceemte verlies cost oft teringhe
die hem ende den haren in lieghe u niet
te bruessele oft elswaer ware ghesciet
verteghen hadden volcomelijc
ende noch verteghen luterlijc
opten hertoghe van brabant sijts vroeder
opten greve van saint pol sinen broeder
haren landen haren lieden doe ic ghewach
oft iemende dien dat aencleven mach
voort gheloofden si hoort den sen
dat si noch engheen van hen
jeghen den hertoghe hoochgheboren
noch sinen brueder ghenuemt hier voren
haren landen oft lieden dit es waer
heimelijc noch openbaer
met woorden met werken merct dit wel
bi hen oft bi iemende el
van haren weghen in gheenen keere
doen en souden ende oft bi den heere
van heinsberch dat si u ghesaeght
eeneghe veede worde ghelaeght
oft eneghe scade des sijt vroeder
den hertoghe oft sinen broeder
van brabant ghesciede dit vernem
ende si oft enich van hem
van den greve van saint pol ter waerheden
oft enich van den drien steden
lovene bruessele verstaet den sen
ende der stat van antwerpen
bescreven waren dit bekinne
oft vermaent in eneghen sinne
aen den borghemeesteren sonder waen
der stat van tricht ofte aen
eneghen van hen des seker sijt
wesende te dier tijt
die veede af te doene segghic di
entie scade te richtene ende si
dan na der maninghen dits waer
binnen der ierster maent daer naer
des niet en daden sonder verdraghen
soe souden si binnen xiiii daghen
ende elc harer bezunderlinghen
na der maent der voorseider maninghen
met haers selfs live sonder beiden
te bruessele in comen ende van daer niet sceiden
si ende elc van hen wilt verstaen
en hadden die veede afghedaen
ende die scade verrecht en lieghe u niet
die bi den heere waer ghesciet
van heinsberch oft bi enich van hen
in enegher manieren oft in wat sen
ende alle dese vertienessen
quijtsceldinghen ende verlossenessen
ende alle dese voorseide dinghe
gheloofden si elc zunderlinghe
bi trouwen eeren kerstelike
ende swooren ten heileghen lieflike
met opgherechten vingheren blikelijc
vast ghestade onverbrekelijc
voort te houden in eewicheiden
alle arghelist uutghesceiden
ende alle tselve dits waerheit fijn
heeft van brighel baldewijn
ghelooft ghesworen min no meere
sonder dat hi van heinsberch den heere
niet vervanghen en heeft soe eest bescreven
alselke brieve hebben ooc ghegheven
ende oorvrede ende gheloften ghedaen
als baldewijn van brighel sonder waen
tot twee hondert ende twintich toe
goede sciltboortegher manne doe
die metten heere van heinsberch te waren
alle tot bruessele ghevanghen waren
boven alle dese dinghen
oorvrede ende quijtscheldinghen
hebben die viere van den viven
seggheren daer wi vore af scriven
te wetene verneborch nassouwe
zeyne ende montjouwe
haer segghen ende uutsprake overdraghen
daer sesse notable hoort mi saghen
persoone bi waren dit es waerheit
uten drien goeden steden voorseit
uut elker twee si u vercleert
wijslijc daertoe ghecommitteert
ende na dat sijt hadden ghesloten daer
ende doen setten in ghescrifte claer
hebben si haer segghen si u vercleert
uutghesproken ende ghepronuntieert
int iaer voorscreven doe ic ghewach
in junio den twintichsten dach
als dat alle brieve dit versinne
met allen voorwaerden daer inne
ende poenten begrepen min no meere
die van heinsberch die heere
van den hertoghe des seker sijt
gheworven hadde binnen der tijt
dattie greve van saint pol hoort mi saghen
dat rewaertscap van brabant hadde ghedraghen
souden doot sijn ende bliven altoos
te nieute ende machteloos
noch van gheender weerden soe ic saghe
ende binnen enen ghenuemden daghe
soude van heinsberghe die heere voorseit
oversenden die brieve sonder verbeit
den hertoghe van brabant vore vercleert
om te werdene ghecancelleert
ende dat sijn ander brieve nu hoort
in machte souden bliven voort
mids dat die greve si u bekant
van saint pol noch tlant van brabant
hem niet scatten en wilden door gheen zaken
achtervolghende deser uutspraken
heeft die heere van heinsberch met lieve
overghesonden die selve brieve
die hi van den hertoghe des seker sijt
gheworven hadde binnen der tijt
dat die greve van saint pol was ruwaert
mids allen den dinghen vore verclaert
sijn die ioncheren van heinsberch dat wet
ende ooc alle die andere met
die te voren dach hadden twaren
ende weder inne comen waren
van haerre vanghenesse wilt onthouden
ontsleghen ende quijtghescouden
want die proost van aken wats ghesciet
ierstwerf en woude gheloven niet
ende die selke met hem meer no min
weder te comene te bruessele in
soe en mochten si verstaet den fijn
metten anderen niet ontslaghen sijn
maer bleven ghevanghen hebbic vernomen
ende hoe si namaels sijn ontcomen
sal ic u noch bescriven voort
hier na ter plaetsen daert behoort
int selve iaer vore verclaert
wert ghehouden meneghe dachvaert
van den drien staten van brabant
te lovene daer si samenderhant
vele poenten overdroeghen segghic di
ende ordinancien die si
nuemden tnuwe regement
twelke ghesloten wert ende gheent
twelve daghe in meie doe
haer consent droeghen daer toe
hertoghe jan volcomelike
entie drie staten samentlike
sonder bruessele alleene si u bekant
mids den welken die hertoghe sant
van der lecke heer heinrike
sinen hofmeester ende derghelike
ywein de mol ter selver stonde
sinen cokenmeester ende meester emonde
van dynter sinen secretarijs
te bruessele hen te doene onderwijs
dat si haer consent sonder verhouden
metten anderen daer in draghen wouden
van den drien staten ende met hen
dat bezeghelen meer ende men
dies men te bruessele soe ic oorconde
in gheender wijs verwerven en conde
dus es bezeghelt tnuwe regement
met shertoghen zeghele dat versent
entie voorseide meester emont
wert ghesonden te dier stont
aen die prelate al omme dat wet
baenrotsen ridderen ende edele met
aen alle vriheiden aen alle steden
om te bezeghelen welc si deden
sonder bruessele die niet hoort mi saghen
haer consent en hadden daer in ghedraghen
ende sonder den bossche dit wilt onthouden
diet ooc bezeghelen niet en wouden
hoe wel nochtan sijt seker das
t daer ghemaect ende ghesloten was
bi haren ghedeputeerden dats waer
maer meester emont die aldaer
die carte brachte sijt seker das
om te bezeghelen die was
in sorghen in vreesen van sinen live
want die ghemeinte riepen stive
ende spraken roekeloos sonder si
te hem waerts ghelikerwijs oft zi
metter carten hem souden te verliese
gheworpen hebben in die diese
maer hi stelde al sijn ghedochte
uter stat te comene soe hi ierst mochte
ende als hi uut riden soude
soe clopten die smede herde boude
met haren hameren vreeselijc
ende die cleedermakers derghelijc
met haren sceeren dat es waer
ende die scoenmakers hier ende daer
met haren snimessen ende leesten
meester emonde meshaeghde der feesten
desghelijc ooc met wreetheden
ander ambachtsliede deden
met haren wapenen dit vernem
ende instrumenten roepende op hem
dats de man dats de man sijts ghewes
metter carten ende alsoe es
dat voorseide nuwe regement
noch heden sdaeghs dat ghijt versent
in der stat van den bossche wilt weten
meester emonts carte gheheeten
des vridaeghs opten viisten
 dach
der maent van oeghste doe ic ghewach
trac hertoghe jan si u verclaert
van loven te turnhout waert
tot xvii der maent vorscreven
es die hertoghe aldaer bleven
tot lovene trac hi weder daer naer
ende ter vueren tooch hi van daer
ende weder te lovene wilt versinnen
ende van daer te halle binnen
ende van halle soe eest bescreven
weder te lovene daer es hi bleven
tot xix in novembri
ende tallen desen plaetsen segghic di
tooch ende lach die hertoghe rike
jaghende ende anders desghelike
ghenuechten hanterende soe ic vernam
soe sijnre herten dat bequam
hier behoort nu wel te weten
dat jan van groilst die meyer gheheeten
om sijnre mesdaet wille bi hem ghedaen
ende excessen wille wilt verstaen
voormaels met voorsienicheden
metten notabelsten deele der steden
ghebannen was hout u daer an
uten crite van brabant na welken ban
die selve jan tooch cort daer naer
te mechelen woonen ende aldaer
ontfinc hi ten selven tien
die vriheit van der poorterien
daer na quam hi nu hoort dat
uut mechelen der voorseider stat
tot in dammannie doe ic u cont
van bruessele daer hi heeft ghewont
eenen poorter van bruessele in lieghe u niet
die david de rademakere hiet
ende trac te mechelen weder tervaert
als dit der stat ghecundicht waert
van bruessele scicte si uut tehant
des ammans van bruessele lieutenant
in den name van den heere ende tot dien
vele volcs ghewapent ende wel versien
van boghen ghescutte ende bussen met gheere
ende anderen engiene oft gheweere
die hebben een sterc huus tier stont
afgheworpen tot in den gront
dat jan de meyer daer wi af lien
staende hadde in der ammannien
ter cappellen opten bosch si u vercleert
ende sijn goede aldaer ghedestruweert
om twelke die van mechelen saen
vele poorters van bruessele die quamen ghegaen
uter antwerpscer marct ende ghereden
ghearesteert hebben in haer steden
ende vele goeds inneghehaelt na das
datter poorters van bruessele was
die van bruessele daer na tehant
hebben weder op hen ghepant
ende hebben verboden houde
dat men hen niet toe vueren en soude
door dammannie lude oft stille
om af te legghene dese ghescille
sijn vele dachvaerde hoort den sen
tusscen den hertoghe van bourgognien
ende van brabant ghehouden tehande
ende harer beider lande
van brabant ende vlaenderen mede
ten utersten hebben hem beide die stede
in beide haer heeren ghesubmitteert
van brabant van bourgognen vore vercleert
ende in van vlaenderen die iiii lede
ende in die iiii goede stede
lovene antwerpen ende ooc dat wet
shertoghenbossche ende thienen met
welke partien gheruert langhe eere
die voorseide saken ende andere meere
met grooten processen verstaet den sen
bedinght hebben maer ten utersten
maecten si onderlinghe vrede
ende minlijc acoort daer si mede
te vreden quamen hoort mi verclaren
ende bleven eenen tijt van iaren
om der ghescille wille sijts ghewes
hielt men vele dachvaerde als voorseit es
ende metten iersten si u verclaert
hielt men te risele een dachvaert
daer trac hertoghe jan doe ic ghewach
van lovene op eenen donderdach
xix in novembri met grooter eeren
verselt van vele grooter heeren
van vele greven hoort den sen
baenrotsen ridderen edelen
ende heeft daer dat si u vercleert
van den ghescille ghetracteert
met sinen neve si u bekant
soe dat ghestelt waert in bestant
ende een ander dachvaert ten termine
was gheordineert tantwerpen tsine
maer eer men van risele sciet
tracteerde ic en lieghe u niet
die hertoghe jan ende hielt sprake
van der huweliker zake
met sinen neve van bourgognien
die hi hadde ic seker ben
jeghen vrouwe jacoppen doe
siere ghesellinnen ende daer toe
den hertoghe van glouceestre dit goome
hanghende in den hove van roome
des saterdaeghs xxviiin sijts ghewis
der voorseider maent novembris
es van brabant die hertoghe rike
van risele comen te dornike
daer hem bewesen weert groote eere
twee milen weeghs ende meere
quamen die poorteren met weerdicheden
jeghen den hertoghe uutghereden
ende als hi naerder quam der stat
quamen si ghemeinlijc hoort dat
uter stat hem ieghen sonder vermanen
met processien met crucen met vanen
hi dede gracie hoort mi verclaren
den ghenen die daer ghebannen waren
die ghevanghene die saten hier op ghisse
in sconincs of sbisscops vanghenesse
oft in der stat ooc te dier tijt
die gaf hi alle los ende quijt
entie stat scincte hem sijts vroet
wijn ende costelike lakene goet
ende vasseele van zilvere claer
seere costelike juweele voorwaer
doen trac die hertoghe in goeder trouwen
van daer te berghen in henegouwen
van daer te halle ende daer naer
tot lovene ende weder van daer
trac hi te berghen doe ic u cont
ende opten heileghen kerssavont
quam hi weder te lovene si u vertelt
alwaer hi doen sijn hooghtide helt
ende met sinen state dus eest bescreven
es hi daer tot paesscen bleven
nu hinc een groote onvrede
tusscen beide die goede stede
bruessele ende mechelen dats cort
die in lanc soe swaerder wort
dien alsoe staende dit onthout
gaf meester lauwereis van bouchout
deken ende canonic ic seker ben
der kerken van sinte goedelen
te bruessele den volke ghemeine
te verstane  dat en was niet cleine
datter eneghe waren in der stat
die heimelike spraken hadden ghehat
ende raet ghehouden seide hem sijn sen
met eneghe van mechelen
ende waren met hem hebbic vernomen
van vele zaken overcomen
die ghedroeghen ter verderflijcheit
van der stat van bruessele voorseit
ende want hi der stat tallen termine
sculdich waer ghetrouwe te sine
soe en wildi selke zaken zwaer
niet verswighen maer brachtse int claer
hier met wert tvolc ghemeine
weder beruert groot ende cleine
als dit der wet waert bekant
wert die deken ontboden tehant
ende ghevraeght sonder sparen
wie dat die ghene waren
die met die van mechelen dat verstaet
ghehouden hadden heimeliken raet
daer op hi antwerde onghelet
in presentien der heeren ende der wet
ende der gheswoornen meer ende men
van allegader den ambachten
ende seide int openbare
dat hi een geestelijc man ware
hem en ware gheoorlooft niet
iement te nuemen wats ghesciet
in eneghen zaken al mocht mi vromen
daer bloetstortinghe af mocht comen
maer gheliefde hen allen dat
die gheboorteghe liede van der stat
die toten gheslechten met corten woorden
ende toter stat rade behoorden
te doene scriven in eender cedulen
hij woude gheerne teekenen
die namen van den ghenen te waren
die der saken onsculdich waren
ende alle die namen wet voor waer
van den goeden mannen worden hem daer
van den vii gheslechten dat wet
overghegheven ende in ghescrifte gheset
die hi alle teekende sonder waen
sonder sevene die liet hi staen
ongheteekent dit es waerheit
als baersculdich der saken voorseit
daer die twee des seker sijt
scepenen af waren tier tijt
als jan van sinte gorics dat wet
ende willem van heersele met
die derde was rentmeester wilt weten
die anthonis van brabant was geheeten
dander vier waren verstaet dat
uten rade van der stat
nu scriven wi ons heeren iaer
xiiiic xxiii dats waer
want iiii in april doe ic ghewach
lach die heilighe paeschdach
daer hielt sijn hooghtijt met minnen
die hertoghe te lovene binnen
xx in aprille dat segghic di
trac hi te halle ende van daer sant hi
den abdt van st machiels dat wet
willeme greve te zeyne daer met
jan heere van wesemale uut trouwen
ende janne borchgreve te montjouwen
heer willeme van sars des sijt wijs
riddere ende meester cornielijs
proper proost van camerike
ende meester anselmum derghelike
smeets de welke sijt seker das
doctor in decreten was
ende deken van antwerpen ooc met
ende met hen godefroit clavet
tot brugghe ter dachvaert zi u vercleert
die bi middele was gheordeneert
van den hertoghe van bourgognien
daer ghehouden te werdene ic seker ben
jeghen dinghelsce sijt seker das
om tghescille daer ic vore af las
tusscen hertoghe janne dat versinne
ende vrou jacoppen sine ghesellinne
enten hertoghe van glouceestere daer toe
dese dachvaert diende doe
xxv in aprille dits waerheit fine
des avonts in der herberghen sine
om des anderen daeghs dit versinne
te dedinghene behouden daer inne
dat proces van der zaken voorseit
altijt soude bliven in moghentheit
in hove van roome hout u daer an
tusscen den voorseiden hertoghe jan
van brabant dit wilt versinnen
ende vrou jacoppen siere ghesellinnen
maer teser dachvaert en conde niet
die hertoghe van bourgognien iet
die ghescille gheappoenteeren
aldus scieden daer die heeren
opten meidach ongheloghen
es hertoghe jan van halle ghetoghen
tot lovene doe ic u ghewach
ende opten neghentienden dach
van meie trac hi onghespaert
tantwerpen toter dachvaert
die daer diende si u bekant
van den drien staten van brabant
jeghen die iiii lede hoort die wille
van vlaenderen op tvoorseit ghescille
tusscen bruessele ende mechelen voorscreven
tantwerpen es die hertoghe bleven
hier latic dus den hertoghe bliven
en sal u hier wat anders scriven
als des heilichs sacraments dach ghelach
in junio den derden dach
hielt men als men jaerlijcs pliet
groote feeste en lieghe u niet
den heileghen sacramente ter eere
te bruessele ende alsoe vele te meere
om dat daer es ic zeker ben
tsacrament van miraculen
dat die joden voormaels jammerlike
meshandelden onteemelike
daer si omme alst es becant
oude ende jonghe waren verbrant
als van den daghe die feeste was leden
ende snachts alle man was te vreden
ende te rasten ghegaen tier uren
es die proost van aken jan van bueren
ende jan van appelteeren met hem
ende someghe andere dit vernem
ghebroken uter vankenessen
ende snachts in der deemsternessen
ewech ghetoghen des sijt wijs
des si vroude hadden ende iolijs
smorghens als onder tvolc tgheluut
quam dat die ghevanghene waren uut
soe quam daer af ic segghe u dat
groot rumoer in der stat
doch die wethouders van desen
die ghemeinte soe onderwesen
dat sise te vreden hebben ghestelt
des selfs vridaeghs vore vertelt
quam hertoghe jan vandic ghescreven
van antwerpen te lovene in
opten xiiiisten
 dach alsoe
der selver maent van junio
trac hertoghe jan dit wilt versinnen
van lovene te halle binnen
ende tot gheroutsberghe voort
daer hi sprake hielt ende woort
ende hadde vele raets mondelinghe
met sinen neve sonderlinghe
van bourgognen op die zaken
daer af dat wi hier vore spraken
van den ghescille dits ware dinc
dat tusscen hem enten hertoghe hinc
van glouceester int hof van roome
van daer trac hertoghe jan dit goome
weder te lovene ende cort daer naer
quam die bisscop van ludeke daer
entie hertoghe van den berghe tier stont
om met hem te makene een verbont
ende van hem te crighene bistant
jeghen den hertoghe van ghelderlant
op twelke die hertoghe sonder bliven
die drie state dede bescriven
die tot dier saken niet en rieden
aldus die heeren van daer scieden
opten xxisten
 dach dit es waerheit
tooch die hertoghe jan voorseit
te halle ende voort van daer
te berghen in henegouwe dats waer
ende van berghen alsic vernam
dat hi weder te lovene quam
van lovene trac hi in corten uren
in die vriheit van der vueren
daer es hertoghe jan voorscreven
eenen langhen tijt ghebleven
want die hertoghe vore vercleert
eenen tijt hem hadde gheabsenteert
met sinen rade ende edelen mede
ende ghescuwet hadde sijn stede
van bruessele als men te rechte mach liden
sijn residentie in langhen tiden
daer en hadde ghehouden wilt verstaen
alsoe sijn voorders hadden ghedaen
om zaken soe hem dochte en lieghe u niet
daer hem te cort in was ghesciet
van den welken ten lesten si u verclaert
hi guetlike onderwesen waert
soe dat hi ter oetmoedegher bede
dier van bruessele siere goeder stede
met sinen rade ende edelen heeren
daer binnen quam met grooter eeren
opter goeder sinte kathelinen dach
ende ontfinc die stat doe ic ghewach
ende alle haer poorteren meer ende men
inghesetene ende elc van hen
bezundere niement uutghesceiden
in sijnre gracien ende gunsticheiden
ende verliet hen alle voorledene dinghen
ende elken van hen zunderlinghen
alre wangonsten indignatien
aenspraken tichten calaengien
hinders letsels moysels daer bi
ende ongheriefs daer inne dat si
jeghen hem in tiden voorghelesen
comen oft ghevallen mocht wesen
als die hertoghe dus te bruessele was comen
dede alsoe ic hebbe vernomen
heer willem van bigaerden in lieghe u niet
die capitein van bruessele hiet
oetmoedelijc bidden met someghen lieden
ende groote sommen van ghelde bieden
den hertoghe met grooter ernsticheit
datti hem tcapiteinscap voorseit
metten wedden daer toe gheordineert
sijn leven lanc hadde gheconfirmeert
dies die hertoghe door sijn houde
in gheenre manieren doen en woude
als die capitein tier stonde
gheensins dat verwerven en conde
soe wert hi tsier beden daer naer
op sinte thomaes dach dats waer
van den hertoghe verlaten ende ontset
van der capiteinscap ende ooc met
van den eede dien hi daer af te voren
tot shertoghen behoef hadde ghesworen
voor scepenen van bruessele voort bat hi houde
den hertoghe dat hi condeghen woude
den scepenen van bruessele in wat maten
hine ontlast hadde ende verlaten
bi eneghen van sinen rade na dat
want hi ooc eet der selver stat
van der capiteinscap voortijts dede
dat sine van dien selven eede
quijt wouden scilden ende verlaten voortan
dier beden navolghende hertoghe jan
ontboot des anderdaeghs daer naer
des goensdaeghs xxii dats waer
in decembri ic segghic u dat
de ghedeputeerde sijnre stat
ende als zi bi hem quamen daer
op coudenberch dat weet voor waer
dede hem die hertoghe segghen ghereet
tghene dat voorscreven steet
ooc dede hi hem segghen al bloot
dats voort meer en ware gheen noot
eenen capitein te hebbene daer
aenghesien dat hi daer comen waer
om eendracht peis raste ende vrede
te vuedene te houdene te meerderen mede
twelc si aennamen hoort mi tellen
te bringhene bi haren medeghesellen
ende voort daert behoorde soe ic vernam
ende als dese meere beneden quam
onder tvolc hoort hier abuus
na der noenen waert in der stat huus
ende op die merct zunderlinghe
onder tvolc groote berueringhe
want someghe wouden wats ghesciet
den capitein houden ende someghe niet
doch werdet uutgheset dits waer
tot des anderdaeghs daer naer
dus quamen sdonderdaeghs segghic di
drieentwintich in decembri
die greve van saint pol wide bekant
met hem die greve van conversant
ende van brienne ende ooc meere
van den lande van edinghen heere
opter stat huus verstaet den sen
bi borghemeestren ende scepenen
bi den gheswoornen hoort mi bedieden
ende ooc bi den hondersten lieden
ende vele anderen hout voor waer
in grooten ghetale vergadert daer
om die tonderwisene wel
dat si den hertoghe ende niement el
hielden ende kinden in allen keere
alleene over haren heere
ende ieghen sinen wille groot noch clein
en onthielden eneghen capitein
daer si goet ghestant af sonder verlaet
aen die wet vonden ende aen den raet
ende meer goeder manne utermate
maer someghe liede van cleinen state
setten hen daer ieghen sterkelike
met woorden zeere onredelike
doen die greve van saint pol albloot
onder tfolc sach die beruerte groot
ende in lanc soe meerder wert al doe
sprac hi den goeden mannen toe
ende sprac ter venstren ter merctwaert uut
die ghene versuekende overluit
die sijns heeren sijns brueder te waren
ende ooc sijn vriende waren
haer harnasch aen daden tervaert
ende bi hem quamen onghespaert
twelc alle die goede sonder verbeiden
daden met grooter willicheiden
entie heere van edinghen onghespaert
reet rechtevoort te hove waert
ende bracht den hertoghe sonder verhouden
ende den greve van nassouwen
den heere van rotselaer gherade
ende alle dandere van den rade
met altemale den huusghesinde
ende als die hertoghe quam ghehinde
bi sinen brueder opter stat huus
soe wasser daer een deel confuus
daer wert overdraghen ic seker ben
bi der wet ende bi den natien
ende overghegheven sonder letten
die de beruerte opsetten
ende ghemaect hadden houde
dat men die aentasten soude
ende vanghen sonder cesseren
ende na haer mesdaet corrigeren
behouden der stat meer ende men
rechten ende previlegien
daer worden den hertoghe sonder sneven
xiii personen overghegheven
die van der beruerten daer wi af verclaren
de meeste roepers ende opsetters waren
doch bat die ghemeine stat zeere
hertoghe janne haren heere
dat hi sijn ghenade rive
van lede ende ooc van live
aen hen lieden woude bewisen
maer dat men se in alder wisen
corrigeerde na haer mesdaet
twelc hertoghe jan sonder verlaet
door haer bede oetmoedichlike
van sijnre ghenaden princelike
ende zunderlingher gracien onghecesseert
goedertierenlijc heeft gheconsenteert
des vridaeghs doe ic u cont
opten heileghen kerstavont
worden die xiii meer ende men
mesdadeghe persoonen in presentien
shertoghen ende sijns brueders dat wet
van saint pol ende der heeren met
van shertoghen rade dat verstaet
bi den amman borghemeestren scepenen raet
der stat van bruessele overluut
op thuus ter poyen gheroepen uut
ende swaerlijc ghecorrigeert
te wetene jan voet si u vercleert
doude die welke een meersman was
gui van rijswijc sijt seker das
mesmaker die in sijn woorde was bout
ende een sceedemaker andries van voorhout
jan van der scueren en lieghe u niet
wouter oebrechts dien men hiet
in de wintmolen hout u daer an
ende een visscer ghenuemt jan stichelman
jacob de monck int swaenken gheheeten
jan de moldere metsere wilt weten
heinric snacke beckere si u vercleert
ende van den lichtenwatere godevaert
gielijs de groote in den hantscoe
ende jan int scildeken daer toe
die de duvel es gheheeten
ende gielijs quaetsaet seldi weten
hier na des sondaeghs doe ic ghewach
op des goeden sint stevens dach
quamen bi den hertoghe van love
op coudenberch in sinen hove
borghemeesters scepenen raet hoort dat
van bruessele siere goeder stat
segghende dat si met waren waerden
den voorscreven heer willeme van bigaerden
niet meer en hielden voor capitein
maer daer af verlaten certein
ende dat si hem dat wilt onthouden
engheen wedden meer gheven en souden
des die hertoghe wel was te vreden
des maendaeghs daer na ter waerheden
op sinte jans ewangelisten dach
quam heer willem daer ic af dede ghewach
van bigaerden dat wilt verstaen
te bruessele op der stat huus ghegaen
ende gaf daer over met goeder stade
den borghemeesteren scepenen ende rade
die slotele die hi ic segghe u dat
hadde van der selver stat
ende sijn commissie die hi hadde al daer
van der capiteinscap ende daer naer
alle brieve die hi onder hadde ghehat
van weghen der voorseider stat
ende alsoe waert hi verlaten beide
van der capiteinscap ende van den eide
die hi daer af wilt mi verstaen
der stat voor tiden hadde ghedaen
na allen desen segghic di
twintich der maent ianuari
heeft die wet sonder verlaet
gheswoorene hondert manne ende raet
op thuus vergadert met ernsticheden
ende met harer aller eendrechticheden
wert die commissie sonder waen
ghecancelleert ende te nieute ghedaen
van der capiteinscap si u ghesaeght
die heer willem over hadde ghebracht
der wet alsoe dat es voorscreven
aldus es die hertoghe bleven
te bruessele met sinen state dits waer
sijn residentie houdende daer
soe sijn voorderen ende hi ongheloghen
van ouden tiden hadden gheploghen
op st joris dach sijt seker das
xxiii in aprille soe was
die feeste van paesscen wet voor waer
xiiiic xxiiii ons heeren iaer
van bruessele toter vueren ghereden
bi hertoghe janne ende int sceeden
als hi oorlof hadde ghenomen
ende te bruessele waert soude comen
recht boven stockele een deel
quam hem tontmoete heer jan blondeel
riddere die niet en sceen sijn vrient
twelc hi licht mocht hebben verdient
ende heer jan blondeel voorscreven
hat voormaels te kennen ghegheven
den voorseiden gheerde claerlike
dat hi daer volcomelike
hem heeft bewesen met moede wreet
want vranclijc hi op hem reet
gheeraert weerde hem ter steden
maer sijn knechten hem ontreden
alsoe bleef gheeraert dat es waer
van heer janne versleghen daer
ende bleef aldaer in den velde
doot ligghende in onghewelde
daer na sijn lichame cortelike
ghehaelt wert ende heerlike
ter eerden ghedaen hier op merke
op coudenberch in sinte jacobs kerke
die greve van saint pol die was gram
ende droeve als hi die meere vernam
want van saint pol dedele heere
mindene utermaten zeere
gheeraerde van den zype voorseit
maer cleine halp hem sijn zeericheit
maer heer jan daer wi af scriven
moeste slants verdreven bliven
cort hier na hoort mi verclaren
quamen zekere niemaren
dat van gloucestre die hertoghe
bereetscap maecte met moede hooghe
om met jacoppen der vrouwe
te comene int lant van henegouwe
omt met machte te crighene in sijn hant
ende als hertoghe jan van brabant
dat vernam maecte hi certein
van haverets den heere capitein
van henegouwe dat was waer
ende hi sant cortelinghe daer naer
sijn notabel bootscap dit vernem
aen den bisscop van ludeke om met hem
te slutene enen dach sonder si
ende zekere plaetsen daer si
tsamen mochten comen daer naer
om deen den anderen te doene daer
des si van weghen der greeflicheit
van henegouwe na recht besceit
elcanderen sculdich te doene waren
daer toe die hertoghe sonder sparen
hem presenteerde bereet te wesen
maer die bisscop vore ghelesen
sette in vertrec sijts ghewes
die zaken tot dat hi hem des
met sier capittelen met staden
ende sinen lande hadde beraden
hertoghe jan sant ooc verstaet den sen
aen hertoghe janne van beieren
sinen oom die van sinen weghen in hant
hollant hadde ende zeelant
die hem willeghen dienst sonder beide
gheloofde ende toeseide
binnen desen quam die niemare
dat die hertoghe van gloucestre ware
met cleinen hoope dus waest vernomen
van volke te caleys over comen
ende datti vrouwe jacoppen aldaer
ende sijn ander volc verwachtende waer
om te comene met voorseider vrouwe
voort tot in tlant van henegouwe
hertoghe jan sant om dit besorch
heere peetren van lutzenborch
greve van conversant sijts wijs
ende van brienne te parijs
toten hertoghe van bourgognen
sinen neve om claer beken
hem te doene van der zaken voorseit
ende te biddene datti hem met gonsticheit
jeghen dien van glouceestre voorghelesen
bistaen wilde ende ghehelpich wesen
want hertoghe jan mercte dit onthoude
dat die van glouceestre niet en woude
tvonnesse verbeiden hier op goome
van der zaken die hinc int hof van roome
maer want hi hem boven die sceemte tot desen
die hi hem ghedaen hadde ende bewesen
noch pijnde tontweldeghen met ontrouwe
jeghen recht sijn lant van henegouwe
ende ieghen die inhibitie sijt seker das
die hem gheinsinueert was
van des stoels van roome weghen
soe meindi hem te weerne daer ieghen
ende bereiden met sinen ghetruwen temale
greven baenrotsen edelen ende vassale
ende trac met hem al onghespaert
tsinen lande van henegouwe waert
dat hi meer dan vii iaer wilt weten
peiselec ende vredelec hadde beseten
om die possessie daer af te behouden
ende steden ende sloten dat wilt onthouden
ende fortressen van provancien met gheere
te versiene ende van gheweere
ende tlant van henegouwe sonder letten
met sinen lieden te besetten
ende te bescuddene met sekerheit
jeghen dien van gloucestre voorseit
als nu die hertoghe dit vernem
met sinen volke van wapenen
te nivele quam om te trecken voort
in henegouwe soe ghi hebt ghehoort
quam daer die greve van conversant
heere van edinghen die was ghesant
bi den hertoghe des sijt wijs
van bourgongien te parijs
ende bracht brieve van hem te waren
die te parijs ghescreven waren
opten negenentwintichsten dach
der maent octobris doe ic ghewach
daer hi met beteekende claer
sinen neve van brabant hoe dat waer
bi hem enten hertoghe sijts vroeder
van bethvort des van glouceestre broeder
gheordineert si u bekent
een zeker tractaet ende apoentement
om te verhuedene scaden ende plaghen
die namaels in toecomenden daghen
ghescepen waren te ghescien
en worder niet wijslec op versien
dit tractaet was soe redelike
dat si meinden entelike
dat hi emmer soude dat wet
ende van glouceester die hertoghe met
daer met ghepayt sijn ende te vreden
bliven ende met cortheden
souti hem bibrenghen doen tractaet
bi sijns selfs ambassiaet
die hi daer omme cortelijc
bi hem soude sinden ende desghelijc
soude die hertoghe van bethvort
tselve tractaect rechte voort
met sijns selfs lieden zunderlinghen
sinen brueder doen aenbringhen
mits desen bat verstaet den sen
die hertoghe van bourgognien
sinen neve van brabant vriendelike
met begheerten zeere hertelike
dat hi alle zaken dits waer bediet
verhielde in state sonder iet
met rigore oft volke van wapenen
daer in te voorderen meert oft men
mer dat hi ter stont sonder verlaet
vergaderen dede sinen raet
notabelike na sijn behooren
tvoorseide apoentement aen te hooren
ende daer op tantwerdenen ghereit
sonder vertrec want die zaken voorseit
haest ende ontcommeringhe begheerden
ende want die brieve ooc vercleerden
des hertoghen van bourgognen voorseit
credentie ende ghelooflicheit
opten greve van conversant
ende van brienne vore ghenant
ende want hi uut crachte van desen
van tshertoghen weghen voorghelesen
van bourgognen bat door houde
hertoghen janne dat hi verhouden woude
dat van siere siden ergenswaer
dinghen voortghekeert worden daer
die zake met mocht worden verswaert
want dapoentement vore verclaert
waer alselc dat men hoopte houde
dat het beide den partien soude
wel ghenueghen sonder twifelicheit
als hertoghe jan van brabant voorseit
die zake volcomelijc hadde verstaen
ende hem daer op bedacht heefti saen
sijn liede van wapenen sijts ghewes
oorlof ghegheven ende hi es
selve van nivele ghetoghen daer naer
tot int stat van lovene ende daer
ontboot hi sijn raetsliede te dien male
in scoonen notabelen ghetale
ende ooc die wijste van sinen steden
om dambassiatuers daer wi af seden
sijns neven van bourgognen wide bekent
te verwachtene ende tapoentement
te aenhoorne dat se aenbringhen souden
ende daer na ten besten hem raden wouden
hier na te lovene comen sijn
bi hertoghe janne dits waerheit fijn
van sijns neven weghen eerbaerlike
die bisscop van dornike
heer jan van lutzenborch nu merke
ende heer roelant van uutkerke
heer willem van lanoy ic seker ben
riddren ende daer quam met hen
van fourmelles meester symoen
doctor in loye die aldoen
den hertoghe van brabant met goeder stade
besceidelike ende sinen rade
bi bracht heeft tvoorseide tractaet
van poente te poente dat verstaet
ende hem vercleert notabelike
ten utersten biddende vriendelike
van weghen des hertoghen segghic di
van bourgognen radende dat hi
om dorloghe ende alle quaet sijts vroet
te scuwene ende om alle goet
van peise tonderhouwene sijn consent
daer toe droeghe ende dapoentement
aenveerden woude segghende voort
dat die hertoghe van bethvoort
om derselver zaken wille dit vernem
den greve van suffolck ende met hem
ander notabele des sijt vroeder
ghesonden hadde aen sinen broeder
van gloucester sonder si
soe dat men emmer hoopte dat hi
in dat voorseide apoentement
draghen soude sijn consent
ende dat aenveerden altehant
op twelke die hertoghe van brabant
met sinen greven met wijsheden
baenrotsen edelen ende goeden steden
hem heeft beraden si u bekent
ende want tvoorseide apoentement
onder meer poenten begreep nu goome
dat die zake hanghende int hof van roome
daer vervolght soude werden dat versint
ende metten rechte daer gheint
ende dat die partien dit wilt onthouden
tvonnesse daer af verwachten souden
sonder hem te behelpene in gheenre manieren
met weghen van feite eneghertieren
soe heeft hi dat voorseit tractaet
daer al inne als boven staet
die juridictie gheestelike
besorcht was volcomelike
aen ghenomen sonder verdaghen
ende sijn consent daer in ghedraghen
soe verre alst dade ooc tier tijt
die van gloucestere des seker sijt
van deser antworden hebben hen
dambassiatuers van bourgongien
den hertoghe janne ghedanket zeere
ende oorlof ghenomen met grooter eere
ter stont als shertoghen ambassiatore
van bourgongnen ghenuemt hier vore
van hertoghe janne ghesceiden waren
soe quamen hem zekere niemaren
dat al die wile sijt zeker des
si met hem spraken alst voerseit es
ware van gloucestere met haesticheiden
die hertoghe van caleys ter stont ghesceiden
met vrou jacoppen ende al siere macht
van volke van wapenen dat hi bracht
uut ingelant soe ic hebbe vernomen
ende waer bi daghe ende bi nachte comen
om tlant van henegouwe te nemen in
ende hadde sijn volc ic seker bin
in drie hoopen ghedeilt met desen
daer in die voorhoede mochten wesen
tienhondert peerde of daer omtrent
ende in dachterhoede si u bekent
mochten peerde sijn bi ghetale
xxiiiic oft alsoe wale
ende tusscen beide soe ic vernam
die hertoghe van gloucestere quam
met vrou jacoba verselt met weerden
omtrent met xvi hondert peerden
soe dat se tsamen hadden versent
vijf dusent perde oft daer omtrent
ende doude vrouwe des sijt vroeder
der voorseider vrouwen jacoppen moeder
dede scriven ende bidden wel ter core
haer vrienden al henegouwe dore
dat si met haer wouden riden
jeghen haerre dochter tien tiden
om die tontfane na behooren
dus es die hertoghe mooghdi hooren
van gloucestere metter vrouwe
jacoba comen in henegouwe
bi helpen der ouder vrouwen dat wet
bi favore ende gunsten met
sheeren van haverets die int lant
van shertoghen weghen van brabant
capitein was generael
ende someghe van den edelen soe wael
vielen ooc aen hem alsoe wel
ende ieghen hertoghe janne rebel
maer tmeeste deel met rechter trouwe
van den edelen van henegouwe
ende die mechtichste dat segghic di
bleven ghetruwelijc altoes bi
ende onderdanich in allen keere
den hertoghe van brabant haren heere
als dese meere waert te bruessele cont
soe heeft die stat ghescict tiere stont
gheerde pipenpoy die was tiere tijt
amman van bruessele des seker sijt
ende vele goeder manne onghespaert
metten scutteren te halle waert
ende deden die stat innemen tier stont
die si verwaerden si u cont
tot dat hertoghe jan si u bekant
selve sijn volc daer binnen sant
die de stat behielden al bloot
jeghen der inghelsce conroot
als nu die hertoghe jan ghetrouwe
vernam dat die van henegouwe
dien van gloucestre met onmaten
ontfanghen hadden ende inghelaten
soe claeghdi zeere verstaet dit woort
dat hi niet en trac van nivele voort
met sinen hoope en lieghe u niet
want waer dat alsoe ghesciet
dien van gloucestre vore vercleert
hatti wel uten lande gheweert
dien hi nu alsoe men achte
soude moeten verdriven met machte
ende om helpe te crighene daer toe
sant hi aen sinen neve doe
van bourgognen ende ooc neemt goom
aen hertoghe janne sinen oom
van beieren ende dede hem ghereet
verclaren dat voorscreven steet
biddende dat si hem wouden ter hande
staen ende helpen sine viande
uut sinen lande verdriven tehant
die hertoghen vore ghenant
van bourgognen ende van beieren
gheloofden beide dat si hem
souden helpe doen ende bistandicheit
jeghen dien van gloucestre ghereit
noch sant die hertoghe onghelet
aen den bisscop ende aen tcappittel met
van ludeke ende aen tstat daer toe
om hem te kinnen te gheven doe
van der zaken die gheleghentheit
biddende dat si hem met truwicheit
jeghen dien van gloucestre in desen
bistentich ghehelpich wilden wesen
hi woude hem als hen noot bewande
weder desghelijcs doen met sinen lande
noch presenteerdi den bisscop voort
te doene ende te ontfane na behoort
des si deen dander na toude pleghen
waren sculdich te doene van slants weghen
van henegouwe op twelc tehande
die bisscop die state van sinen lande
van ludeke ende van loen daer met
bescriven dede onghelet
tot welker dachvaert hoordic oorconden
van shertoghen weghen waren ghesonden
meester emont van emichoven
meester van chantrain wilt ghelooven
van der ordenen van st jans dat wet
die heere van wittham ende ooc met
willem van montenaken met eere
te grasen ende te wildere heere
sijn raetsliede doe ic u cont
van dynter meester emont
sijn secretarijs ende ooc mede
die ghedeputeerde der stede
lovene bruessele antwerpen daer toe
die baden ende presenteerden doe
ghelijc tanderen tiden en lieghe u niet
van shertoghen weghen was ghesciet
ende dat tlant van brabant houde
doude verbonde met hem vernuwen woude
opdat si op dinghelsce tsier vroomen
den hertoghe wouden te helpen comen
wat si seiden oft boden dat versint
op die dachvaert en wert niet gheint
want die ludekers daer wi af spraken
setteden te vertreke die zaken
ende raemden een ander dachvaert na desen
die daer op soude gehouden wesen
ende om dat die bisscop in allen keere
van den hertoghe hem vreemde dus zeere
ende menre ooc vernam met zekerheit
dat die bisscop van ludeke voorseit
metten hertoghe van gloucestre voor waer
daghe hadde doen leisten aldaer
frumbach van brygel doe ic ghewach
sijn tresorier heimelijc plach
te ridene soe bedochte men zeere
dat die bisscop ende ooc die heere
van heinsberch sijn vader doe ic u cont
metten hertoghe van gloucestre verbont
hadde moghen maken si u bekant
jeghen den hertoghe van brabant
ende mids dien dat hout voor waer
om dat te verhuedene werden daer naer
tusscen den hertoghe met voorsienicheit
ende den heere van heinsberch voorseit
alderhande voorwaerden wel gheraect
gheloften verzekeringhen ghemaect
ende verbrieft ten selven stonden
voort heeft hertoghe jan ghesonden
den heere van wittham vore ghenant
aen sijn stat van tricht om bistant
ende om ghetruwe behulpsaemheit
jeghen den hertoghe van gloucestre ghereit
die stat van tricht antwerde tehant
dat si metten steden van brabant
uut trecken wouden met groten gheere
ende den hertoghe haren heere
willichlijc dienen alsoe si deden
ooc presenteerde met gunsticheden
die stat van dornike hout u daer an
haren dienst den hertoghe jan
jeghen dinghelsce verstaet die dinc
twelc die hertoghe te danke ontfinc
ende als tlant van brabant met machte
uut tooch hier na met heercrachte
quamen hem te dienste eerbaerlike
met scoonen hoope die van dornike
binnen dat die hertoghe van brabant
om helpe ende om surcours daer sant
soe dede hi ooc versamen tehande
die drie staten van sinen lande
te lovene ende dede hem verclaren
die sceemten die hem ghesciet waren
ende tonrecht dat hem in desen
die van gloucestre hadde bewesen
ende bat hem om bistant op trouwe
om sijn lant van henegouwe
weder te crighene in sijn hande
daer op die staten van den hande
van brabant namen haer beraet
ende ter naester dachvaert dat verstaet
te bruessele antwerden samentlike
hem die twee staten weerlike
dat sijs willich waren van moede
hem te dienene met live met goede
met alselker macht in allen keere
als behoeven soude om sijn eere
ende recht te bewaren om te verweren
dien van gloucestre ende sijn helperen
ende donrecht te wrekene wilt verstaen
ende sceemte die hem was ghedaen
van welker antwerden dedel heere
hem allen bedancte herde zeere
ende beval bereetscap herde houde
alomme te makene want hi woude
cortelinghe met coenen ghedachte
sijn viande bezueken met machte
ende bi der helpen gods utermaten
sijnre vriende ende ondersaten
sijn viande verdriven te haerre scande
ende verjaghen uut sinen lande
nu hadde hertoghe jan voorseit
int herte groote begheerlicheit
sijn viande te verdrivene in corten daghen
ende hoopte aen gode ende aen sijn maghen
mannen ende ondersaten desghelike
dat si hem daer toe vroomelike
helpen souden ende zunderlinghe
was hi ghetroost op die dinghe
dat sijn neve van bourgognen
ende sijn oom van beieren
hem toe hadden gheseit bistenticheit
maer men pleeght te segghene ter waerheit
die minsce mach wel een opset maken
maer god disponeert alle zaken
na siere ghelieften na sinen gheere
soe ghesciede hier want die meere
quam hertoghe janne neemt des goom
dat hertoghe jan van beieren sijn oom
ghemaect hadde bereetscap groot
om ieghen der inghelsce conroot
hem te helpene ende daer na saen
wert hi met grooter siecten bestaen
van welker voorseider ziecheiden
hi van der werelt ware versceiden
aldus heeft hertoghe jan vercoren
van dier hulpen sinen troost verloren
ende boven dien beduchte hi hem
dat dinghelsce met vrouwe jacoppen
souden trecken altehant
in hollant ende in zeelant
ende die innemen sonder letten
ende van harer hant besetten
alsoe si henegouwe hadden ghedaen
ende mids desen ontboot hi saen
te bruessele die twee weerlike tehant
state sijns lants van brabant
ende bi haren rade ende overdraghe
sette hi hoort wes ic ghewaghe
someghe heeren van sinen rade vermoghen
toten besorghe sijns oorloghen
jeghen dien van gloucestere voorseit
desghelijc maecte hi bereit
twee capiteine generale
te wetene heere peeteren tien male
van lutzenborch greve van conversant
ende van brienne wide bekant
heere tot edinghen hi ooc was
ende heere thomase sijt seker das
heere van diest ende van sichenen
want die heere van edinghen
gheen dietsch en conde meer no min
ende die heere van diest ic seker ben
hem hadde ghequetst dat hi ter eerde
neder storte met sinen peerde
mids welken hem beiden sijt seker das
den last te swaer te draghene was
sette hi namaels met hem in goeder trouwen
inghelbrecht greve van nassouwen
heere te leck ende te breda
capitein dat elc versta
ende sinen brueder van liney
ende van saint pol ordeneerde hi
te wesene overste capitein
sijns lants van brabant wet certein
omt in siere absentien ernstelike
te besorghene te regeerne ghetrouwelike
ende te verwaerne voor scade
bi siere andere capiteinen rade
voort wert te bruessele der ic saghen
ter selver dachvaert overdraghen
dat die hertoghe trecken soude tehant
in hollant ende in zeelant
om die lande in te nemene te waren
te besettene ende te bewaren
ende dien van gloucestre hoordic vercleeren
ende die sine daer uut te weeren
ende achtervolghende dit overdrach
heeft hertoghe jan doe ic ghewach
in siere gheselscap ghenomen daer
willeme greve te zeyne dats waer
heere van sinte aechtenrode dat wet
ende meer andere ooc daer met
ende met scoonder gheselscap zeere vermoghen
es hi in sinen lande ghetoghen
van hollant ende van zeelant doe
ende in vrieslant ooc daer toe
daer hi van den edelen ende van den steden
met feesten met grooter sollempnicheden
ontfanghen wert ende elc van hen
vernuweden haer eede ic seker ben
van ghetrouwicheiden sonder waen
die si hem voormaels hadden ghedaen
gheloofden ende swooren hem met desen
goede ghetrouwe liede te wesen
ende ondersaten in allen keere
als haren gherechten lantsheere
ende wetteghen man ende mombore
vrouwen jacoppen ghenuemt hier vore
harer natuerliker in trouwen
recht gheboortegher lantsvrouwen
dus ghecreech ende behielt meer no men
na die dood sijns ooms van beieren
hertoghe jan si u bekant
hollant zeelant ende vrieslant
tot siere obedientien alst es voorseit
ende ghetrouwer ghehoorsaemheit
ende al die wile en rusten niet
noch en laghen stille dats waer bediet
sijn capiteine die hi te voren
jeghen den hertoghe hadde ghecoren
van gloucestre in lieghe u niet
in brabant eer hi van daer sciet
als den hertoghe was becant
van gloucestre dat uut brabant
hertoghe jan ghetoghen waer
te hollant weert soe meindi claer
dat van brabant tlant voorscreven
sonder herde ware bleven
ende alsoe quamen sijn liede tehant
van wapenen met machte in brabant
uut henegouwe met vreemder manieren
met ontplokenen wimpels ende banieren
ende daden scade menegherhande
met rove ende ooc met brande
kerken godshusen destruweerende
gheestelike persoone violeerende
ende overdaden menegherhande
bedrivende binnen den selven lande
twelc dat arme volc tien stonden
ghekeeren noch gheweeren en conden
want si hem voor dat messcien
niet een twint en hadden versien
mits dat die van gloucestre voorseit
als viant niet en hadde ontseit
den hertoghe als men na ghewoone
eer men scadicht pleeght te doene
alst den greve van saint pol quam
ter ooren ende hijt vernam
ende dander capiteinen van brabant
hebben si ghesonden tehant
janne heere te wesemaele
ende janne van schoonvorst tien male
borchgreve te montjouw dat wet
te nivele binnen ende onghelet
janne heere te rotselaer
ende janne van glimes dits waer
heere te berghen opten zoom
te halle binnen neemt des goom
met volke van wapenen tehande
te verwaerne die palen van den lande
jeghen die viande te bescuddene wel
ende te wederstane haer oploope fel
ende dese scermutsen daghelike
metten vianden cloekelike
hoe wel die aventuere bi tiden
ter eender ende ter ander siden
gunstich sceen hoort mi vercleeren
soe bleven met haren helpeeren
dinghelsce int meeste verlies altijt
die hertoghe van gloucestere tier tijt
hadde te breine le conte doen
gheleght een groot garnisoen
van volke van wapenen die daghelijc
quamen scermutsen vroomelijc
jeghen die brabantere met nide
alsoe dat tot eenen tide
die voorseide ioncheere van wesemael
entie ioncheere van montjouw soe wael
met heer imbrechte van edinghen hoordic lien
heere te tubeke ende ter folyen
voor breine ghetoghen sijn al naer
als des dinghelsce worden ghewaer
die te breine binnen laghen
quamen si uut alsoe si plaghen
die brabantere vloen gheveinsdelike
ende dingelsce volghden hen vroomelike
tot verre van der stat met gheere
die brabantere keerden hen ter weere
doen wert daer anxtelijc tien tiden
ghevochten van in beiden siden
ten lesten moesten dinghelsce vlien
die brabantre volghden hen mettien
tot aen die poorte van der stat
daer bleefer vele ic segghe u dat
ghequetst ghevanghen ende verslaghen
te bruessele dat wi die selke saghen
ghevanghen brenghen der ic oorconden
op waghene herde vaste ghebonden
het es waer in goeder trouwen
dat die meester iaghere van henegouwe
metten honden van outs heeft int ghemeine
sijn residentie ghehouden te breine
als dese scermutsinghe ghesciet was daer
entie brabantere noch dits waer
aldaer hielden met haerre soorten
op haer peerde omtrint der poorten
van breine quamen ter selver stonde
uter stat die iachthonde
oft si verwoet hadden gheweest voorwaer
van honghere ende verscoorden daer
dinghelsce die daer al werm noch laghen
som doot som over doot gheslaghen
ende atense ende verslondense mettien
twelke herde deerlijc was taensien
van kerstenen menscen dat verstaet
maer seker haer opset was quaet
ten daghe die was gheordineert
bi den capiteinen vore vercleert
ende bi den ghemeinen lande mede
om uut te treckene hebben hem die stede
te velde ghestelt ende trocken logeren
omtrent bruessele om sonder cesseren
metten capiteinen ghetrouwe
voort te treckene in henegouwe
maer die stat van den bossche wats ghesciet
metter meierien en quamen niet
ten ghesetten daghe ongheloghen
mits dien wert die reise vertoghen
meer dan xv daghe si u verclaert
binnen welken tide ooc soe waert
tghescille vernuwt dat voor desen
tusscen die van lovene was gheresen
ende die van antwerpen ic seker ben
om dat ieghelijc woude van hen
van beide den steden gheruert hier boven
dat die van liere van santhoven
met haren bevanghe ende bedriven
hen volghen souden sonder bliven
daer af doen waert sonder verhouden
gheordineert dat se volghen souden
in die reise sonder caboul
den voorseiden greve van saint poul
ende haer tenten slaen peiselike
bi den sinen behoudelike
elken van den steden dits claer
haren rechten ende als daer
tghescille ghesaet was ende ghestelt
ende die van den bossche met haer ghewelt
ende meierien aencomen waren
soe sijn die greve hoort mi verclaren
van saint pol met accorde ghemeine
ende dander voorseide capiteine
metten greve baenrotsen ridderen
vassalen mannen ende edelen
ende goeden steden ende lande voorseit
ende metter stat van tricht bereit
voort ghetoghen samentlike
op die viande vromelike
meer dan lx duist sijts vroet
sterc te peerde ende te voet
ende daer toe hadden si met hen
drie capiteine verstaet den sen
den heere van croy als ic vernam
ende den heere van lileadam
heer andries van velly wide bekant
die de hertoghe van bourgognen sant
sinen neve van brabant te dienste daer
wel toeghetouwet weet voor waer
met vm peerden oft soe vele
mannen van wapenen ten nijtspele
den hertoghe ooc te dienste quam
die bastaert van saint pol soe ic vernam
die van habourdijn was heere
met hondert ghewapenden oft meere
ooc sant die stat van dornike
een scoon gheselscap eerbaerlike
die hertoghe janne te dienste quamen
als dese vergadert waren tsamen
soe toghen si zedelike ghemeine
tot voor die voorseide stat van breine
daer vele inghelsce binnen waren
ende andere die met haren scaren
den lande van brabant sonder waen
groote scade hadden ghedaen
doen belaghen si die stat al omme bi
ende tlant omtrent verbranden si
ende verdorvent in allen weghen
ten utersten als si hadden gheleghen
voor tstat van breine si u bekent
ses weken oft daer omtrent
sijn si ghetoghen in corter ure
aen die stat tot bi den mure
die sterc ende vast was overlike
van graven van vesten ende derghelike
van muren van torenen ende van poorten
ende hebben dien met grooten soorten
vreeselijc bestormt aen elken kant
soe dat die edele van brabant
entie goede mannen uten steden
hem ghelieten van vroomicheden
als briescende leeuwen ende clommen op
die hooghe mure daer meneghen clop
hen wert ghegheven met grooten gheere
van die van binnen die groote weere
daer ieghen daden als coen vassale
daer worden die ionkeren van wesemale
ende van berghen opten zoom
met grooten steenen neemt des goom
van den leedren gheworpen vreeselike
in der graven neder soe swaerlike
dat sijs meneghen dach daer naer
ghevoelden in haer lede voor waer
desghelijc oft ergher soe ict bediede
meneghen anderen daer ghesciede
someghe bleven daer in der noot
in de grave ligghende doot
ghescoten ende som verslaghen
jan de mol hoordic ghewaghen
die van bruessele der stat baniere
verwaerde ende hielt als die fiere
metter banieren in sijn hant
al vaste opter vesten kant
daer wert hem van binnen der stat
met eener bussen ic segghe u dat
sinen eenen vingher ghescoten af
nochtan mids dien hi niet en begaf
die baniere door gheenen noot
maer sinen neve dat hi ontboot
symone van ophem herde sciere
ende dien gaf hi die baniere
ende bevalse hem te verwaerne doen
daer bleef die voorseide symoen
metter baniere staende dats waer
soe langhe die storm gheduerde daer
want die brabanters niet en scieden
van der stat als vroome lieden
voor dat se des nachts deemsterhede
tot haren tenten keeren dede
des anders daeghs wilt mi versinnen
sochten tractaet die van binnen
maer hi en hadde gheenen voortganc
als hem die brabanters dien dach lanc
gherust hadden dat elc versta
stelden si hen des daeghs daer na
die stat te bestormen omse te winnen
als dat saghen die van binnen
gaven si hen op sonder sparen
behouden dat dengelsce die daer waren
ende den greve van saint pol vaillant
comen souden in de hant
dat men hem tlijf soude ghesparen
maer alle dandere wie se waren
souden sijn te wille des sijt vroet
die stat ende harer aller goet
dus es die stat van breine voorscreven
ghewonnen ende opghegheven
ghedestruweert te gronde verbrant
dit ghesciede si u bekant
opter maghet st marinen dach
die xi daghe in meerte lach
voor paesscen in den vastenen
int iaer van vierentwinteghen
tgoet van daer binnen wert sijts ghewes
ghedeilt al soet ghewoonlijc es
eneghe van breine hoort mi verclaren
die de principaelste waren
van der stat van breine voorseit
om haer valsce onghetrouwicheit
worden ghehanghen boven deerde
ende selke gherecht metten sweerde
someghe simpele onnosele lieden
wive ende kinderen hoort mi bedieden
wert van den live gracie ghedaen
ende alle denghelsce worden ghevaen
soe verre als si te dien stonden
in der heeren handen ghecomen conden
maer vele bleef er versleghen daer
van der ghemeinten dat was waer
die de heeren te dier tijt
niet en conden bescudden des seker sijt
ende als men den ghevanghenen
inghelscen vraeghde ic seker ben
die in sgreven tente tewaren
van saint pol ghevanghen bracht waren
om wat zaken ende twi
si die stat op gaven eer si
in den lesten daghe ghestormet wert
die si in den iersten storm soe hert
ghehouden hadden soe vromelike
antwerden si segghende claerlike
dat si in den lesten storm voor waer
metten brabanters saghen comen daer
sinte jorise openbaerlike
met sinen wapenteekenen rike
op een wit ros doe ic u cont
ende dat hi op die greve af stont
ende ghinc rechtevoort tervaert
metten anderen ten mure waert
ende alsoe sciere als wi dat saghen
waren wi voor thoot gheslaghen
ende wisten wel alst soe was gheleghen
dat wi gode hadden ieghen
daer omme waren wi hier inne
soe zeere verveert dat wi gheen zinne
noch macht en hadden noch avijs
ons te verweerne in gheenre wijs
het es waerlike dinc
als men anderwerf te storme ghinc
dat die edele quamen ghereden
tot op die graven met moedicheden
onder de welke quam al daer
daneel van bouchout dat es waer
op enen henghst scoon ende wit
die welke daneel ic segghe u dit
tborchgreefscap van bruessele tier stont
aldaer verwaerde doe ic u cont
ende die stont als dander tier uren
van sinen peerde ende ginc ten muren
met sinen wapenteekene van prise
dat den wapenen van st jorise
sonder ondersceet es al ghelijc
doen meinden dinghelsce claerlijc
het ware st jorijs ende niement el
twelke es te vermoedene wel
dat hem god inne gaf sonder si
om dat se bekinnen souden dat si
jeghen gode ende die heileghe kerke
ende ieghen allen gherechteghen werke
vore hielden den hertoghe van brabant
met ghewelde sijn wijf ende lant
al die wile ic segghe u dat
dat men noch lach vore die stat
quamen te vele stonden die meeren
dat die hertoghe met sinen helpeeren
van gloucestere metten henewieren
quame om striden met felre cieren
daer af die brabanters meere ende min
waren verblijt in haren zin
ende die wile vervolghde al daer
die meere over alsoe waer
dat die brabantere wel te vier stonden
om striden ghebattailleert stonden
ende bleven daer alsoe drie oft viere
uren staende met vroomer ciere
der viande verwachtende te samen
die nochtan te stride niet en quamen
maer als breine vore vercleert
verbrant was ende ghedestrueert
heeft van gloucestre tier stonden
rechtevoort sijn hieraude ghesonden
aen den greve van saint pol sijt seker das
ende ontboot hem strijt daer af dat was
die greve van saint pol sekerlike
ende dandere heeren arme ende rike
alle die waren in den heere
met herten verblijt van diere meere
soe datse ter plaetsen sonder wanc
ligghende bleven vier daghe lanc
die comst verwachtende met moedicheit
des hertoghen van gloucestere voorseit
ende siere helperen dits waer bediet
maer wat si wachten hine quam er niet
binnen desen tide voorscreven
dat breine dus was opghegheven
entie meere met warechticheden
in henegouwe quam den andren steden
dat dingelsce die stat te waren
met allen die van binnen waren
te wille hadden opghegheven
den greve van saint pol voorscreven
waren someghe steden soe beraden
dat si quamen te ghenaden
den hertoghe van brabant sonder sparen
ende verjaeghden dinghelsce die daer waren
als die stat van valenchijn
ende meer andere dits waerheit fijn
hadden doen voort ongheloghen
die brabantere in henegouwe ghetoghen
si hadden zeker in goeder trouwe
ghewonnen al tlant van henegouwe
maer het was soe swaren tijt
van sneuwe van reghene des seker sijt
dat si daer omme met waren spraken
ende ooc om someghe ander zaken
niet voort en toghen maer onghescent
in brabant sijn weder omme ghewent
elc tsijnre plaetsen daer hi hoorde
als theer dus op brac hoort mijn woorde
van voor breine in lieghe u niet
ende elc deen van den anderen sciet
ende thuuswaert trac soe hi ierst mochte
dinghelsce die dat gherochte
vernamen die tot zenneke laghen
wapenden hen sonder verdraghen
ende daden zadelen haer peerde
ende volghden met grooter veerde
den brabanteren na tien stonden
hadden si se bloot ghevonden
si hadden hen beraden leit
maer van saint pol die greve ghemeit
die hielt altijt dachterhoede
met vele edelen hooghe van moede
ende bi hem waren dits waerhede
lovene bruessele beide die stede
die haer carine hadden daer
met bussen ende andren gheweere tswaer
ende als si dinghelsce vernamen
die hem na ghevolght quamen
om hem te beradene erch
ghebattailleert op enen berch
die greve van saint pol doen gheboot
stat te houdene te makene hoet
als dinghelsce dat vernamen
enen voet si naerder niet en quamen
ter stont liet men daer sonder lieghen
vogheleers ende bussen vlieghen
in der inghelsce hoop doe ic gewach
cort dat men se sceiden sach
als si vernamen ic segghe u dat
dat die brabanters hielden stat
ende die greve van saint pol met ghewelt
ghebattailleert daer hielt int velt
als dese oploop was ghesceiden
trac die greve met zedicheiden
van saint pol altijt op sijn hoede
te brabant weert soe ic ghevroede
alsoe langhe wilt mi versinnen
tot datti quam te bruessele binnen
dus hebben die brabantere met eeren
in absentien shertoghen haers heeren
hem trouwelijc ghedient alst voorseit es
entie hertoghe es selve sijts ghewes
gheweest soe ic u dede bekant
in sinen lande van hollant
van zeelant ende van vrieslant met
ende heeft inne ghenomen ende beset
na sinen wille na sijn begheert
ende als hi van daer was ghekeert
tot antwerpen si u vercleert
heeft hem van eindoven heer everaert
een bulle gebracht dits ware dinc
die hi weerdichlijc ontfinc
alst wel beteemde daer met dat hem
paeus merten die vijfste dit vernem
screef ter substantien herde claer
dat hem ter ooren comen waer
dat onder den name sijn
een bulle verstaet die redene mijn
in den lande van henegouwe dat wet
in den sticht van utrecht ende ooc met
van ludeke ende van camerike
ghetoont ware openbaerlike
ende onder tvolc verstaet den sen
ghecondicht ghelesen soude sijn
dat hi thuwelijc soe ic belide
tusscen den hertoghe humfride
van gloucestere ende vrou jacoppen
hertoghinne van beieren
soude hebben gheconfirmeert
ende thuwelijc vore vercleert
dat hertoghe jan wilt versinnen
te voren metter selver hertoghinnen
aenghegaen hadde ende ghecontraheert
bi shertoghen jans wille vore vercleert
verclaert soude hebben verstaet den fijn
van engheener weerden te sijn
ende want die bulle oft letteren te waren
van hem comen niet en waren
maer waren tonrechte tsiere sceempten groot
den volke becundicht dats claer ende bloot
soe screef hi hertoghe janne int clare
dat sijn wille ende meininghe ware
dat die zake des huwelijcs vore ghelesen
behandelt gheuut soude wesen
na die dispositie ende forme segghic di
van den rechte ende begheerde dat hi
om der valscer letteren ghenoemt hier voor
gheen achterdinken noch rancoor
noch wroeghen en hadde int herte binnen
met meer woorden wilt versinnen
redenen ende ondersceit
begrepen in der bullen voorseit
als hertoghe jan des en hebt gheen waen
die bulle ghehoort hadde ende verstaen
was hi van herten wel te vreden
ende es te bruessele van daer ghereden
ende daer sijnde ic seker ben
sant hi met eener instructien
meester janne knijst hoordic lien
bacheleer formaet in theologien
der ordenen van den predekeeren
aen den voorseiden paus hoort mi vercleeren
daer heeft hi noch in corten stonden
aen den voorscreven paus te roome ghesonden
sijn ambassiaet notabelike
te wetene den bisscop van camerike
meester janne bont si u vercleert
in beiden den rechten licencieert
van camerike officiael
heer janne coreman te dien mael
deken der kerken si u berecht
van sinte peeters tanderlecht
meester godevaerde van sichenen wel gheleert
in den weerliken rechte ghelicencieert
deken der kerken tsinte peeters te beke
ende met hen hoort wat ic spreke
heer jan de hertoghe een ridder van love
ende wel bewandelt heere te morchove
alle raedsliede des hertoghen twaren
ende daertoe es met hen ghevaren
meester alaert van wieringhen vroet ende wijs
bacheleer in loye shertoghen secretarijs
dese heeren sijn ghetoghen op dit gome
van shertoghen weghen int hof van rome
daer si met grooten coste ende scoonen staten
langhe bleven ligghende utermaten
ende volvolghden die zake wiselike
van den voorseiden huwelike
van des hertoghen weghen voorscreven
ende hier na es die hertoghe bleven
van brabant als die wide bekande
binnen den selven sinen lande
tot paesscen toe soe ic vermane
dus selen wi van nu voort ane
tiaer ons heeren scriven segghic dich
veertien hondert vive ende twintich
veertien hondert xxv segghic u bloot
in de maent van meie tracteerde ende sloot
hertoghe jan in sinen rade
dat hi met sinen edelen stade
ende met alder macht tier stonde
die hi te peerde ghewerven conde
van lieden van wapenen trecken woude
voor sijn stat van berghen in henegouwe
die hem rebel noch was voorwaer
ende vrouwe jacop die was daer
binnen der selver stat tier tijt
metten edelen des seker sijt
die van harer partien waren
om die te beweldeghen hoordic verclaren
ende weder hen lief ware oft leit
te bringhene tot sijnre ghehoorsaemheit
ende op dat sijn lant van brabant tier tijt
in siner absencien des seker sijt
wel besorght bleve segghic di
ordineerde ende mechtichde hi
willeme greve te zeyne ende meere
van sinte aechtenrode heere
ende heere thomase met hem
heere van diest ende van sichenen
heere aernde van crayenhem die was
van grobbendonck heere als ic las
meester cornelijs proper zekerlike
proofst der kerken van camerike
ende wouteren van der noot voort ane
sijn raetsliede om te verstane
tot allen zaken siere heerlicheit
rechten palen ende landen voorseit
ende tot sinen ondersaten ghetrouwe
alsoe langhe als hem in henegouwe
in die reise ghebeuren soude te wesen
hertoghe jan die reet na desen
opten xiisten
 dach van meie
van bruessele tot nyvele in die contreie
bleef hi drie daghe meer noch men
verbeidende sijns volcs van wapenen
van daer tooch hi met corte woort
tot roest ende van daer alsoe voort
tot sinte denijs in brekeroye
van daer sant hi die heeren moye
den greve van penthevre wide bekant
ende den greve van conversant
heere inghelbrechte van edinghen ghetrouwe
ende den joncheere van montjouwe
om die stat van berghen te beriden
ende hi volghde hem binnen corten tiden
met sinen hoope binnen twee daghen
als die stat van berghen der ic saghen
dus was beleghen princelike
ghinc men daer scieten vreeselike
met donderbussen met boghen tien stonden
ende scermutsen hoordic oorconden
jeghen die ghene met grooten gherute
die van binnen quamen ute
ende ander werken ridderlike
bedreef men daer zeere vroomelike
als in selken besitten altijt die coene
gheerne ghewoonlijc sijn te doene
binnen den tide van desen besitte
dede die hertoghe van bourgognen ditte
soe vele arbiten onghespaert
dat ten utersten ghededinght waert
dat die hertoghe van brabant pour vray
bi hem soude comen te douway
in sijns selfs persoon te dien inden
soude vrouwe jacop aldaer sinden
van haren vrienden derghelike
ghelast sijnde volcomelike
om doorloghe neder te legghene twaer
ende anders tovercomene soe daer
die raet ghedraghen soude tehant
want hertoghe jan van brabant
betrouwen hadde volcomelijc
in sinen neve van bourgognen rijc
soe en woudi hem des weernen niet
ende es daer omme dits waer bediet
met eenen deele sijns raets met weerden
meer dan met vijfhondert peerden
te douway ghetoghen met eerbaerheit
bi sinen neve van bourgognen voorseit
ende sijn heer vore verclaert
liet hi voor berghen wel bewaert
van capiteinen ende ander dinghen
ende van provanden zunderlinghen
ende die bleven daer ligghende na dat
scermutsende scietende op die stat
ende scadeghende die viande
daghelijcs met roove ende met brande
met dootslaghen met ghevanghenen
in vele manieren ic seker ben
na vele raets ende na vele spraken
die de heeren te douway op die zaken
tsamen hadden doe ic ghewach
soe waert opten iersten dach
der maent juni met eenicheit
bi beiden den hertoghen voorseit
van bourgognen ende van brabant
overdraghen ende ghesloten tehant
tghene dat hier na bescreven steit
in den iersten dat vrouwe jacop voorseit
van beieren gheborteghe erfvrouwe
van hollant zeelant henegouwe
wesende te dier selver tijt
binnen der stat van berghen des seker sijt
soude veilich moghen comen hoort den sen
in shertoghen lant van bourgognen
ende daer onder die hande sijn
haer houden ende woonen soe lanc termijn
tot int hof van roome opte zaken van desen
tyonnesse soude sijn ghewesen
tusscen den hertoghe des seker sijt
van brabant ende hare oft toter tijt
dat proces soude sijn gheeint al bloot
bi enich van haer beider doot
ende om te houdene haren staet
desen tijt ghedurende dat verstaet
soude men nemen iaerlike
een somme van ghelde redelike
op die lande si u bekant
van henegouwe hollant zeelant
sonder prejuditie sal dit wesen
van der zaken vore ghelesen
ende van den processe hier op goome
hanghende in den hove van roome
ende voort dat die hertoghe voreghelesen
van brabant gherestitueert soude wesen
toter possessien ende ghehoorsaemheit
des lants van henegouwe voorseit
alsoet eenen heere verstaet mijn woort
van den lande toebehoort
welke possessie ende ghehoorsaemheit
bi den hertoghe van brabant voorseit
ghenomen soude werden hoort mi tellen
oft anderen die hi daer toe sal stellen
mechteghen ende committeren sal
sonder dat bi hem oft bi dien sal
sinen commissarissen in gheenre manieren
correctie oft punitie eneghertieren
ghedaen werden van live oft goeden
ende als die possessie wilt ghevroeden
ende ghehoorsamheit verstaet den fijn
ghenomen ende ontfanghen soude sijn
dat dan die hertoghe van brabant
soude ordeneren ende stellen tehant
eenen notabelen heere ic seker ben
die den hertoghe van bourgongien
toten governemente gheneme sal wesen
des lants van henegouwe voorghelesen
welc gouverneur soude gheloven tehant
ghetrouwelijc te verwaerne tlant
van henegouwe met ernsticheiden
privilegien rechten ende vriheiden
des selfs lants in allen uren
ende dit gouvernement sal duren
tot dat die zake voreghelesen
metten rechte gheeint soude wesen
oft bider doot verstaet den sen
des hertoghen oft vrouwen jacoppen
welken tijt hanghende daer wi af scriven
soude vrouwe jacop woonende bliven
int shertoghen lant sijt seker des
van bourgognen alst voorseit es
ende oft die gouverneur voorseit
aflivich worde sal sonder verbeit
die hertoghe jan ic segghe u dat
eenen andren stellen in sijn stat
die als boven gheneme sal wesen
den hertoghe van bourgognen tot desen
ende dat in den lande verstaet mijn tale
een ghemeine abolitie generale
oft remissie soude worden ghedaen
van allen peinen wilt verstaen
mesgripinghen oft ghebreken
crimineelen oft lichameleken
ende ooc van allen confiscacien
van goeden meer oft men
maer om civile correctien tzwaer
over die ghene te doene die daer
culpabel ende besmet waren in desen
inconvenientien vore ghelesen
ende quaetheiden onghetrouwe
die in den lande van henegouwe
ghesciet waren alst es vercleert
souden sijn gheset ende gheordineert
bi den hertoghe van brabant sciere
wise notabele persoonen viere
daer af die hertoghe dit onthoude
van bourgognen die twee nuemen soude
welke viere persoonen met ondersceit
metten gouverneur voorseit
souden ernstelijc informeren hen
van voorseiden besculdichden
ende doen die civile punitien
oft correctien na dat hen
redelec soude dunken wesen
ende bevonden si eeneghe van desen
verdient hebbende der scande
ghebannen te werdene uten lande
dat mochten si doen onder hen
ende oft eenich der besculdichden
hen absenteerden wats ghesciet
ende te rechte en quamen niet
voor den gouverneur in gheenre wise
ende voor die commissarise
soe soude die hertoghe van brabant
die corrigeren ende sijn hant
op haer goede legghen dat segghic di
om die te ghebruken tot dat si
voor den gouverneur ende commissarisen
te rechte quamen ende ter justicien
als dit tractaet sijt seker das
ghemaect ende ghesloten was
ende te douway ghepubliceert
tooch hertoghe jan onghecesseert
van daer met sinen gheselscap rike
tot valenchijn daer hi qualike
met meerder weerdicheit sonder waen
hadde moghen werden ontfaen
alle die straten daer hi moest liden
waren bestroyt in allen siden
met cruden welriekende sonder ghetal
ende overdect al over al
met dierbaren lakenen hoort mi saghen
te vele plaetsen daer ioffrouwen laghen
ter venstren was uut rechter minnen
gheordineert dat si van binnen
der cameren trocken van beiden siden
coorden ter straten ende lieten gliden
van boven neder dit ghevroede
cranssen ende costelike hoede
op shertoghen hoot ende der ander heeren
welriekende na herten begheeren
als hi af was gheseten na dat
quamen die wethouwers van der stat
ende brachten hem zeere minnentlike
dierbare presenten costelike
ende aldus bleef die hertoghe daer
tot opten derden dach daer naer
van daer tooch hi segghic di
voor berghen int heer te nymy
dat hi daer hadde ghelaten voor tstat
daer bleef hi ligghende tot dat
vrouwe jacob alsoe ic vernam
uter stat van berghen quam
in den handen verstaet den sen
van den ghedeputeerden
shertoghen van bourgoghen dits waer
doen si quam int heer aldaer
van brabant hoort hier vreemt gheveerte
wert si tot haers selfs begheerte
ierstwerf bracht in goeder trouwe
bi inghelbrecht greve te nassouwe
ende bi heere heinrijc segghic di
van der leck ende dien bat si
met weenenden ooghen ontfermelijc
dat si aen den hertoghe rijc
van brabant wouden verwerven dat
dat si mochte bliven in enegher stat
oft eneghen slote aen eneghen cant
binnen den lande van brabant
daer den hertoghe door sijn houde
alder best ghelieven soude
sonder in handen te comene siet
shertoghen van bourgognen iet
maer dat en mocht haer niet gescien
alsoe wert si cort na dien
van shertoghen vrienden ongheduert
van bourgognen te ghent ghevuert
om daer te blivene dat es waer
ende haren staet te houdene daer
na begrijp des tractaets voorscreven
daer es si langhen tijt ghebleven
maer ten lesten es si hoort mi verclaren
heimelijc van daer ontvaren
ende quam in hollant met corten woorden
als u hier na vercleert sal worden
na dat vrouwe jacob vore gheruert
aldus te ghent was ghevuert
dede hertoghe jan van brabant
bi heere inghelbrechte tehant
van edinghen die hem was ghetrouwe
ende bi den joncheere van montjouwe
die possessie nemen van sijnre stat
van berghen die welke dat
van den inghesetenen wiselike
ontfinghen eede behoorlike
na betame van ghetrouwicheiden
ende ooc van ghehoorsaemheiden
tot behoef haers heeren wide becant
des hertoghen jans van brabant
na dit es hertoghe jan vermoghen
in brabant met sinen heere ghetoghen
ende want vrou jacoppen moeder vorscreven
jeghen hertoghe janne rebel es bleven
dede die hertoghe beslaen sonder cesseren
tsijnre taflen behoef ende aresteeren
al haer goede ende duwaerie die de vrouwe
hadde in den lande van henegouwe
ende in hollant ooc voortane
ende hi maecte heere janne
van lutzenborch sinen neve ghemeit
gouverneur van den lande voorseit
ende voort oordeneerde hi
vier commissarise dat segghic di
heere peetren van lutzenborch met senne
greve van conversant ende van brienne
ende den joncheere van montjouwe
met twee andere ghetrouwe
die de hertoghe van bourgongien doe
ooc ghenuemt heeft daer toe
om van den besculdichden aldaer
informatie te nemene claer
ende correctie te doene in alder mate
na uutwisen van den tractate
want bi den governeur dat wet
ende den commissarisen met
bi der informatien die si ontfinghen
besculdichs worden vonden der dinghen
de heere van haverets sonder si
ende die heere van lingy
heer willem ende heer pinckaert
van heremeis si u verclaert
lardenoys de donstene dat vernem
soe worden si ende elc van hen
rechtvoort ghevanghen sonder verdraghen
ende haer goede in henegouwe beslaghen
tot shertoghen behoef si u bekant
ende de goede die eeneghe in brabant
ligghende hadden si u vercleert
waren langhe te voren gheconfiskeert
ende bekeert tot shertoghen tafle voorscreven
som vercocht ende wech ghegheven
hier na int voorseide iaer
xiiiic xxv dats waer
in julio den sevensten dach
soe screven doe ic u ghewach
die voorseide greve van conversant
ende montjouwe si u bekant
te berghen sijnde dits ware leere
den hertoghe van brabant haren heere
dat daer waer comen hen lieden bi
een inghelsman die seide dat hi
uut inghelant ghebannen ware dats claer
die hadde hen gheseght voor waer
ende op sijn hoot si u vercleert
dat dengelsce hadden gheconsenteert
den hertoghe van gloucestere juist
een bede van achthondert duist
saluyte dit was claer waerhede
ende xx duist mans daer mede
sijn scande te wrekene ende verdriet
die hem in henegouwe was ghesciet
daer dinghelsce af hadden int ghemeine
meer onghenuechten groot ende cleine
dan om eenegher zaken hoordic verclaren
die hem gheviel in hondert iaren
voort screven si dat dinghelsce man die dinc
hem hadde gheseght dat die coninc
van scotlant hadde ghesekert daer
ende cortelinghe trouwen soude daer naer
des hertoghen nichte dus sout ghescien
van gloucestere ende dat mids dien
dat die coninc van scotlant dit onthoude
hem tsinen oorloghe sinden soude
viiim mans ende derghelike
soude hi hebben zekerlike
acht duisent lersce hoort mi verclaren
ende dinghelsce die onlancs comen waren
in vrankerike laghen in normandien
ende dat si sonder eenich vermien
comen souden met moede hooghe
ter stont bi den hertoghe
van gloucestere als si int clare
vernamen dat hi comen ware
op dese side der zee sonder ontbeeren
deser ghelike tidinghen oft meeren
hadden die heeren hoordic bedieden
ooc vernomen van andren lieden
die te caleis laghen sonder si
ende daer omme screven si
dese zaken met snellen keere
den hertoghe van brabant haren heere
dat hi hem daer op mocht aviseeren
ende raet tot sijnre meester eeren
daer op nemen in corter tijt
ten meesten oorbore ende profijt
ende als die hertoghe lofsam
dese meere hoorde ende vernam
dede hi die palen sonder sparen
sijns lants van henegouwe bewaren
ende steden ende slote ernstelike
besetten herde wiselike
ende bereetscap maken sonder verbeit
om den hertoghe van gloucestre voorseit
oft hi over te comene waer bedacht
te wederstane met sijnre macht
ooc sant die hertoghe onvertoghen
aen van bourgognen sinen neve vermoghen
ende becondichde hem met ondersceit
alle die niemeere voorseit
ende bat hem voort si u bekant
om succoers ende bistant
twelc van bourgognen die hertoghe rijc
hem consenteerde willichlijc
met goeder herten uut rechter trouwe
als hem dies noot ghebeuren soude
want nu van brabant die hertoghe rijc
vernomen hadde dus claerlijc
dat die van gloucestre hadde in achte
over te comene met crachte
ende hem ende sinen lande
scade te doene ende scande
soe sach hi ane met wijsheiden
dat hi sijn lande ende heerlicheiden
die hi van gods gracien weghen
van sijns selfs ende ooc hadde ghecreghen
van huwelike te dier tijt
in sinen persoon des seker sijt
niet wel bedriven dits ware oorconde
noch alle gheregheren en conde
ende bedacht mids desen in sinen sen
ende om andere zekere redenen
hem daer toe beruerende claer
tregement der lande dits waer
van hollant ende van zeelant
te bevelene ende te settene in hant
sinen neve van bourgongien
die doch der lande meer ende men
van hollant zeelant alst soe quame
recht oor ware ende erfghename
oft ghebeurde dit versinne
dat vrou jacop sijn ghesellinne
aflivich worde in dier maten
sonder wetteghe gheboorte te laten
hier op heeft men in goeder mate
sprake ghehouden ende tractate
daer op worden brieve ende menuten
beworpen ende om die zaken te sluten
wert een dachvaert tier stonde
daer af ghehouden te dendermonde
tot welker dachvaert soe wi vernamen
die ghedeputeerde quamen
der state van brabant die meer noch min
consenteren en wilden daer in
het en ware dat die brieve ghemodereert
redelijc worden ghereformeert
mids dat si bevonden claer
dat voorseide lant niet en waer
van brabant in dien brieven certein
wel besorcht als van hoesdein
ende sinte gheertrudenberghe daer toe
ende meer andere poente doe
ende hoe wel dat hertoghe jan
van brabant bi rade hout u daer an
sijns brueder des greven segghic di
van saint pol ende van lyney
des hertoghen van cleve si u becant
ende des greven van conversant
heeren jans van lutzenborch dat wet
sijnre neven ende meer ander met
grooter heeren ende maghe
die metten hertoghe te dien daghe
ende metten greve hoort mi verclaren
alle ieghenwoordich waren
van den brieven als si sijt seker das
beworpen waren te vreden was
ende men den ghedeputeerden
van den staten van brabant meer ende men
vele onderwijs dede daer van
soe en wouden si gheensins nochtan
consenteren daer in in gheenre maten
si en hadden ierst bi den staten
onthaelt daer si af waren ghesonden
seghelere van brabant was tien stonden
meester cornelijs proper sekerlike
proost der kerken van camerike
die en woude die voorseide brieve dare
niet bezeghelen het en ware
dat die drie state vore vercleert
van brabant hadden gheconsenteert
soe en wert die zake op tregement
tot dier dachvaert niet gheent
maer op die zaken vore verclaert
wert een andere dachvaert
in der stat van mechelen ghehouden
die state van brabant noch en wouden
daer in engheensins consenteren
sonder haer consent ende begheeren
soe en woude die proost wats ghesciet
van camerike die brieve niet
beseghelen hoort mi verclaren
die daer op beworpen waren
ende mids dien dede men sonder beide
te mechelen alsoe men seide
eenen nuwen zeghel steken dats waer
daer met soe worden die brieve daer
van den regemente bezeghelt tehant
van hollant ende van zeelant
bi wille bevele ende wetentheit
shertoghen jans van brabant voorseit
int iaer ons heeren dat es waer
xiiiic xxv openbaer
in die maent doe ic ghewach
van julio den neghentienden dach
na desen es vrouwe jacoba
uter stat van ghent cort daer na
heimelijc ghetoghen si u bekant
al tot scoonhoven in hollant
ende daer sijude met subtilicheden
heeft si someghe edele ende steden
van den lande ghetoghen aen hare
als in inghelant quam die mare
heeft die hertoghe ongheloghen
van gloucestre rechtvoort vertoghen
sijn opset soe ict hebbe vernomen
om weder in henegouwe te comen
ende den heere van filwater ic seker ben
met vele volcs van wapenen
te scepe ghesonden si u bekant
om bi vrouwe jacoppen in hollant
te treckene ende om aldaer
te makene oorloghe swaer
metten vrienden verstaet den sen
der selver vrouwen jacoppen
in desen selven tide dits waer
soe gheboeret nu hoort hier naer
dat die hertoghe wide bekent
van bourgognen als regent
in hollant ghetoghen was met gheere
ende hi daer sijnde quam die meere
dat die heere van filwater certein
als lieutenant ende capitein
van gloucestre des hertoghen
met volke van wapenen vermoghen
uut inghelant comen ware al ree
ende ware comen tot zierixzee
ende meininghe hebbende ende sen
te treckene bi vrouwe jacoppen
om met hare in den lande tehant
jeghen den hertoghe van brabant
ende sinen ghehoorsamen ondersaten
oorloghe te makene in alder maten
als van bourgognen die hertoghe lofsam
dese niemeere aldus vernam
heeft hi hem bereit tehant
ende van weghen sijns neven van brabant
doen bevelen ghebieden ongheent
dat men hem volghde als regent
om te wederstane dingelsce conroot
daer es hi met enen hoope groot
van volke soe van sijns selfs weghen
soe metten hollanders ghetoghen ieghen
die inghelsce die doen sonder sparen
tot brouwershavene comen waren
in zeelant ende als die heere lofsam
van bourgognen aldaer quam
sonden dinghelsce tot hem wilt weten
enen herault gloucestere gheheeten
die hem seide int openbare
oft hem gheliefde met hem dare
te vechtene op eenich plein
van filwater die heere haer capitein
soude hem verleenen plaetse ende eerde
opt welke die hertoghe ter veerde
sant sinen herault in lieghe u niet
die bourgognen bi namen hiet
toten voorseiden van filwater ghereit
ende deden antwerden met moedicheit
van sinen weghen verstaet tbediet
datten selven van filwater niet
en behoorde te dien tiden
hem plaetse te offeren om striden
ende datti mechtich ware ghenoech
om plaetse te nemene na sijn ghevoech
ende hem te slane als hi woude
als hem dat ghenueghen soude
ende daer na es met vroomicheit
die hertoghe van bourgognen voorseit
metten sinen buten scepe ghetreden
ende eer die tweedeel waren leden
van sinen volke hebbic vernomen
uten scepe ende te lande comen
soe waren dinghelsce ghebatelliert
ende quamen den hertoghe ongheviert
vroomelijc int ghemoet ghetreden
doen wart daer alte zeere ghestreden
ende zunderlinghe ghevochten op dien dach
ende die hertoghe soe hi altoos plach
was daer een leeu ende niet een man
in sijns selfs persoon nochtan
wert hi in der porssen certein
seere verlast maer heer van villein
een vroom riddere sterc ende voorbaer
maecte den hertoghe plaetse aldaer
ende dede daer in dier selver uren
vele inghelsce die doot besuren
die hertoghe met corten woorden tier tijt
behielt velt ende wan den strijt
van hertoghen jans weghen in dier noot
en bleef nieman van namen doot
dan heer andries van velly
een vroom ridder ende goet was hi
maer van der wederpartien conroot
bleven alle die capiteine doot
ende alle die meeste min ende meere
sanders van hamstee die heere
die den inghelscen sijt seker das
aldaer te helpen comen was
met iim oft daer omtrent
zeelanders dat si u bekent
die wert ghevanghen daer ter stede
ende omtrent iic inghelsce mede
ende daer bleven in der porssen groot
omtrent iiim inghelsce doot
ende die herauden te dien tiden
die waren van der inghelscer siden
seiden den hertoghe al bloot
dat dinghelsce die daer laghen doot
uut waren ghesocht hoordic bedieden
voor die bloeme van vroomen lieden
van den artsiers ende volke bekant
van wapenen uit inghelant
in zeelant ghesciede dese strijt
te brouwershavene seker sijt
xiiiic xxv doe ic ghewach
in januario den xiiin dach
int selve iaer dat segghic di
xxvii der maent januarij
soe wert in den hove van roome
bi den tween cardinaels nu goome
te wetene verstaet den sen
van ursine ende van venegien
die rechteren waren dits waer dinc
van der zaken die tusscen den hertoghe hinc
van brabant ende vrouwe jacoppen
hertoghinne van beieren
grevinne van henegouwe bekant
van hollant ende van zeelant
bi rade goetdunckene soe ic ghewaghe
ende bi ghemeinen overdraghe
der andere cardinale dits waer beken
auditore ende gloriose meestren
van rechte notabele ende eerbaer
met eenen vonnesse ghewesen claer
dat vrouwe jacob daer wi af seiden
onbehoorlijc waer ghesceiden
van der gheselscap si u bekant
hertoghen jans van brabant
ende hoe wel dat si mids desen
den hertoghe billies soude wesen
na recht weder gherestitueert
ordineerden die heeren vore vercleert
om seker redelike saken doe
hen beruerende daer toe
dat si nu verstaet mijn lesse
toten uterleken vonnesse
van der zaken principale
tot haren coste eerlijc ende wale
soude werden ghehouden ende verwaert
bi den hertoghe si u verclaert
van savoyen den wisen man
die den voorseiden hertoghe jan
van brabant dat der ic u liden
ende hare ter ander ziden
van maechscape ten derden doe ic u cont
ende van swagherscape ten tweesten grade bestont
ende als dit voorseide vonnesse
quam te shertoghen kinnesse
van gloucestere si u gheleert
heeft hi sijn herte afghekeert
sijn ghedachte ende sijn sinnen
van der voorseider hertoghinnen
ende heeft in ingelant cort daer naer
een ander vrouwe ghetrout aldaer
ende als van brabant die hertoghe goet
tvonnesse wiste ende verstoet
twelke vercleerde volcomelike
dat vrouwe jacob onbehoorlike
ghesceeden ware uit sijnre plecht
ende dat si hem billics na recht
gherestitueert soude sijn ende niement el
was hi te vreden alte wel
in der conscientien sijn
maer vrou jacob verstaet den fijn
en begheerde in shertoghen wats ghesciet
van savoyen handen te comen niet
ende hadde liever hebbic vernomen
weder in shertoghen handen ghecomen
van brabant wat dat haers ghesciet
maer die hertoghe begheerdes niet
segghende dat hi tvonnesse der heeren
achtervolghen woude ende eeren
soe es die vrouwe jacob voorscreven
te schoonhoven in hollant bleven
binnen den voorseiden iare
van xxv cort hier nare
rees een twist een groot debat
tusscen van antwerpen die stat
ende janne van glimes neemt des goom
ende sijn stat van berghen opten zoom
daer af in den lande soe wi vernamen
vele dachvaerden ende onleden quamen
ende dese stoot daer wi af lesen
es in deser vueghen gheresen
het gheviel in den selven iare
omtrent sinte mertensmesse hoorter nare
in de berghen merct in lieghe u niet
quam een die jan de luutsleghere hiet
die een ingheseten poortere was
van antwerpen sijt seker das
ende die cochte te berghen sniemen
tesscen lakene ende spanriemen
die hi met valscen ghelde quaet
betaelde ende metter verscer daet
wert hi ghevanghen sonder cesseren
ende metten dieneeren des heeren
wert hi daer na cortelike
ghepijnt ghearbeit swaerlike
ende daer na quamen soe ic bediede
van antwerpen goede coopliede
ende presenteerden te verborghen ghereit
janne den luutsleghere voorseit
voor dusent noble met corten woorde
te rechte te bringhene daer hi behoorde
des en mocht hen ghescien meer noch men
daer na screef die stat van antwerpen
aen den drossate van berghen ende ooc mede
aen den scouthet van der stede
dat dinghesetene poortere dats waer
van antwerpen behoorde claer
van live van goede openbare
tantwerpen voor die vierscare
ende nerghens el te rechte tstane
binnen den mercgreefscape voortane
overmids dien versueken daer bi
ende van rechts weghen dat si
haren voorseiden poortere ontslaen souden
ende oft si hem iet optien wouden
quamen tantwerpen hen soude van dien
onvertoghen goet recht ghescien
twelc die drossate wats ghesciet
noch die scouthet en daden niet
maer hielden den portere ghevanghen daer
dan heeft die stat van antwerpen dats waer
den drossate ende scouthet vore vercleert
van berghen daer omme ghecorrigeert
boven welke correctie neemt goom
die heere van berghen opten zoom
dien selven ghebannenen hielt na dat
openbaerlijc binnen sijnre stat
gaende verkeerende blikelike
ende binnen sinen lande desghelike
die van antwerpen meinden soe mi docht
dat hi des niet doen en mocht
segghende dat die correctien
over tmercgreefscap meer ende men
sloeghen alomme harentare
ende tstat en lant van berghen ware
van den mercgreefscape een let dats claer
daer tstat van antwerpen thoot af waer
hier op antwerde met ondersceide
die heere van berghen ende seide
dat die stat van berghen ende tlant
ware gheleghen in brabant
ende daer met verbonden ghemeene
ende dat hi die hielde te leene
van den hertoghe van brabant wilt verstaen
alsoe sijn voorderen hadden ghedaen
heeren van berghen meer no men
met meer anderen redenen
die elc der partien vore vercleert
daer op hebben gheallegheert
desen voorghenoemden stoot
es ghewassen ende worden groot
die van antwerpen met desen gheworre
hebben den bastaert van berghen hectorre
ende meer andere manne goet
gherasteert des sijt vroet
ende desghelijc hielt meer no men
die heere van berghen op antwerpen
soe dat ten utersten met ondersceit
bi elken van den partien voorseit
die zake wert bracht si u bekant
bi hertoghe janne van brabant
harer beider heere ende prince dits waer
die heeft den partien versocht aldaer
dat si van haren ghescillen voorseit
hen keeren wouden tsiere heerlicheit
ende submitteren dit vernem
ten goedunken ende ordinantien van hem
ende van den drien staten tehant
van sinen lande van brabant
daer af die van antwerpen segghic di
hen ontsculdichden segghende dat si
van haren rechte in gheenre vouden
die si ghesworen hadden te houden
engheensins te bliven en dochten
noch hen submitteren en mochten
daer af die hertoghe nu hoort
te vreden was ende versocht voort
beide den partien dit vernem
dat si van haren ghescillen voor hem
als voor haren prince ende heere
met haren betoone verstaet die leere
jeghen malcandren dit onthoude
te rechte quamen ende hi soude
elcs redene ghehoort int allen maten
bi rade van sinen drien staten
behoorlijc ordineeren op dat
dat hebben die van antwerpen die stat
wederseit te doene met corten spraken
segghende dat si van zaken
die blootelijc der stat aenghinghen
niet sculdich en waren van dien dinghen
noch en mochten haer privilegien
costumen herbringhenen meer noch men
noch rechten iegherincs ghemeene
toonen dan binnen der stat alleene
van antwerpen wats ghesciet
hier inne en was die hertoghe niet
van dien van antwerpen dats waer
te vreden meinende dat si claer
voor hem als haren prince ende heere
comen souden te rechte in allen keere
daert hem gheliefde si u bekant
binnen sinen lande van brabant
die van antwerpen hier na cortelike
versochten haren scouthet ernstelike
opten heere van berghen verstaet den fijn
pandinghe te doene ende sijn
omtrent twee dusent sterc vermoghen
metten scouthet uitghetoghen
ghewapenderhant onverholen
int lant van berghen daer si een molen
nederworpen met harer roten
ende hebben die huse opghestoten
die liede ghesekert ghevanghen na das
om twelke meer die hertoghe was
verbolghen dan vore sonder waen
soe dat hi haer goede dede beslaen
ende die buten quamen sonder cesseren
dede hi vanghen ende rasteren
hi verboot dat men hen door sijn houde
gheenerhande goet toe vueren en soude
nu hebben van brabant die goede stede
met grooten coste ende moyten mede
bruederlijc ghearbeit in dien dinghen
om die van antwerpen te bringhen
ter gonsten van den hertoghe vri
haren heere alsoe dat si
die zake bededinghden ten utersten dat
van antwerpen die voorseide stat
haer ghedeputeerde raetsliede
teenen ghesetten daghe soe ic bediede
sinden souden te bruessele dats waer
ende den hertoghe haren heere al daer
in der ieghenwoordicheit
van sinen drien staten vorseit
opdoen toonen ende bringhen bi
dat poent van haren rechte dat si
haer privilegien costumen te waren
herbringhen rechten niet sculdich en waren
te toonen buten harer stat
ende na alle tgone dat
si daer af bi ghebringhen conden
souden si voort hoort mi vermonden
jeghen den heere van berghen daer naer
te rechte comen voor den hertoghe daer
dat behoorlijc soude wesen
ende achtervolghende desen
hebben die van antwerpen dat
van den voorseiden poente binnen der stat
van bruessele voor den hertoghe gheacht
ende sinen drien staten bi bracht
ende tghene ghetoont dat seggic di
dat si daer af hadden ende dat si
meinden dat hen mocht dienen sijts vroet
hier na heeft die hertoghe goet
ter beden van den drien staten voorseit
gheconsenteert met guetlicheit
dat die zaken daer wi af scriven
tusscen hem staende souden bliven
ende die van antwerpen voorseit
behoudelijc hem siere heerlicheit
ende ooc der selver stat
haren rechten ende dat
men ierst voortvaren soude te male
op die zake principale
tusscen die van antwerpen sonder sneven
enten heere van berghen voorscreven
in der manieren verclaert hier bi
dats te wetene dat si
voor des hertoghen heerlicheit
ende den drien staten voorseit
daert gheliefde den hertoghe vaillant
binnen sinen lande van brabant
comen souden hoort mi ghewaghen
tot vueghliken beteekenden daghen
om aensprake verantwerden redene besceit
op te doene van den ghescille voorseit
ende al tghene dat si wouden
daer toe segghen dat si dat souden
in ghescrifte overgheven
ende oft die selve partien voorscreven
enich betoon doen wouden hoort den sen
met privilegien carthen registren
met brieven ocht met ghetughenessen
soe soude die hertoghe sonder messen
uut sinen rade vroede ende wise
ende die state haer commissarise
senden in elke van den steden
om tvoorseide betoon met wijsheden
met brieven privilegien alst mocht gheboren
voort conde ende waerheit te verhooren
ende anders hen claerlike
te informeren volcomelike
opter partien cost sijt seker des
daer dat gheboert ende soe wes
voor die commissarise voorghelesen
ghetoont oft bi bracht soude wesen
dat souden si bescreven ende niet el
onder haer zeghele besloten wel
overbringhen den hertoghe tehande
ende den drien staten van den lande
om daer op bi hem met goeder stade
gheordeneert te wordene met ripen rade
alsoe dat na allet gheboren
van rechts weghen soude behooren
om welke ordinanancie die ic vermane
ende overdraghe na te gane
hebben die van antwerpen tien tiden
ende die heere van berghen ter ander siden
hare ghebreke clachten sonder begheven
ende eisscen al overghegheven
ende weder daer op gheantwert al
met ghescrifte groot ende smal
ende ten utersten bi onderwise
hebben si hem als die wise
bi rade van vrienden tien tiden
ghesubmitteert in beiden ziden
van alle den ghescille voorseit
ende verbonden te houden met sekerheit
tghene dat daer af si u bekant
die heere van edinghen greve van conversant
ende die ioncheere van montjouwe desghelijc
uutspreken souden samentlijc
om te bevellene desen twist
ende al sonder arghelist
elken van den partien behouden daer in
haren rechten meer ende min
tghene dat deze segghers sijts ghewes
hier af ordeneerden dat en es
niet ghebracht tot mijnre conden
maer ghemeinlijc seide men tien stonden
dat die hertoghe sekerlijc
van der siden van antwerpen grootelijc
daer af ghedient wert tsinen wille
ende hoe wel dat dese ghescille
porden in den iare dat segghic di
van xxv soe bleven si
nochtan hanghende met woorden clare
tot omtrent den inde van den iare
van xxvi ic seker ben
eer die voorseide partien hen
daer af submitteerden sijts ghewes
ghelijc als dat voorscreven es
hertoghe jan die edel heere
minde die heileghe kerke zeere
ende die clergie sonderlinghe
ende bedachte sijn lant gheringhe
te versiene erfelike
van enen juweele ontsterfelike
dat es te wetene onverholen
van eenre gheprivilegieerder scolen
daer sijn ondersaten hoort mi tellen
ende ander haer kindere mochten stellen
om conste ende wijsheit der ic wel lien
te leerene die si te dien tien
buten sinen lande elderswaer
soeken moesten hier ende daer
ende dese scole ic segghe u dat
haddi meininghe in der stat
van bruessele te legghene ende dede
des spreken met eeneghen van der stede
die daer toe niet gheneight en waren
noch en rieden hoordic verclaren
segghende dat die studente in hindere
violeren souden der liede kindere
ende dat dan risen mochte in der stat
onraet ghescille ende debat
hier na die hertoghe spreken dede
met eeneghen van lovene der stede
die daer toe vielen gheheellijc
ende hebben den hertoghe oetmoedelijc
daer om ghebeden met ernsticheit
alsoe heeft die hertoghe voorseit
ghescreven ende aen den paus ghesonden
merten den vijfsten die tien stonden
ter beden van den hertoghe goet
een ghemeine studium sijts vroet
ende scole gheprivilegieert
van allen consten gheordineert
ende gheset heeft in ewicheit
sonder alleene in der godheit
int stat van lovene van dien termine
voortane ewelijc te sine
ende heeft daertoe sonder sneven
privilegien verleent ghegheven
cancelliers conservatoers ooc met
gheordineert ende gheset
alst blijct bi den bullen wel gheraect
int hof van rome daer op ghemaect
in den iare ons heeren dits openbaer
veertien hondert ende xxv iaer
neghen daghe in decembri
daer na heeft die hertoghe vri
notable doctore onghelet
ontboden ende meesters met
van allen consten sonder beiden
van der godheit alleene uutghesceiden
ende bi sijnre stat na sijn begheeren
van lovene doen stipendieeren
die haer ierste lesse ic seker ben
in harer consten elc van hen
ter eeren gods soe wi oorconden
ierst aenhieven ende begonden
opten iersten dach dat segghic di
der maent van novembri
in den iare ons heeren segghic u claer
xiiiic sessentwintigh iaer
int selve iaer int beghin van meie
ontlaste die hertoghe met besceie
sinen neve heer janne van lutzenborch
van governoerscape ende besorch
slants van henegouwe doe ic ghewach
daer na opten neghentiensten dach
der maent van julio ongheloghen
soude tot groenendale hebben ghetoghen
meester cornelijs proper sijt seker das
proost van camerike die was
seghelere van brabant doe
ende opten weghe quamen hem toe
een deel ghewapende ghereden
diene omringhden met nidicheden
daer hi reet simpel ende slecht
want hi en hadde maer eenen knecht
daer vuerden sine sonder verdraghen
ewech door bossce ende haghen
in al deser drueffenessen
die hi leet in der vanghenessen
hadde hi si u bekant
over hem den zeghel van brabant
die hi alsoe suptilike
bewaerde ende alsoe wiselike
dat die ghene wilt mi verstaen
diene in handen hadden ende ghevaen
dien niet en ghecreghen dat versint
noch daer af en wisten twint
ten utersten dat si u vercleert
wert hi ghescat ende gheransonneert
hier na opten sesten dach
der maent septembris doe ic ghewach
tooch hertoghe jan ic seker bin
van bruessele tot zenneke in
daer bleef hi drie daghe onghewaent
opten tienden dach der selver maent
tooch hi tot berghen in henegouwe
dat was tierste in goeder trouwe
dat hi te berghen binnen quam
sint dier tijt soe ic vernam
dat si met wederspennicheit
metten hertoghe van gloucestre voorseit
rebelleerden ieghen den hertoghe jan
daer na es hi die edel man
van berghen tot sinte gheleins ghetoghen
daer bleef hi dats ongheloghen
tot dat hi van daer wilt mi versinnen
weder quam te bruessele binnen
sevene in octobri dat es waer
int selve voorseide ons heeren iaer
vrouwe jacob lach te deser tijt
te schoonhoven in hollant des seker sijt
ende hadde ooc in haren behoude
ghecreghen die stat van der goude
in dien steden hielt si als die fiere
volc van wapenen ende soudeniere
daer si met scadichde ende dede pant
den anderen steden van hollant
die haer waren onghehoorsam
van sevenberghen soe ic vernam
die heere die hielt meer ende men
partie met vrouwe jacoppen
ende dede vele scadelijcheden
den cooplieden van anderen steden
uut sevenberghen sijnre stat
die op twater verkeerden alsoe dat
die hertoghe van bourgognen dat versent
dien die hertoghe van brabant tregement
van hollant ende van zeelant
bevolen hadde als coene wigant
met grooter macht zeere vermoghen
voor sevenberghen es ghetoghen
ende beleit te watere sonder sparen
soe dat die van binnen besloten waren
ende na dat hi daer vore des seker sijt
gheleghen hadde eenen langhen tijt
wert daer een respijt ghededinght naer
om sprake te houdene ende aldaer
sant van bourgognen die heere
den joncheere van gaesbeke ende meere
andere groote heeren ic segghe u dat
binnen sevenberghen der stat
om te dedinghen met wisen keere
die boden van sevenberghen den heere
een groote somme van ghelde dats waer
datti hadde willen gheloven daer
in den oorloghe verstaet den sen
tusscen den hertoghe ende vrouwe jacoppen
stille te stane sonder tien tiden
hem des te bewindene teenegher ziden
ten ware dat men striden soude
oft dat ghebeurde waer hi dan woude
soude hi moghen striden in trouwen
metten hertoghe oft metter vrouwen
die hertoghe van gaesbeke riet den heere
van sevenberghen herde zeere
sinen neve in rechter trouwe
dat hi dat alsoe doen wouwe
vele onderwijs dede hi hem doe
om hem te bringhene daer toe
maer wat men hem seide oft riet
hi en woude tractaet aenverden niet
dus es die dedinghe aldaer
ghesceiden ende tbestant daer naer
es verstreken ende uutghegaen
daer na dede die hertoghe saen
die stat al omme na behooren
vaster belegghen dan te voren
ende als dat saghen die van binnen
ende hen quam in haer bekinnen
die offere die ghi vore hebt verstaen
die de hertoghe hadde ghedaen
die haer heere nam in onweerden
ende met en hadde willen aenveerden
soe hebben se daer na eer iet lanc
jeghen haers heeren wille ende danc
die niet en conde ghekeeren dat
van sevenberghen die voorseide stat
op ghegheven in die hant
van bourgognen den heere vaillant
ende die heere van sevenberghen claer
wertter uut verdreven daer
ende es voortane alsoe ghi hoort
een arm ridder bleven voort
dit ghesciede int selve iaer
van sessentwinteghen dats waer
hier boven daer wi in goeder mate
bescreven hebben van den tractate
te douway ghemaect in der stat
hebben wi wel verclaert hoe dat
vrou jacoppen moeder die hertoghinne
hertoghen jans moye dit versinne
na tselve tractaet in rebellicheit
bleef ieghen hertoghe janne voorseit
ende dalti daer omme als die vroede
haer duwarie ende haer goede
in henegouwe ende in hollant
dede beslaen aen elken cant
ende tsier tafelen legghen sijts vroet
ende die heeft die hertoghe goet
in sinen handen behouden mids das
dies doude vrouwe qualijc was
van herten te vreden dat es claer
na desen te wetene int selve iaer
sessentwintich opten vridach
die ses daghe in decembri lach
jaeghde op zonie die hertoghe coene
soe hi ghewoonlijc was te doene
ende dede in dier selver uren
den das graven bi der vueren
daer wert ghevanghen wilt mi hooren
jan chevalier die was gheboren
van massels in den lande van aet
die daer ghevolght was dat verstaet
den hertoghe met eenen anderen knecht
die peeterken hiet die te recht
ontliep ende maecte hem van daer
jan chevalier wert cort daer naer
te bruessele bracht dits waer bediet
ende daer wert hem in lieghe u niet
des maendaeghs ghevraeght sonder verdrach
in decembri den sestienden dach
waer omme hi den hertoghe daer
op zonie dus ghevolght was naer
ende wien daer sant men vraeghden das
wie dat sijn gheselle was
die met hem quam ende dien
men soe haestelijc sach ontvlien
daer op dat hi antwerde saen
dat hi was in den strijt ghevaen
van brouwershavene in zeelant
van eenen riddere vroom ende vaillant
heere janne vileyn nu hoort dat
heere van stertbeke diene hadde ghescat
op twee hondert cronen sonder sneven
ende die hadde hem dach ghegheven
van sinen rantsoene sonder si
tghelt te halene daer omme hi
sijn erve vercochte si u vercleert
maer tghelt was gherasteert
daer omme haddi gheweest op trouwe
bi den baillu van henegouwe
maer wat hi hadde ghedaen in desen
sijn ghelt en mocht niet ontslaghen wesen
daer omme was hi ghevolght naer
den hertoghe hopende dat hi daer
vinden soude na sijn begheeren
heere janne van der meeren
bi den hertoghe dien hi voordien
te steertbeke dicwile hadde ghesien
doen hi ghevanghen sat tier steden
dien soe soudi hebben ghebeden
dat hi hem aen den hertoghe rijc
hadde willen helpen trouwelijc
dat sijn ghelt daer wi af lesen
hadde moghen ontslaghen wesen
om sijn rantsoen ghenoemt hier voren
te betalene na behooren
als van den knecht nu hoort na mi
die ontloopen was seide hi
dat hine opten weghe vant
ende dat hi peeterken was ghenant
uten lande van limborch ter waerheden
gheboren ende hi hadden ghebeden
met hem te comene tier stonde
om dat hi die sprake conde
van den lande ende over al
die weghe wiste groot ende smal
hier op wert hem gheseit ter stont
dat hi wel wiste ende hem was cont
dat hi des hertoghen viant was
ende dat al sijn goet mids das
verboort ware ende gheconfiskeert
hoe mocht hi dan soe cloec gheveert
hebben ende sijn van moede soe hooghe
te comene bi den hertoghe
op tbosch daer hi jaeghde verstaet tbediet
het en ware doch ghelooflijc niet
hi en quam om ander zaken daer
ende doen wert hi cort daer naer
op die banc ghebonden men seide hem houde
dat hi die waerheit segghen soude
ende daer soe bat hi tehande
dat men hem loste uten bande
hi soude die waerheit openbaer
ende van grooten stucken segghen daer
doen hi uten banden was ghevrijt
seide hi dat hi langhen tijt
te steertbeke ghevanghen lach
ten utersten ghecreech hi dach
doen tooch hi te keynoot sonder vieren
bi der ouder vrouwen der duagieren
die seide hem sijt seker das
daer lambrecht van bingh bi was
dat hi soude trecken in brabant
ende vernemen alle tghestant
hoe die hertoghe hoerter naer
ute te treckene plaghe daer
om te jaghene des sijt vroet
soe te peerde soe te voet
ghewapent nu leght hier op merc
oft onghewapent ende hoe sterc
wes hi hier af vernemen soude
dat hi dat weten laten woude
bi peeterken den knecht voorscreven
ende hi soude hebben ghebleven
te steertbeke na dit bedrijf
bi heeren jans vileyns wijf
des dijnsdaeghs nu hoort na mi
seventiene in decembri
voor middaghe omtrint tien uren
wert den voorseiden daer wi af rueren
janne chevalier ghevraeght tier stonden
sonder arbeit oft pine onghebonden
oft hi bleve bi dien woorde
dat men sdaeghs te voren van hem hoorde
ende dat hi die waerheit wats ghesciet
segghen soude ende anders niet
doen antwerde hi tehant
dat doude vrouwe van hollant
bi lambeert van binch al bloot
hem bi haer te comene ontboot
ende beval hem in brabant ghereet
te treckene alst voorscreven steet
ende dat die voorseide lambeert daer bi
hem daer na seide ooc dat si
den hertoghe wel souden al bloot
vanghen ende bringhen te keynoot
als si tghestant wisten claer
ende dat si souden comen daer
te peerde ende te voet in deser maniere
deen na den anderen viere ende viere
van namen tot wavere onghelet
ende vergaderen na topset
dat si souden maken als dan
ende als si den hertoghe jan
ghevanghen hadden soe ghi hoort rueren
souden sine te keynoot vueren
ende seide voort dat al bloot
doen waren binnen keynoot
omtrent hondert des sijt vroet
ende lxxx ghesellen te voet
ende vijftich te peerde al soudeniere
die stat te verwaerne als die fiere
voort seide hi noch ende dede bekant
dat otte van der motten eenen halsbant
hadde die welke halsbant was
in inghelant ghemaect sijt seker das
ende men hadde hoort mi vermonden
weder in inghelant ghesonden
om noch eenen anderen tot dien
te doen makene maer wien
men die halsbande wats ghesciet
aen doen soude en wiste hi niet
ende seide dat peeterken voorwaer
die met hem comen was al daer
met otten van der motten woonde bloot
oft metten proost van keynoot
des selfs dijnsdaeghs daer wi af rueren
na der noenen omtrint iiii uren
in presentien der raetsliede hoort den sen
des hertoghen van bourgongien
wert janne chevalier voorseit
onghebonden ende sonder arbeit
ghevraeght oft hi bi dien woorde
bleve dat men hem segghen hoorde
des morgens ende hi sonder falen
dat segghen soude ende verhalen
ende die waerheit segghen al
doen vertooch hi groot ende smal
die zaken claerliker wilt verstaen
dan hi te voren hadde ghedaen
ende esser gheheellijc bi bleven
alsoe si boven staen ghescreven
ende seide voort met woorden snel
dat doude vrouwe hem dit bevel
op sinte andries dach hadde ghedaen
des avonts als zi soude dwaen
om te soppeerne ende daer
en was niement bi noch naer
dan lambeert van bingh voorseit
welke lambeert hem hadde gheseit
consten si den hertoghe jan
ghevanghen soe soude dan
doude vrouwe herde snel
haer duwarie crighen wel
ende alle die thare hadden verlooren
souden worden verricht na behooren
des goensdaeghs xviii in decembri
na der noenen bekinde hi
in presentien si u bekant
der drie staten van brabant
dat die zaken sonder ondersceit
soe hi sdaeghs te voren hadde gheseit
ghesciet waren sonder waen
ghelijc si boven ghescreven staen
voort seide hi ende dede bekant
dat otte van der motten uut inghelant
van vrouwe jacoppen der hertoghinnen
harer moeder brachte wilt versinnen
enen rinc daer enen steen in lach
als dien die oude vrouwe sach
beval si rechtevoort herde scier
den voorseiden janne chevalier
in brabant te treckene sonder verbeit
om der zaken wille voorseit
ende als si hem dat bevel dede
antwoorde hi haer ter stede
dat hi om haren wille verloren
sijn goet hadde daer te voren
noch soude hi al sonder blijf
om haren wille waghen sijn lijf
een peert dede si hem daer toe
bi den proofst van keynoot gheven doe
ende peeterken ooc een aldus
daer si op quamen tot flerus
doen sonden si te keynoot metter spoet
die perde omme ende ghinghen te voet
al totter vueren doe ic ghewach
des vridaeghs opten xxsten
 dach
der selver maent ghenoemt alhier
wert den voorseiden janne chevalier
gheseght dat hi sonder beide
alle die uterste waerheit seide
oft si hertoghe janne hadden ghevaen
wat men hem soude hebben ghedaen
op twelke hi antwerde met stade
dat ware ghesloten in den rade
als hi te keynoot bracht soude wesen
dat men ontbieden soude na desen
tabellioens ende derghelike
notarise van camerike
ende van eldere wilt versinnen
daer vore hi der hertoghinnen
vrouwe jacoppen soude scelden quijt
ende vertien ter selver tijt
op henegouwe hollant zeelant
dan soude men in brabant
laten weten alsoe houde
soe verre als tlant gheloven woude
des wrake te doene nemmermeere
soude men hen senden haren heere
ende ten lesten seide hi daer na
dat die hertoghinne vrouwe jacoba
bevolen hadde als hertoghe jan
ghevanghen ware dat men hem dan
aen sinen live wats ghesciet
emmer en mesdade niet
na dat met woorden ende met spraken
jan chevalier alle dese zaken
te vele stonden ende steden
bekent hadde ende verleden
es hi op die steenpoorte daer naer
te brussele bleven ghevanghen daer
ende hoe wel in lieghe u niet
die greve van saint pol daer toe riet
ende meer andere heeren groot
dat menne ontcommerde van der doot
ende rechte van den live sijts vroet
die sachtmoedeghe hertoghe goet
en wouts ghedoghen niet openbare
segghende dat hi sculdich ware
recht doen te ghesciene hoort mi bedieden
over die ghene die anderen lieden
mesdaen hadden in eneghen keere
die hem claeghden dat als heere
maer als men aen hem selve mesdade
ende hi dat om die gods ghenade
vergave verwecte hi sonder verlaet
gode te verghevene sine mesdaet
ende alsoe meinde hi voortan
ghevanghen te houdene den selven jan
tot des goeden vridaeghs sijt seker das
dat doen naestcomende was
ende dan woude hi hem tier tijt
om gods wille laten quijt
ende vergheven hem sijn mesdaet
op dat hi te voorder creghe aflaet
ende verlatenesse van sinen zonden
maer god ons heere hoort mi oorconden
hevet anders ghevoeght doe ic ghewach
want opten goeden vridach
was selve doot die heere voorbaer
als int capittel dat hier volght naer
u verclaert sal worden scier
bi desen en wert jan chevalier
niet quijt noch ontslaghen dats waer
maer hi bleef ghevanghen daer
tot die greve van saint pol si u bekant
tot den hertoghedomme van brabant
ontfanghen wert hout u daer an
die dede den voorseiden jan
op een hooghe stellinghe sijt seker das
die voor der stat huus ghemaect was
op die merct van bruessele sonder bliven
bi wouteren pipenpoy ontliven
die amman van bruessele was sekerlijc
ende vierendeelen openbaerlijc
hertoghe jan bleef wilt versinnen
met sinen state te bruessele binnen
op enen goensdach tooch hi van daer
ix in aprille dit es waer
sijn bruder met hem te derre maniere
van bruessele toghen si te liere
daer hielt een dachvaert die heere vaillant
met sinen drie staten van brabant
ende als die dachvaert was gheent
es die hertoghe omme ghewent
xii in aprille doe ic ghewach
na der noenen op enen saterdach
op den palmavont ter waerheden
ende als hi aldus quam ghereden
tusscen bruessele ende vilvoorden daer
wert hi bevaen met ziecten swaer
ende met grooter pinen die heere lofsam
des avonts binnen bruessele quam
ende bi hem quamen in corten termine
ende bleven bi hem sijn phisicine
maer die ziecheit van den edelen man
al haerliede conste verwan
dus bleef hi ligghende soe ic ghewaghe
metter ziecheit die van daghe te daghe
vast meerderde ende stercte sonder verdrach
tot opten witten donderdach
den seventienden dach hoor die wille
der selver maent van aprille
ende doen bat die edel heere
van saint pol sinen brueder zeere
dat hi sijn testament wel gheraect
twelc hi voormaels hadde ghemaect
ende wiselijc gheordineert
volvoeren woude si u vercleert
ende tot volcomender executien
brenghen woude verstaet den sen
dat gheloofde hem willichlijc
sijn bruder te doene volcomelijc
daer na dede hi met begheeren
drie messen voor hem celebreeren
ende als hi met grooter innicheit
met devotien ende met minlicheit
die messen hadde ghehoort aldaer
sijn bichte ghesproken sijn sonden claer
beleden hadde met groten rouwe
ontfinc hi met vreesen in goeder trouwe
ende met grooter weerdichede
den lichame gods ende ooc mede
dat weerde heilighe sacrament
der lester olyen si u bekent
ende beval den heere van rotselaer
in sinen name te doene aldaer
dat mandaet op dien dach
na allen desen doe ic ghewach
dat men die officie dede met love
van den daghe in sinen hove
met herde grooter sollempniteit
omtrent tien uren voor waer gheseit
hadde hi bevolen claerliken
dat die tijt sijnre pelgrimagien
op deze werelt vervult was claer
ende began met grooter devotien daer
desen psalm te lesene aldus
miserere mei deus
maer metten iersten verse van desen
sonder meer oft voorder te lesen
versciet die edel ziele tier stont
door sinen lichaemliken mont
ende voer bi gode in hemelrijc
alsoe wi hopen claerlijc
aldus es hertoghe jan ghestorven
int iaer ons heeren ende heeft verworven
die doot als men hier hooren mach
xiiiic xxvi opten donderdach
voor paesscen ende sijn lichame
wert ghebalsemt na betame
met balsemen van grooten love
ende soe ghehouden binnen den hove
van caudenberghe soe ic ghewaghe
tot sdijnsdaeghs in die paeschdaghe
int iaer ons heeren soe ghelach
xiiiic xxvii die paeschdach
xx in aprille doe ic u cont
ende noch des hertoghen lichame stont
in den hove te bruessele binnen
op coudenberch nu wilt bekinnen
ghebalsemt soe ic u dede verclaer
tot des dijnsdaeghs daer naer
xxii in aprille na sijn betame
doen wert dat doode lichame
na der noenen met groter weerdicheit
met processien ende sollempniteit
met vele tortsen met crucen met vanen
met menichfuldicheit van tranen
met droefheit ende met grooter claghen
van coudenberch uten hove ghedraghen
tot sinte goedelen in der kerken
daer worden van papen ende van clerken
vigilien ghesonghen hoordic lien
met kerkelijken serimonien
over hem met grooter devotien daer
ende des anderdaeghs daer naer
te wetene des goensdaeghs onghewaent
drientwintich der selver maent
wert in der selver kerken voorseit
een messe met grooter sollempniteit
over die ziele ghesonghen daer
ende ter stont cort daer naer
wert dat doode lichame voorseit
op een rosbaer met grooter zeericheit
alsoe ghebracht toter vueren
in st jans kerke ende in dier uren
worden van ierst statelijc
vigilien ende messe devotelijc
ghesonghen ende ten inde van desen
wert shertoghen lichame hoort mi lesen
in den hooghen choor voor den altaer
bi sinen vader begraven daer
ende bi siere moeder si u verclaert
ende in deser selver uutvaert
waren metten greve utermate
van saint pol vele abtde ende prelate
greven baenrotsen ridderen knapen
ende vele goeder manne van wapen
entie ghedeputeerde si u bekant
van den steden slants van brabant
als dese exequien wilt verstaen
na behooren waren ghedaen
es die greve van saint pol na das
die toecomende hertoghe was
van den lande omme wilt versinnen
weder comen te bruessele binnen
op thof van coudenberch voorscreven
ende aldaer soe es hi bleven
die doot bescreiende langhen termijn
van den lieven brueder sijn
hertoghe jan die heere bequame
die de vierde was van dien name
sone des hertoghen anthonijs
regheerde brabant die heere wijs
twelfdalf jaer oft daer bi
binnen welken tiden dat hi
vele onghenuechte hadde voorwaer
ende vele vreemder zaken claer
ghescieden als vore bescreven staen
ende in allen dien doe ic vermaen
was hi verduldich wes hem ghesciet
ende en vergat gode emmer niet
te lovene nacht ende dach
dien hi vreesde ende ontsach
ende loofden van dien des hi hem toe sant
ooc en vergat die heere vaillant
der ermer niet dat elc ghevroede
met sinen tideliken goede
versach hi die mildelike
soe dat hi van hen ghemeinlike
van den armen menscen algader
ghenuemt wert der armen vader
hi was ghespaersaem ende goedertieren
sachtmoedich sedich van manieren
ende antwerde gueteliken
soe wel den armen als den riken
die hem daden eeneghe clachten
ofte eeneghe bootscappen aenbrachten
oft die anders wats ghesciet
met hem hadden te sprekene iet
die erme claeghden allegader
tverlies van haren milden vader
hi wert gheclaeght ooc utermaten
van allen sinen ondersaten
met rouweghen herten met bitteren zeere
die haren sachtmoedeghen goeden heere
ghenedich goedertieren daer bi
verloren hadden ooc wert hi
gheclaeght zeere utermaten
van sinen nabueren ende ommesaten
die hi en verlaste clein no groot
maer bistant in hare noot
altijt bewees na ende bi
ende boven al soe was hi
van sinen dieneren si u ghesaeght
onsprekelike zeere gheclaeght
ic spreke ooc wel acherme met recht
ic was sijn dienere ende sijn knecht
sijn doot magh ic wel claghen zeere
die edel goedertieren heere
gaf mi tot soe menegher stont
soe menich suet woort met sinen mont
dat mi allen dat leven mijn
in mijn herte gheprint sal sijn
ende sijnre zielen wats ghesciet
en meinic te verghetene niet
soe langhe als mi god laet leven
god wille sijnre zielen gheven
deeweghe vroude van hemelrijc
als ic hope volcomelijc
des spreect alle die hier hooren na
pater noster ende ave maria
voor die ziele des edelen heeren
gode ende sijner moeder teeren
datten die heileghe triniteit
croonen moet in deewicheit amen
na die doot des goeden heeren
hertoghen jans soe moeste keeren
dat hertoghedom van lothrike
van brabant van limborch samentlike
op philipse sinen broeder
greve van lyney sijts vroeder
ende van saint pol dits claer ende bloot
die welke na sijns vader doot
met hertoghe janne woonde neemt goom
van bourgognen sinen oom
uut vranckerike waert hi daer naer
in brabant ghehaelt dat es waer
als hertoghe jan wilt mi versinnen
met vrou jacoppen siere ghesellinnen
ende den edelen van brabant
niet en verdroech si u bekant
ende wert ruwaert ghemaect al daer
als ic u vore dede verclaer
des lants van brabant sonder verlaten
met overdraghe van den drie staten
welc ruwaertschap droech die heere
dat hem des tlant bedancte zeere
ende als die zaken si u bekant
te saten waren bracht int lant
heeft hi truwaertscap sonder begheven
hertoghe janne overghegheven
hier na dat si u bekant
als met machte quam int lant
van gloucestre die hertoghe
in henegouwe met moede hooghe
heeft greve philips die heere voorbaer
doorloghe aenghenomen daer
van sijns brueder weghen saen
ende al den last onderstaen
ende metten lande als heere ghetrouwe
van brabant ghetoghen in henegouwe
ende theer van brabant vroomelike
gheleit ende bewaert ghetrouwelike
want sijn broeder si u bekant
trecken moeste in hollant
overmids die doot hout u daer an
sijns ooms van beieren hertoghe jan
dus was die greve philips certein
hoot ende overste capitein
bi den hertoghe janne vore vercleeert
sinen brueder daer toe gheordineert
na dat tlant van henegouwe voorseit
weder bracht was ter ghehoorsaemheit
sijns brueders des goedertieren heeren
es hi ghetrocken met grooter eeren
tot roomen in des paus hof
om te ghecrighene oorlof
moghen te treckene dit vernem
ten heileghen grave te jherusalem
ende in dander heileghe steden
daer omtrent ter salicheden
ende in verlatenessen siere zonden
te visenteerne tien selven stonden
hadde ghewesen een strijt
tusscen den soudaen des seker sijt
enten coninc van cypers dats waer
die kerstene hadden vele scaden daer
mids dien en wilde wats gesciet
paus merten hem oorloven niet
die pelgrimagie daer te doene
mids desen bleef die heere coene
met sinen state langhen tijt
bi den paeus te roome seker sijt
die hem eere ende weerdicheide
grootelijc bewijsde ende dede
ende als hi weder van daer quam
in brabant alsoe ic vernam
wert hi van den hertoghe rike
sinen brueder ontfanghen guetlike
hier na es hertoghe jan ghestorven
sijn brueder ende hi heeft verworven
van rechter gheboorten dat wet
die lande ende heerlicheiden met
van den brabantscen rike
ende over mase desghelike
na paesscen herde cort daer naer
xiiiic xxvii ons heeren iaer
dede hertoghe philips tehande
die staten van brabant ende siner lande
versamenen met corten woorden
in der stat van vilvoorden
ghesproken soe heeft men aldaer
van den rechten der landen dats waer
die men in someghen poenten ter vaert
verbetert heeft ende verclaert
soe die privilegie dat claerlijc
begrijpt bewijst volcomelijc
bi den hertoghe verleent ende ghegheven
in der stat van vilvoorden ghescreven
ende beseghelt doe ic ghewach
int iaer voorscreven den xxiiisten
 dach
in de maent van meie dit dus ghedaen
wert hi te lovene ierst ontfaen
ende doen te bruessele ende alsoe voort
tot anderen steden alsoet behoort
als heere ende prince eerbaerlike
in manieren behoorlike
met sunderlingher sollempniteit
ende met minliker weerdicheit
daer na steldi met goeder stade
sijn raetcamere ende sijn rade
die sijn zaken ende heerlicheiden
souden helpen met wijsheiden
besorghen bewaren in allen dinghen
ende dat beval hi zunderlinghen
janne van schoonvorste in goeder trouwen
die borchgreve was te montjouwen
heere te cranendonc sekerlike
ende te diepenbeke derghelike
dien hi gheloofde in alder wijs
om dat hi hertoghe anthonijs
sinen vader wilt verstaen
menichfuldeghen dienst hadde ghedaen
hi maecte ooc herde scier
meester janne bont sinen cancellier
die sinen vader doe ic ghewach
ende sinen brueder te dienen plach
als hertoghe philips daer men af telt
sijn saken aldus hadde bestelt
dede hi vergaderen tehant
die staten sijns lants van brabant
ende begheerde dat si tsinen begheeren
hem wilden een bede consenteeren
om someghe siere lande te waren
ende renten die becommert waren
te lossene ende ander zaken mede
die hi den staten aldaer dede
notabelijc vercleeren seker sijt
ende hoe wel dat tot dier tijt
niet ghesloten en waert daer van
soe hebben die staten des lants nochtan
hem namaels op een dachvaert
die tantwerpen ghehouden waert
een seker bede gheconsenteert
tot sekeren terminen gheordineert
ende op voorwaerden besproken claer
ghedraghende toter sommen aldaer
tot drie hondert duust croonen dat wet
ende viventwintich duust met
om dien ontfanc te regeeren
na dordinantie te bekeeren
worden gheset ende ghecommitteert
twee van den edelen si u vercleert
ende twee goede manne uten steden
heer heinric van diest ter waerheden
heere van der rivieren dat wet
ende heer wouter van kersbeke met
heere van stalle ende van godsenhoven
twee riddere die men wel mocht loven
van bruessele was met hem ghecoren
willem van heersele wilt mi hooren
willem noyts van antwerpen
dese iiii persoone ic seker ben
hebben dese bede voorscreven
ontfanghen ende uutghegheven
na begrijp harer commissien
ende daer af meer ende men
goede rekeninghe ghedaen
ende volcomen quitantie daer af ontfaen
cort na den heileghen paeschdach
xiiiic xxviii doe ic ghewach
dede hertoghe philips tehande
versamen die state van sinen lande
van brabant in der stat van liere
na tsceiden der dachvaert soe sant sciere
die hertoghe heere claeuse dat wet
van sinte goerics ende ooc met
van meingersreeuwt diederike
sinen hofmeester haestelike
aen den greve van conversant
van breine heere tot edinghen ghenant
ende tot inghelbrechte mede
greve te nassouw ter waerhede
heere ter leck ende te breda
tot janne sant hi ooc daer na
van wesemale dits openbaer
tot den heere van rotselaer
tot janne van schoonvorst sijt seker das
die borchgreve te montjouwe was
met sekeren bootscapen ghelast te doene
van sinen weghen aen die baroene
daer die heeren uut verstonden rechtvoort
dat die hertoghe op hen was ghestoort
ende verbolghen herde zeere
dies si en meinden in gheenen keere
verdient te hebbene in gheenre maten
dien abolch ontsiende utermaten
haers heeren shertoghen ende mids dat
reden si rechtevoort uter stat
van liere uut haers heeren ooghen
ende elc es op tsine ghetoghen
als dat den hertoghe quam ter oren
wert hi toornegher dan te voren
hier na hebben sonder verlaten
die twee weerlike staten
met harer beden ghearbeit zeere
ende gheworven aen haren heere
dat hi hen liet bliken meer ende men
die zaken ende die redenen
daer omme dat hi verbolghen was
op die heeren daer ic vore af las
op twelke dat si rechtevoort
der heeren antwerde hebben ghehoort
ende die zaken alsoe tien tiden
wel verstaen in beiden siden
hebben si verstaen ongheloghen
dat eneghe dieneren shertoghen
hadden over die heeren vore vercleert
den hertoghe tonrechte gheinformeert
ende aldus hebben met goeder maten
die twee weerlike staten
met onderwise met ernsticheden
aen den hertoghe met harer beden
verworven dat hi die heeren lofsam
in sijnre gunst ende gracien nam
ende heeft hen den last onverholen
siere herberghen ende sijns staets bevolen
voort hebben met voorsienicheit
die twee weerlike state voorseit
in der stat van herenthals samentlijc
daer omme vergadert notabelijc
bi oorlove des hertoghen voorscreven
ghecorrigeert sonder begheven
sesse persoone dats sonder si
van sinen huusghesinde die zi
besculdicht vonden meer ende men
van der onrechter informacien
op dat dander hen souden wachten meere
aen te brenghene haren heere
onrechte zaken in enegher maten
over sijn ghetrouwe ondersaten
ende si met alselken bedroghe
niet meer en vergramden den hertoghe
van brabant die derde hertoghe jan
die gaf voortijts hout u daer an
vrouwe marien sijnre ioncster dochter rike
hertoghe reinoude te huwelike
van ghelre daer met gaf hi hem al bloot
van ghelde een somme groot
op voorwaerde tusscen hen beiden
daer af ghemaect ende ondersceiden
ende ghevesticht na haer ghelieven
met openen bezeghelden brieven
oft gheboerde soe ict belie
dat hertoghe reinout ende vrou marie
engheen gheboorte verstaet den sen
levende en lieten achter hen
dat die erfghenamen dan
hertoghen reinouts hout u daer an
den rechten oore sonder begheven
der selver vrouwen marien voorscreven
die somme van penninghen sonder omhalen
souden weder gheven ende betalen
ende want van hem beiden sijts ghewes
gheen gheboorte ghebleven en es
versocht hertoghe philips tsiere vrame
als recht oor ende erfghename
van der ouder moyen sijn
vrouwen marien verstaet den fijn
hertoghe arnde alsoe houde
van ghelre datti hem woude
die somme van den penninghen sonder falen
oplegghen ende betalen
dies de hertoghe sijt seker das
niet ghesint te doene en was
segghende dat vrou marie voor desen
vele iare doot hadde ghewesen
ende meinde hadde men tgelt int fijn
haren erfghenamen sculdich ghesijn
die hertoghen in gheenen weghen
en hadden soe langhe niet ghesweghen
van brabant si en haddent gheopenbaert
hier omme wert meneghe dachvaert
ghehouden tot meinde termine
ten utersten soe meinde tsine
te ghecrighene in eeneghen keere
hertoghe philips die edel heere
ende versocht sijn lant al doe
van brabant dat si hem daer loe
jeghen den hertoghe van ghelre tehant
hulpe deden ende bistant
als dat den hertoghe quam voor ooghen
van ghelre soe es hi ghetoghen
bi den hertoghe van bourgongien
ende vertrac hem al den sen
ende van der zaken tondersceit
ende want die hertoghe voorseit
ghetrouwet hadde verstaet tghedichte
shertoghen van bourgongnen nichte
siere suster dochter hoort na mi
van cleve soe en woude hi
tusscen sinen neve van brabant
enten hertoghe van ghelre si u bekant
engheen oorloghe laten op risen
ende dede met ernstegher wisen
sijn raetsliede dedinghen tehant
soe datse maecten een bestant
binnen welken tiden onghespaert
men soude houden een dachvaert
in der stat van mechelen
daer die hertoghe van bourgongien
van brabant ende van ghelre mede
versamen souden in der stede
daer soude die hertoghe voorseit
van bourgognen ierst tbesceit
aenghehoort altehant
sinen voorseiden neve van brabant
ende van ghelre soe ic oorconde
eens maken op dat hi conde
ende aldus es die zake voorscreven
tusscen die heeren hanghende bleven
int iaer ons heeren doe ic verclaer
xiiiic xxix hoort hier naer
soe ghevielt op eenen dijnsdach
die xix in julio lach
dat meester jan bont sijt seker das
die doctor in beiden rechten was
ende cancellier ende raet tot desen
hertoghen philips hadde ghewesen
ende van den hertoghe in alder maten
daer af ontset was ende verlaten
opter stat huus te lovene si u bekant
bi den drien staten van brabant
quijt wert ghescouden met bescheede
van toesegghene gheloften ende eede
selken als hi wilt mi verstaen
den drien staten hadde ghedaen
tot slants behoef meer ende men
int aennemen der selver officien
doen soe gaf die selve meester jan bont
tot shertoghen behoef over ter stont
den drien staten in die hant
den grooten den cleinen si u bekant
ende den contrezeghele mede
des hertoghen dats waerhede
die hi tot dier tijt hadde bewaert
welke zeghele vore verclaert
des anderen daeghs hoort die concluse
te lovene opter stat huse
worden gegheven si u bekant
meester gilleine van der sart in hant
uten walscen brabant gheboren
ende deken der kerken wilt mi hooren
van sinte dyonijs te ludeke binnen
die voorseide zeghele wilt versinnen
worden gheteekent sonder verlaten
in presentien der drie staten
dese meester gillein voor desen
hadde cancellier ghewesen
des bisscops van ludeke ende nu
es hi ghemaect dat segghic u
cancellier van brabant tehande
ende hi heeft hem ghepijnt de lande
van brabant ende van ludeke mede
te houdene in goeder eendrachtichede
ende bi sinen middele goet
sijn beide die heeren sijt des vroet
van brabant ende van ludeke voorseit
in zunderlingher vriendelicheit
gunsten ende heimelicheiden
tsamen verbonden ter waerheiden
daer na ghevielt in lieghe u niet
datten lande van ludeke ghesciet
door tlant van limborch ongheweghen
groote scade dat si beteghen
den greve van vernenborch in derre wise
die tlant van limborch pantswise
regeerde hielt ende besat
voor een somme ghelts hoort dat
dat hen die scade ende els niet
bi siere ooghelukinghe waer ghesciet
ende meinden hem daer om tehande
sijn pantscap in den voorseiden lande
van limborch tontweldeghen met machte
die greve van vernenborch dachte
hem te verweerne daer ieghen
ende heeft provanden vele ghecreghen
van volke ende ghewere tot dien
heeft hi hem herde wel versien
tsiere helpen riep hi tehant
sinen heere den hertoghe van brabant
die van ludeke min no meere
baden den hertoghe herde zeere
datti den greve van vernenborch
gheen bistant en dade in dat besorch
want si hen pinen wilden alleene
die pantscap te crighene ghemeene
die de greve hielt in siere plechten
sonder den hertoghe in sinen rechten
enichsins te vercortene iet
daer af si boden en lieghe u niet
te ghevene zeghele ende brieve
na des hertoghen ghelieve
ende andersins goede vesticheit
te doene den hertoghe voorseit
als die hertoghe tien tiden
die zaken verstont in beiden ziden
soe heeft hi van limborch tlant
den greve ghenomen uter hant
van vernenborch te hem waert
ende heeft daer al onghespaert
heinrike van gronsselt in diere mate
ghemaect sinen drossate
ende hem bevolen eenpaerlike
van sinen weghen ghetrouwelike
dat lant te regheerne wel
aldus es dat oorloghe fel
daer ic u hebbe ghescreven ave
tusscen van vernenborch den grave
ende die van ludeke ghesist
ende ghebluscht die groote twist
het es opverstaen na desen
een groot oorloghe ende gheresen
tusscen die van ludike ende van namen
om seker dorpe die tsier vramen
die greve van namen dit versint
ghehouden hadde in bewint
die die van ludike meinden doe
dat hem seker hoorden toe
na des voorseiden greven doot
van namen quam tlant al bloot
opten hertoghe van bourgongien
diet teghen hem cochte verstaet den sen
behoudelec den rechten sijn
ende tghene dat soe langhen termijn
die greve ende sijn voorders si u bekant
ghehouden hadden in die hant
ende dat die van ludeke sonder begheven
hem hadden ghelaten al sijn leven
dat meinde die hertoghe al bloot
van bourgongnen dat si clein noch groot
hem niet nemen en souden claer
tlant van ludeke hier naer
ende van loen zeere vermoghen
sijn met machte uutghetoghen
ende hebben polevaetse beronnen
ende meer andere slote ghewonnen
in den lande van namen tier stont
ende afgheworpen in den gront
van bourgongnen die hertoghe rijc
heeft ghesonden haestelijc
den heere van croy wilt versinnen
met vele volcs te namen binnen
die in den lande sonder ghenade
van ludeke daden groote scade
ende ronnen daer dicwile uut ende in
over dander side ic seker ben
toghen die ludikeren met machte
voor bovines met heercrachte
ende hebbent beleghen wel ter core
ende enen beer ghemaect daer vore
daer si die stat ontsachtelike
met bestormden vreeselike
maer die van binnen met gheere
daden alsoe grooten weere
dat si den beer als liede vaillant
altemale hebben verbrant
soe dat die ludekeren voorscreven
daer bi den storm moesten begheven
ende laten bovines onghewonnen
nochtan sijt vreselijc aenronnen
hertoghe philips die wide becande
ende die staten van sinen lande
van brabant hebben ernstelike
ghearbeit zeere ghetrouwelike
om dit oorloghe voorseit
te bringhene tot goeder enicheit
ende als si dat hoort mi vermonden
in gheenre wijs volbringhen en conden
soe hebben si wilt mi versinnen
een bestant ghededinght daerenbinnen
si hoopten wouts hen god gheonnen
meer goets te doene op dat si connen
ghemerct die naerderheit van den bloede
die was tusscen die heeren goede
van bourgongnen ende van brabant
ooc aenghesien si u bekant
ter ander siden eenpaerlike
die goede vrientscap heimelike
die tusscen beide die heeren stont
van brabant van ludeke si u cont
tusscen den heere wide bekant
philipse hertoghe van brabant
ende vrouwe yolenten rike
dochter van coninc lodewike
van sicilien si u vercleert
was een huwelijc ghetracteert
want si malcandren hoordic oorconden
van machscape ten derden bestonden
soe hadde paus merten minnentlijc
gheorlooft tselve huwelijc
tusscen hem beiden dat ghijt wet
ende ghedispenseert daer met
ende daer na doe ic ghewach
was beteekent een dach
dat men die vrouwe soude sniemen
leveren in der stat van riemen
des hertoghen vrienden vore vercleert
dus heeft die hertoghe gheordineert
heeren inghelbrechte van edinghen claer
ende den heere van rotselaer
den heere van der rivieren ende met hem
janne heere van boutershem
ende vele meer andere si u bekant
sijns ridderscaeps uut brabant
wel met iiic peerden oft bat
die hi sant om in der stat
van riemen tontfane met eere groot
yolenten die vrouwe meynioot
ende van daer met weerdicheiden
in brabant te bringhene sonder beiden
binnen dien tide hoort mi verclaren
dat dese heeren ghereden waren
te riemen waert met grooter eere
es hertoghe philips die vrome heere
siec worden alst hem moeste scinen
sijn meesters van medicinen
hebben na harer consten aert
hem ghepijnt te helpene si u verclaert
maer die ziecte ten halp gheen passen
es vaste ghesterct ende ghewassen
ende alsoe zeere dat hi segghic di
es bleven ligghende ende hi
heeft in goeder verstennessen
ende in grooter bekinnessen
sijn testament gheordineert
sijn biechte ghesproken ende vercleert
den priester sijn sonden volcomelike
sijn sacramenten devotelike
minlijc ontfanghen die heere milde
ende ten utersten alst god wilde
heeft hi die scout der naturen
betaelt sonder langher duren
ende es menscelike versceiden
god wille sijn lieve ziele gheleiden
door sijn groote ontfermicheit
ende croonen se in die ewicheit
ende als sijnen raden segghic di
ende ridderscape dat hi
ghesonden hadde soe ic vermane
om vrouwe yolenten tontfane
ende te bringhene in brabant
dese niemare wert bekant
hebben si die sonder verlinghen
voort ghecondicht der coninghinnen
van sicilien ende sijn tehant
weder ghekeert in brabant
bedroeft met grooter zeericheit
ende vrouwe yolente voorseit
wert te huwelike na tgone
ghegheven shertoghen outsten sone
van bertaengien eerbaerlike
ende die coninc van vranckerike
hadde haer suster dit versinne
ghetrouwt ende was coninginne
hertoghe philips die heere bequame
van brabant dierste van dien name
sone van den hertoghe anthonijs
regeerde brabant in goeder wijs
na hertoghen jans sijns brueder doot
drie iaer drie maende segghic u bloot
hertoghe jan sijn brueder dedel heere
was van leden teeder zeere
gheerne jaeghdi te meneghen stonde
ende minde herde zeere die honde
maer hertoghe philips neemt des merc
was van leden hert ende sterc
van lichame ende te maten groot
hi hadde ghenoechte sonder ghenoot
in vogle die hanteerdi zeere
uutnemende vroome was dedel heere
ten tornoye ende ten spere
dat hi hanteerde met grooten gheere
dicke met grooter eerbaerheit
maer leider sijn cracht noch vromicheit
en heeften weder clein noch groot
niet connen bescudden van der doot
hien moeste die smaken met pinen swaer
xiiiic xxx ons heeren iaer
in augusto den vierden dach
die in de maent van oeghste lach
als nu die hertoghe sijts ghewes
in die borch te lovene ghestorven es
hebben sijn raetsliede dat tehande
ghecondicht den staten van den lande
die daer sijn comen met grooten zeere
om tdoode lichame van haren heere
te siene dat hen was drueffelijc
soe sijn die staten samentlijc
overdraghen in corten terminen
dat men bider medicinen
ordinancien dat wet
ende vroome cyrurginen met
dat doode lichame sonder cesseren
op soude doen ende visenteren
ende besien ende weten clare
oft die hertoghe ghestorven ware
natuerlijc oft anders iet
ende men heeft vonden verstaet tbediet
een aposteme dits waerheit fijn
groot onder die levere sijn
die hem die dood heeft ghegeven
daer na hebben die staten voorscreven
ende die raetsliede bequame
doen balsemen dat doode lichame
jeghen tvervulen hoort mi verclaren
ende putrefactie wel verwaren
ende dat ghedaen al onghespaert
es dat voorseide lichame ghebaert
ende op der borch zeere tamelike
in der cappellen gheset eerbaerlike
met scoonen lichte utermaten
voort es bi den drien staten
overdraghen ende gheordineert
dat shertoghen rade vore vercleert
tlant souden besorghen des seker sijt
ende die staten des lants talder tijt
doen versamenen openbare
soe wanneer als des noot ware
tot dier tijt toe in allen keere
dat si van eenen nuwen heere
ende prince waren versien
die raetsliede hebben hier na mettien
eene dachvaert ghemaect tehant
van den drien staten van brabant
in der stat van lovene hoort na mi
ende aldaer soe hebben si
den staten van brabant vore vercleert
vier poenten gheproponeert
ende opghedaen te dier stont
dierste poent doe ic u cont
dat was dat elc dit onthoude
oft men den dooden lichame soude
begraven van philipse shertoghen
oft langher houden soude moghen
daer op hebben die staten samentlijc
overdreghen eendrechtichlijc
dat men den lichame houden soude
onbegraven uter moude
tot dier tijt verstaet die leere
dat tlant hadde eenen nuwen heere
ten ware dat die princen vroede
ende die naeste van sinen bloede
daer op anders wilt verstaen
ordeneerden te sine ghedaen
dander was van der munten al bloot
die de hertoghe tot in sijn doot
dede slaen oft men die houde
rechtevoort niet sluten en soude
ende tderde poent dat was
van shertoghen seghele sijt seker das
ende tleste poent van den vieren
dat was van den officieren
ende van der rekenkameren tswaer
op dese drie leste poente aldaer
overdroech tmeeste deel bequame
soe langhe als shertoghen lichame
onbegraven boven der eerden stonde
dat die muntmeester dits waer oorconde
munten soude eenpaerlike
die cancellier desghelike
soude den zeghel houden dat wet
ende zeghelen daer met
die meesters dat wilt onthouden
van der rekencameren souden
ontfaen ende hooren die rekeninghen
ende sluten van allen dinghen
ende dofficieren meer ende men
souden hare officien
bedienen alsoe si plaghen rive
bi shertoghen levenden live
maer die joncheere van wesemale
ende someghe andere alsoe wale
van den ridderscape sekerlike
ende tstat van bruessele desghelike
hielden hare opinien daer
ter contrarien segghende claer
dat men de munte slote waer goet
ende dat men niet meer des sijt vroet
seghelen en soude in gheenen keere
op haren voorseiden doden heere
ende dat men van renten met allen
die verscenen waren ende ghevallen
op enen anderen bi sijnre doot
engheene clein oft groot
sluten en soude wats mocht ghescien
sonder consent ende bevel van dien
dien si aen ghestorven waren
maer in zaken hoort mi verclaren
van gherechte ende van justicien
bleven si bi den anderen
van den staten dat men tehande
na doude costumen van den lande
die officien soude bedienen voortaen
bi den ghenen wilt verstaen
die de hertoghe in siere ghewelt
als hi leefde daer toe hadde ghestelt
toter tijt dat lant wilt verstaen
hadde eenen nuwen heere ontfaen
ende niet wederstaende desen
es tmeeste deel daer wi af lesen
van den drien staten meer no men
bleven bi der ierster opinien
dus heeft die muntmeester scier
ghemunt ende die cancellier
heeft gheseghelt alsoe voortaen
als si te voren hadden ghedaen
maer tstat van bruessele si u cont
sloot die rekencamere ter stont
ende beseghelese sijt seker das
soe datter gheen rekeninghe en was
van dier tijt voort ghehoort daernaer
noch ghesloten dit es waer
cort hier na si u bekant
sijn die staten van brabant
ende slants van over mase derghelijc
vergadert herde notabelijc
te lovene int stat doe ic u cont
daer noch onbegraven stont
die lichame van haren dooden heere
dien si beclaeghden herde zeere
ende aldaer es comen bi hen
vrouwe margriete van bourgongien
dochter wilen soe wi u leeren
hertoghen philips des wisen heeren
van bourgongien seere vermoghen
ende weduwe wilen shertoghen
willems van beieren wide bekant
greve van henegouwe van hollant
ende van zeelant dit es waer
dese vrouwe margriete meinde claer
dat tlant van brabant op hare
als naest levende verstorven ware
ghemerct dat tselve hertoghedom
van brabant gheheel ende niet som
tanderen tiden toonde si scoone
comen ware op vrouwen persoone
ende na die privilegien mede
van den lande alsoe si sede
mocht wel ghescien meinde si clare
ende want si die naeste ware
levende dat blijcte wel mids das
dat si shertoghen suster was
anthonijs van brabant dedel man
ende also was si moye dan
van hertoghe philipse openbare
die nu aflivich worden ware
ter ander side notabelike
quamen die bisscop van dornike
van atrecht van amiens met eeren
met vele andren grooter heeren
gheestelike weerlike tehande
ende seiden dat die selve lande
van brabant van limborch dat wet
ende van over mase daer met
verscenen waren meer ende men
opten hertoghe van bourgongien
haren heere van rechts weghen
ende oft iement woude daer ieghen
segghen stille oft openbare
dat hi die naeste niet en ware
levende nu opter eerden
dat wouden si verantwerden
ende seiden daer die wise manne
dat die hertoghinne johanne
recht erfvrouwe was van brabant
ende dat dat voorseide lant
bi harer doot verscenen ware
op hertoghe janne dats openbare
van bourgongnen van rechts weghen
ende dat hi dat hadde verteghen
ende overghegheven met goeden avise
sinen brueder hertoghe anthonise
met voorwaerden verstaet die zake
soe wanneer als sijns ghebrake
oft sijns oors hout u daer an
sonder mans gheboorte dat dan
die voorseide lande dat wet
van brabant van limborch ende met
tlant van over mase houde
op sijn gheboorte keeren soude
ende dese voorwaerden ic seker ben
waren ghevesticht tusscen hen
met zeghelen ende met brieven goet
bi wetene bi rade sijt des vroet
ende bi consente samentlike
des conincs van vrankerike
ende hertoghen philips haers vader
van bourgongnen ende mids gader
vrouwe johanne van brabant
harer moyen wide bekant
ende daer af deden si bliken
met vidimus volcomeliken
uten principalen brieven sijts wijs
ende want dan hertoghe anthonijs
ende beide sijn sonen hoort mi verclaren
alle aflivich worden waren
sonder wetteghe gheboorte van hen
achter te latene meer no men
soe seiden si dat die lande voorseit
sculdich waren sonder ondersceit
weder te keerne min ende meere
opten hertoghe haren heere
van bourgongnen sijt seker das
hertoghen jans sone wilen was
van bourgongnen des heeren voorbaer
jeghen twelke dede segghen daer
die vrouwe margriete sonder verbeit
dat alle die voorwaerden voorseit
wilen eer ghemaect hout u daer an
tusscen den voorseiden hertoghe jan
ende hertoghe anthonijs ter waerheide
die welke waren haer brueders beide
haer gheen onstade doen en mochten iet
want si bi den keiser niet
gheconfirmeert en waren twint
daer af die lande dat ghijt versint
hertoghedomme ende heerlicheiden
in leene ruerden ter waerheiden
daer op antwerden altehant
die ambaxatuers vore ghenant
ende raetsliede nu hoort den sen
des hertoghen van bourgongien
dat tovergheven ghedaen waert
op die voorwaerden vore verclaert
ende na dien seiden si houde
als vore ende oft men segghen woude
dat dat van gheenre weerden waer
soe moeste daer uut volghen naer
dat hertoghe anthonijs verstaet den fijn
ende alle beide die kinderen sijn
tlant tonrechte hadden beseten
ende dat bi der doot wilt weten
van hertoghinne johannen claer
op hertoghe janne bleven waer
van bourgongnen ende na tgone
waert verstorven op sinen sone
daer vore dat si spraken vri
ende mits desen sloten si
haer redenen op dien dach
weder tvoorscreven overdrach
tusscen hertoghe janne sijts vroeder
ende hertoghe anthonise sinen broeder
van weerden ware ofte niet
emmer waren dits claer bediet
die lande van brabant sonder belet
van limborch van over mase met
opten hertoghe haren heere
comen verscenen min ende meere
dese ende meer andere tien tiden
redenen van beide siden
ende aenhoort alle den sen
met goeder deliberatien
wel ghewoghen met ernsticheit
hebben die state der lande voorseit
overdraghen eendrechtichlijc
ende ghesloten samentlijc
dat si hertoghen philips die was
sone hertoghen jans sijt seker das
van bourgongnen tsijnre eere
voor haren prince voor haren heere
sculdich waren tontfane tervaert
ende dat alsoe sijnde verclaert
es vrouwe margriete ongheloghen
van bourgongnen weder omme ghetoghen
tot keynoot in henegouwe tehant
ende die drie staten van brabant
van limborch ende van over mase
hebben wiselijc niet als dwase
metten raetslieden onghecesseert
van bourgongnen ghetracteert
van den rechten ende vriheiden met
die de hertoghe dat wet
van bourgongnen dit onthoude
vesteghen ende verleenen soude
ende in sijnre incomst confirmeeren
ende tghene dat bi dien heeren
daer op gheraemt wert samentlike
vuerden die raetsliede wiselike
te mechelen met snellen keere
bi den hertoghe haren heere
ende brachten weder sonder verlaten
te lovene bi den drien staten
tshertoghen gheliefte ende wille
ende als men daer lude ende stille
eens worden was ende overcomen
in der vueghen soe ict hebbe vernomen
ghelijc die brieve daer op ghemaect te waren
dat uutwisen ende verclaren
overdroech men den dach wel houde
dat die hertoghe incomen soude
te lovene ende els daer nare
twelc ghesciede in den selven iare
xiiiic xxx doe ic ghewach
des donderdaeghs opten vijfsten dach
der maent octobris sijt seker das
ende als die hertoghe ontfanghen was
te lovene soe ict hebbe bescreven
es hi daer in die herberghe bleven
sonder sijn logis oft besorch
aldaer te nemene op die borch
tot saterdaeghs smorghens bequame
doen vuerde men tdoode lichame
wilen hertoghen philips sijns neven
ter vueren daer hijt sonder sneven
statelijc met grooter weerdicheit
met sunderlingher solempniteit
van vigilien messen exequien
begraven dede ic seker ben
bi hertoghe anthonise sinen vader
ende bi sijnre moeder beide gader
ende bi hertoghe janne den brueder sijn
des anderdaeghs verstaet den fijn
des sondaeghs opten viiin dach
die in die maent octobris ghelach
soe quam hi te bruessele binnen
daer hi was ontfaen met minnen
met bliscapen feesten met grooter eere
solemnelijc als prince ende heere
van bruessele trac hi tantwerpen
daer hi waert ic seker ben
ontfanghen met grooter solempniteit
van daer trac hi voor waer gheseit
om ontfanghen tsine na dat
tshertoghenbossche al in die stat
daer men hem groote eere dede
als eenen prince ende het es zede
dese tweeste hertoghe van brabant
die philippus was ghenant
es verre die meeste ende wide bekant
ende mechtichste heere die brabant
gehat heeft hoort mi verclaren
meer dan in vier hondert iaren
hi scrijft nu sinen titel dus
bi der gracien gods philippus
hertoghe van bourgongnen van lothrike
van brabant van limborch derghelike
greve van vlaenderen van artoys met
van bourgongnen palatijn dat wet
van henegouwe van hollant heere
van zeelant van namen ende ooc meere
mercgreve van den heileghen rike
ende heere van vrieslant derghelike
van salines ende van mechelen
dese hertoghe philips ic seker ben
heeft nu sijn derde vrouwe dats claer
dierste dat was dits seker waer
vrouwe michiele sekerlike
des conincs dochter van vrankerike
die ander was die dochter des greven
van eeu edel ende rijc van haven
ende hadde ierst tot eenen man
philips van nyvers nu merket dan
van desen tween vrouwen vore ghenant
en haddi gheen kinder si u becant
nu heeft hi sijn derde vrouwe
ysabeelen in goeder trouwe
des conincs dochter van portegale
een zeere wise vrouwe te male
ende goet soe ict belie
daer heeft hi af gehat sonen drie
dierste was verstaet wel dat
gheboren te bruessele in die stat
int iaer ons heeren segghic di
xiiiic dertich daer bi
op alderkinder dach wilt verstaen
ende hi wert kersten ghedaen
met herde grooter solemniteit
op coudenberghe voor waer gheseit
in sintejacobs kerke doe ic ghewach
daer menich om liep dies niet en sach
dese ionghe dat si u bekant
wert voor waer anthonijs ghenant
xiiii maende dat ghijt versint
leefde hi ocht daer omtrint
doen sterf hi ende hi waert
te bruessele begraven si u verclaert
in den choor van st goedelen kerke
dander sone elc hier op merke
wert te ghent gheboren voorwaer
xiiiic xxxii ons heeren iaer
opten xxiiiin dach
die in de maent april ghelach
kersten wert hi ghedaen aldaer
ses daghe in meie dat es waer
joes hiet hi des sijt ghewes
cortelinghe hi ghestorven es
hi leet tot ghent soe ghi mooght hooren
die derde sone wert gheboren
karle es dese sone gheheeten
dese karle dat seldi weten
es een schoon kint ende bequame
van charlois draeght hi den name
ende es daer af greve ende heere
hi heeft ondertrouwt tsiere eere
vrou kathrinen die zuverlike
des conincs dochter van vrankerike
die hi bi hem heeft met minnen
in der stat van bruessele binnen
daer si met eeren ende met vramen
houden haren staet te samen
van desen hertoghe wide bekant
van bourgongnen ende van brabant
die nu elfdalfiaer so wi lesen
hertoghe van brabant heeft ghewesen
ware herde vele vroomicheiden
te bescrivene ter waerheiden
maer des en willic niet ane nemen
te doene alsoet soude betemen
des beveelict iement anders voort
die dat sal setten alsoet behoort
niet min ic bidde daghelike
voor hem gode van hemelrike
ende voor sijnre vrouwen sonder verlaet
ende voor sinen edelen staet
dat hem god door sijn moghentheit
verleene lanc lijf ende wijsheit
dat hi dit goede lant met eeren
tsiere zielen salicheit mach regeeren
ende ter vroomen sijnre ondersaten
ic bidde hen allen utermaten
die dit lesen selen oft hooren
dat si bidden alles te voren
voor die hertoghen met herten fijn
die van der werelt versceiden sijn
ende voor den staet met herten zeere
van hertoghe philips onsen lantsheere
die brabant nu ter tijt regeert
ende voort met herten onghefraudeert
voor onsen ionghen heere cortois
den ionghen heere van charlois
datten god wille ghebenedien
ende van allen quade bevrien
ende verleenen hem sonder hinder
taensiene sijnre kinder kinder
met bliscapen ende vrolicheit
des onne hem die drievuldicheit
seght amen alle tsiere baten
hier met willic mijn dichten laten
ende of ic iet meer hebbe bescreven
oft min dat wille mi god vergheven
dan puer waerheit ende anders niet
alsoe die zaken sijn ghesciet
ende ict vernemen conde dat wet
hebbict in rime cort gheset
des ic niet te gheenre stonde
des nemic gode ter oorconde
en hebbe bighedaen iet ocht niet
maer soe die zaken sijn ghesciet
ende ic vermete mi hier op glose
desen rijm warechtich als die prose
dus hebbic ic er dicke om ghewaect
tseste ende tsevende boec volmaect
mijn inct es ute des latic bliven
mijn penne es sleeuw om meer te scriven
doch biddic u allen die staet oft sit
dat ghi voor den dichter bit
dat hem god na dit corte leven
wille sijn eeweghe bliscap gheven
dit boec heeft volbracht aldus
van den damme heinricus
niet ghedicht maer volscreven
opten vrijendach omtrint neghen
uren die xv in meie ghelach
als men ooc ghescreven sach
ons heeren jaer xiiii hondert
ende xliiii wien dat wondert
god si ghelooft die hem den tijt
heeft verleent ende respijt
dat hi die goede stat daer met
van bruessele te vreden heeft gheset
