meneghe selsene maniere
hebben voghele ende diere
dier si pleghen in haer leven
die hem nature heeft ghegheven
mar dat selssenste dier sekerlike
dat ic weet in eertrike
dat dunct mi dat wijf wesen
want en hebbe niet ghelesen
dat enich dier opter eerde
noyt anders yet begheerde
van ghedaenen of van figuren
dan si hadde van naturen
want elc dier ende voghel  die leeft
nae dat sine nature in heeft
wijseliker hem daer na hout  sijts vroet
dan de mensche hedendaghes doet
dit segghe ic al biden wiven
daermen wonder af mach scriven
want dat wijf es soe sot
voerme  ghedaene  die haer god
bi naturen heeft ghegheven
die versmaet si in dit leven
ende nemen hem boven naturen ane
andre vorme ende andre ghedane
want nature nae haer recht
gheeft hem dat hoet slecht
daer maken si ane grote hoorne
ic wane sijt doen te gods toorne
ende comen ter kerken ende ter feesten
ghehorent ghelijc stommen beesten
des hem nature niet en an
worden si gheboren nochtan
met hoornen  si soudens hem scamen
ende soudense decken waer si quamen
maer om dat hem nature verbiedt
soe eest meest dats hem gheniet
want waermen twijf meest af weert
die dinc si alre meest begheert
ende oec soe en ghenueghet hem niet
die verewe  die hem beriet
die nature van godes halven
maer si smeren ende salven
haere aensichten  om dat si
te scoenre scinen  ende bedi
dat si te meer selen sijn besien
beide van desen ende van dien
maer als een meester heeft vernist
een beelde met al siere list
dat scone blict als gout
nochtan soe eest binnen hout
alsoe ghelikerwijs es j wijf
alse si heeft vernist haer lijf
dat scone blicket ende scijnt
dat es al om niet ghepijnt
dattere was dat moet daer bliven
dat en canse niet verdriven
nochtan heeftmen scande vanden meesten
al over al tallen feesten
gheleende cleder te draghene ane
en es die gheleende ghedane
alsoe grote scande niet
iaet  diet te rechte wel besiet
noch meer es selsenre haer sede
want in alre wonderlichede
setten si al haer begheerte
si sleypen na hem haer lange steerte
ghelijc serpenten  ij ellen lanc
die hem volghen na haren ganc
ende hebben daer ghenuechte in
ende setten emmer haren sin
haer ghedachte ende haren moet
ieghen nature ende jeghen spoet
si hebben liever beesten ghedane
dan menschelicheit te draghene ane
dwijf mach oec onlanghe zwighen
maer cnitsen  scelden ende crighen
daer toe steet altoes haer moet
hets lettel enech man soe vroet
dat hi sijn wijf  alse hi wille
can ghedoene zwighen stille
maer spreken dicke doet hise ghereet
ia vele meer dan si weet
behendech  subtijl sonderlinghe
soe es dwijf in allen dinghe
daer bedrieghenesse toe hoort
want si connen ghelaet ende woort
ende veinsen bat dan yemen el
dat hebbense ghetoent wel
hier te voren aen menghen man
die de wijste waren nochtan
diemen in die werelt wiste
die bedroghen si met liste
beide adame ende sampsoene
davitte ende salomoene
en daer toe menighen wisen man
die ic ghenuemen niet en can
wat holpe dat ic vele seide
vander wive wonderlicheide
in mochts u binnen viij daghen
al te vollen niet ghewaghen
want en es philosophe no prophete
noch ander meester no apoteke
si en dichten alle ende scriven
vander wonderlicheit der wiven
daer om eest sotheit ende anders niet
dat icker ave scrive yet
ende nyemen die dit sal sien
en begripe mi in dien
dat ic dit segghe van goeden vrouwen
daermen alle doghet aen mach scouwen
want hem en mochten alle die leven
te vollen prijs niet ghegheven
