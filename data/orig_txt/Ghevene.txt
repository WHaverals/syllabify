god die was voor alle beghen
voor alle beghen stont hem sijn sen
op gheven  ende segghe u wel waer bi
hemel ende eerde maecte hi
ende daer toe menighe creature
ende daertoe menighe figure
daer nae soe maecte hi den mensche
ende alle dinc na sinen wensche
des sijn wi hem sculdich te dancken daer af
van dat wi hebben want hijt ons gaf
noch gheeft ons daghelix emmer voort
een here woende te rome in die poort
die gods gheven wel verstont
dies gaf hi dor hem menich pont
datment cume tellen mochte
dwonder datti met ghevene wrochte
in midden sire salen stont
een pileer groot ende ront
dien haddi doen maken hol
ende haddene gouts doen ghieten vol
dit hadhi heymeliken bedreven
ende buten al omme stoet ghescreven
met guldenen letteren dus daer an
ghef god gaf den ghevenden man
doe woude god sijn gheven lonen
ende in sijn hemelrike cronen
ende eweliken daer inne erven
doe bleef hi siec ligghende opt sterven
hi ontboot enen jonghelinc
sinen sone  die voor hem ghinc
sone  seiti  hout den zede
want du saechs dat ict dede
ende lees tghescrefte aen den pilaer
ghef god sal di gheven naer
die goede man sciet van eertrike
ende sijn sone gaf mildelike
soe langhe dedi dit ende bedreef
dat hem herde lettel bleef
hi versette lant  huse ende borghe
hem wies ane commer ende sorghe
eens quam hi in huus ghegaen
ende sach tghescrefte ghender staen
dat god den ghevenden man gave
doen zwoer hi hi sout doen ave
bedi het had hem gheloghen
ende hi waerre mede bedroghen
ende het hadden levende doot
hi nam enen hamer groot
ende sloech daer op met grammen sinne
die steen brac  want hi was dinne
ende dat gout quam wte gheronnen
sijn gheven heeft hem dit ghewonnen
bedi en haddi niet ghegheven
het waerre in verborghen bleven
doen danctijs gode  ende seide hi soude
gheven  altoes hi gheven woude
want hem niet en mochte ghebreken
nu wil ic voort van gheven spreken
gheven es dat hoochste goet
gheven brac tsfader torenmoet
ende dede hem sinen hemel scoren
daer noyt man in quam te voren
gheven dede hem storten sijn bloet
gheven bluschte die helsche gloet
daer wi toe waren vercoren
en dade god wi waren verloren
te gode inden hemel senden
van daer si nemmermeer en wenden
in dat eweghe leven
daer moeten wi comen sonder sneven
