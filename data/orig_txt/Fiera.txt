ten es wonder boven der aerde
dat hem so groot ye verbaerde
dat men met wapinen mochte vellen
of met consten verstaet mijn tellen
sine soudent tonder doen
fierabras elegast ende myloen
die ander seiden dat es waer
do slougen si met speren daer
die felle leewen die daer hingen
robbrecht beghanre oec na springen
ende slouchen se metter hacx van stale
als dieze vellen wilde te dale
maer dat was dinc dat niet besloot
doe reden vorwaert die genoot
de leewen bleven hangende daer
also lange dat es waer
dat se de lucht al verterde
ende die vrome heren vermerde
sijn te rozenborch comen
also sansun heeft vernomen
ontfinchize met blider chiere
doe reden si dor die duwiere
so dat si quamen te vauclere
nu eist tijt dat ic kere
toet fierabras ende toet elegaste
ende te mylen die altoes vaste
ende ghenendelike jaghen
een somerpaert const cume gedragen
twilt dat si hadden gevaen
doe lieten si haer jagen staen
si wilden riden te vauclere
doe sagen si met groten ghere
drie coninge comen ghereden
spelen met solaesliicheden
ongewapent dat es ware
maer elc hadde enen sporeware
staende friscelijc up sijn hant
men hadde vonden in geen lant
vromer payene dan si waren
haer namen sal ic u verclaren
deen was coninc van slavenyen
ende die ander in tarteryen
ende die derde putagor
van antioetsen herde dor
waren deze coninge drye
het sachse comen geloves mye
fierabras elegast ende myle
doe drougen si over een ter wile
dat sise zeker souden vaen
metten worden reden si hem aen
doe seiden die vrome ridders wigants fier
here payene putertier
ghi sijt gevaen sonder liegen
ter armen tijt so voerdi vliegen
dat suldi seggen tuwen bouf
susas doe die tale up houf
trouwen ghi heren dies es gheen noot
al sijn wi van wapinen bloot
men mochte ons niet so lichte ringen
ende dat ghijt daer toe sout bringen
het soudu werden zere te sure
maer hort ic sal u setten cure
ic kenne u wel alle drye
ghi sijt die ghene geloves mye
die te vauclere sonder lette
bootscap brochten van mamette
dat al gader was truffernye
gi daet met uwer gokelrie
ons allen royen in een boot
ende habigant den here groot
dadi wezen vogelare
nu hoer wies ic u verclare
ghi sijt kerstijn alle drye
ende wi loven die mamettrye
hets waer wi haddent hier te quaet
na dat de dinc gescepen staet
wildi ons emmer beraden noot
ghij sijt ghewapent ende wi bloot
wi waren varinc te ghenaden
na dat ghi heet van vromen daden
wildi ene dinc bestaen
die ic u sal leggen aen
so prisic uwe vromichede
dat ghi laet wapinen onze lede
ende nemen scilt ende spere
wi sullen comen te vauclere
alle drie bi tervogant
buten daer staet een heylant
in die riviere onder die muer
wi sullen daer sijn u gebuer
ende met u vechten onder ons drien
die daer mach tgeluck gescien
dat hi den anderen matteert
ende doet lyen vor sijn zweert
hi sal moeten sonder waen
te sinen reymersoene staen
up dat hi niet ne blivet doot
bi den here die mi geboot
sprac die stoute fierebras
willen uwe gezellen das
consenteren wi sullent doen
jawi seiden saragoen
bi den voget tervogant
doe clopten si an haren tant
dat was vaster dan gesworen
ende die ridders welgeboren
hilden hem wel gepayt daer aen
elegast sprac doet ons verstaen
den tijt dat wi u zullen sien
doe sprac gherdiflant die payen
morgen metter zonnen upghange
doe ne letten si niet lange
sine staken metten sporen
maer onze ridders huutvercoren
beeten alle drie ter erde
ende vergorden hare perde
ende hingen te pointe hare scilde
den sterken zomer metten wilde
dreven si vor hem te diere tijt
elc up sine stegebande rijt
den rechten wech te vauclere
so lange dat si sagen there
reden daer in ter zelver stont
monyoie roupen si si u cont
ende slougent al onder voet
so wat quam in haer gemoet
si slougen ontwee der tenten corden
mengen torc dat si vermorden
peyene vloen gelike sporewen
maer recht oft waren wilde leewen
verslougen si die torkiene
der tenten seven werven tiene
velden si geloeft mi das
doe so reden si over tpas
als die waren onvervaert
emmer wachten si tsomerpaert
dat hem niewer ontsapperde
aldus voeren die heren gherde
int ander here van habigante
ende quamen daer recht als die persante
ter maeltijt saten geloves myen
die felle soudaen calistyen
ende habigant ende alle de zine
saten in die tente zidine
die was des soudaens van persi
in al die werelt geloves mi
ne hadde men vonden sulc juweel
groene side ende root fluweel
daer af was so ondersneden
daer in gewrocht bi suptiilheden
alle die wapine van hedenesse
stont daer ane sijt gewesse
van troyen of dieregelike
stont daer an so rikelike
dat men nyet negenen gewrochte
rikeliker pensen mochte
tgesteente dat daer an stont
maket also overclaer
dat mer ter midder nach sic bi zach
al hadt gewezen scone dach
up vijf maste dat sy stont
ende die waren even ront
die hoeftmast verstaet wael
was altemale van cristael
wel beslegen geloves myen
van finen goude huut arabyen
die een vanden andren vieren
was also ic u sal versieren
ende daer an also men woude
grote spaengen van finen goude
waren zelverin in dezer wize
elc in gedrayt met eere vize
dat mense niet huut mochte trecken
men mochter met avize up mecken
den appel van der tente boven
mochte men wel te rechte loven
want tgraefscap als ic verstoet
was nouwelike also goet
ende fierabras die damoyseel
dreven herde groet chembeel
alsi dor dat here voeren
clocke werden alle in roeren
den sarasinen doer den tanden
ghene riepen up tervoganden
sose de maste geraecten daer
die van den goude waren zwaer
thoeftmast die quam gevallen
die tafle die al met allen
ende onder die maste sonder waen
recht als vogel die gevaen
sijn ende liggen onder tnet
sine mochten verporren met
so die tente dat es waer
van den goude was so zwaer
payene lagen ende pepen
ende die heren die begrepen
waren in eenen hogen moede
als die waren van edelen bloede
ende negeen begrip ontsagen
daer men eere an mochte beiagen
niet bedwingen noch haren moet
so dat rudderlike bloet
in hem selven began vermaken
si velden tenten ende staken
masten ende daertoe corden
mengen payen si vermorden
al haddent gedaen vm lieden
men sout te wonder mogen bedieden
die vele heeft wille emmer bet
so lange vochten si dat wet
dat their wert verstrooyt al
doe so was daer groot gheschal
men blies daer trompen ende nakaren
recht of die werelt soude vervaren
ende begonsten hem battaelgieren
doe begonsten hem temayeren
onze ridders preus van aerde
ende reden metter vaerde
als die meenden in der steden
te vaerne die hem onderreden
aldoe was met groter druust
van payene wel xx duust
doe so rees daer groot gescal
donze aventurdent al
als die goene in waren zaken
die daer haer kerchof wilden maken
ende reden in die saragoene
elc hadde een spere met enen pongoene
dat si hute vauclere voerden
hare sporen dat si roerden
in die lanken hare acatoene
fierabras die ridder coene
noepte sinen drommedarijs
die ridder van naturen wijs
warp die lanse onder den arem
van tornemoede was hi warem
dat hem die stede wert benomen
sinen spiet so ver ghedromen
een payen in sijn lijf
die glavie was daer lanc ende stijf
up die erde al steendoot
fierebras wies moet was groot
verre dor den rugge leet
doe zwanc hise van den orse gereet
daer bleven si liggende te dier tijt
an die glavye beede gerijt
ghespeet gelijc den capoene
die jonge moedige ridder coene
trac den scarpen helmstaert
niemen wert van hem gespaert
sone waest van elegaste
die met sporen noepte vaste
ende stac te diere hure
enen payen durenture
mettien sine glavye brac
mile oec enen payen stac
dat hi dorreden viel int sant
doe so trac hi sinen brant
ende hi riep met luder voes
hier comt die jonge grave van bloes
die dor die vreeze van den payen
niet eenen voet mach achter vlyen
of sine wapine ne waren verloren
die partenoples was hier te voren
upden coninc noblioen
al so hortem die lyoen
of ic blive inden wille doot
hi seide waer die genoot
hi hiltse in eeren si u bekant
so dede sijn sone die grave roelant
die welke was een ridder rene
den roden leen eist dat ic mene
die int gout stoet rampant
hine was noyt so vaeliant
noch van herten also coene
hine hadder genouch an te doene
soude hize dragen na haer recht
nu keric weder int gevecht
daer die drie mids hare pine
doorbraken alle die sarazine
ende behilden haer venisoen
ten es ter werelt man so coen
hem ne souds gruwen up dat hijt sage
der vreezelike grote slage
die si slougen alle drie
so vele daden si geloves mie
dat si hare acatoen
daer up lach haer venisoen
bonden an der porten rinc
doe keerde elc dats ware dinc
tanscijn ten ten vianden waert
menich scilt ende menich daert
