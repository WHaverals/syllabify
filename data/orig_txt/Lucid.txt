helpt maria edel coninghinne
ende verclaert mine sinne
die verloste den sondare
met sijnre passien sware
doen hi aen den cruce staerf
ende menschelike daer aen bedaerf
vader sone heylich gheest
u soe biddic alre meest
dat ghi mi u gracie sent
dat dit dichte worde volent
ende allen heylighen van hemelrike
soe biddic oec ghetrouwelike
dat si der heyligher drivoldichede
voir mi doen haer ghebede
dat mi goods gratie ontsteke
dat mi sin nocht cracht ghebreke
te dichten eenen lucidaris
daer mi die reden of wel swaer is
en haddic van hem gheene bate
daer ic mi dus op verlate
dat is opten hemelschen vader
aen hem staet mijn troest algader
apostelen martelaren ende confessoren
ende allen die ten hemel horen
hen allen biddic ende vermane
mi naernsteliken bi te stane
voir die heylighe drievoldichede
eenpaerlike met hare bede
dat god minen sin soe verclare
dat ic dichten moet tware
dattie lucidaris hevet in
dus vraecht di clerc in sijn beghin
vraeg meester wat sullen wi gheloven in gode
daer wi of houden sine ghebode
antwoord clerc verstant mi sonder vechten
ic sal u vele wel berechten
alsoe verre voirt als den leeken lieden
gheoorloft is te bedieden
onse ghelove is dat die hemelsce vader
sonder beghin is alle gader
ende sonder inde oec sal sijn
alse di werelt sal nemen fijn
wat soude hier of meer ghesproken
dese woerde hebben t al beloken
v meester nu bericht mi des
wat dinghe dat god selve es
a god is een substantie sekerlike
altoes wonende in hemelrike
van soe groter mogentheit
ende van soe groter overwijsheit
ende van soe groter claerheit
als ons die scrifture wel seit
dat die inghelen van den trone
die woenen in den hemel scone
sijn vii warf clare in t ansichte
dan die zonne mit haren lichte
nochtan begheren si onversadeliken
te sien gods anscijn van hemelrike
nochtan is dat alle gader niet
bi der claerheyt die men an gode siet
hi es so scone ende soe clare
dat sire alle bi leven dare
mit groter blyscap sonder verlanc
engheen wesen dunct hem lanc
die oyt daer mit hem hebben ghesijn
het en dunct hem niet dan een wijlkijn
dat doet gods almachtichede
die al vuult die hoghe stede
onvertallicke glorie sal der wesen
nemmere sal mens den leken lesen
v meester men seit ons sonder waen
dat god in drien personen is bevaen
a clerc verstan mi sonder hone
god is een maniere van iii persone
nochtan en eest maer i waerachtich god
die over al hevet sijn ghebod
in hemelrike ende in die helle
verstant clerc wat ic vertelle
t selve haddi sonder beghinsel
ende sel oec hebben alsoe wel
eer hi die werelt maectte ye
so waren dese personen drie
v meester dattie goet moet ghescien
hoe komt dat men deilt in drien
a beschouwe clerc die sonne scone
die scijnt an des hemels troene
bi hare soe willic dat proven
so onse verstannisse mach behoven
want in haer sijn iii dinghe
die men mach merken sonderlinghe
ende ic segdi hoe t mach sijn
deerste is een substancie vierijn
t ander scijnte terde hitte
clerc nu verstant wel ditte
dit moghen wi alle wel sien
dat mer een sonne en is onder hen drien
want waer deen is van desen
daer moet dander ii oec wesen
also is oec sonder spot
in drien persone een waerachtich god
want is die vader in eneghe stede
daer is emmer die sone mede
ende waer die vader ende die sone si
der is die heileghe gheest oec bi
want dese personen alle drie
en sceden hem niet no sceden nie
bi der sonnen verstaen wi alle gader
gode den almachtighen vader
bi der scijnte verstaen wi dan
den gods sone houti hier an
ende bi den licht verstaen wi meest
den almachtighen heileghen gheest
nu verstant hoe die gods sone
mach sijn een god in drien persone
die vader sende in ertrike den sone
ende menscheit nam in de gone
en waert bi den heilighen gheest ontfaen
in deser wijs mach men verstaen
dat dese personen allen drie
in gheenre wijs en sceiden nie
noch deen van den andren ghedeilt
dit ghelove ganst ende heilt
elke ziele van haren wonde
ende gheeft haer bade ende gesonde
nu wachti van duvels rove
ende houti vast in dit gelove
v lieve meester bericht mi
twi god vader gheheten si
a verstant clerc wat ic di lere
om dat god die rike here
es fonteine ende beghinsel
van alle der werelt weet men wel
ende alle dinghen uut hem comen
tonser salicheit ende vromen
ende dat niemant was voer hem
daerof ic wel seker bem
ende hi die achterste sel wesen
van alle der werelt so wi lesen
v bericht mi meester dattu god lone
twi god is gheheten sone
a clerc verstant mi openbare
die schijnte comt van der sonnen clare
also was die sone alle gader
gheformeert van den vader
daer of ontfinc hi sine claerhede
daer hi die werelt verlichte mede
hier om is t goed recht op dat hi
vader ende sone gheheten si
v waerom den heilich gheest
die boven der werelt heeft volleest
a clerc die gene is die gone
die sprinct uten vader ende uten sone
ende ingheblasen van hem beiden
dat si niet en moghen sceiden
dat comt van der gods cracht
des heilich gheest grote macht
dit moeten wi gheloven
sullen wi comen in t rike der boven
die vader is die alle dinc onhout
mit sire moghender gewout
ende die duvel met sire lere
alle dinc met groter eren
men mach verstaen den sone altegader
die emmer vast is an den vader
die alle dinc maect levende meest
betekent ons die heileghe gheest
soe wat die vader doet
dits bi den sone des sijt vroet
maer die wille comt van den vader
ende van den anderen ii altegader
ende elc van desen personen drie
betekent een dinc geloves mie
die vader gheeft den heileghen wille
die sone verstannesse lude ende stille
ende van den heileghen gheest
comt ons gedinkenesse meest
nu weetstu clerc geloves mie
wat si beteken alle drie
v meester ic waerts gherne vroeder
twi dat men tot gode niet en seyt moeder
also wel als doet vader
des bericht mi alle gader
a clerc nu verstant mi wale
om die gheslachte principale
die in t beghin quamen algader
van den almaechtigen vader
daer na hi sinen sone sende
in ertrike in sware elende
om dat hi soude ontfaen lijf
ende verlossen man ende wijf
ende om die sonden van adame
die ons brochte in deerste blame
v meester segt mi noch ghereet
waerom god niet doechter heet
a om dat die sone meest algader
dan die doechter ghelijct den vader
des mogen wi wel wesen vroet
verstant clerc in dinen moet
die sone is comen van den vader
die hem altoes houden te gader
ende van hem beiden comt die gheest
die alre gaven is vele meest
ende waer dat deen persone sy
dander twee sijnre emmer by
v bericht mi meester of ghi mi mint
twi die heileghe gheest niet heet kint
also wel als die sone doet
des so waer ic gherne vroet
a des soe willic u maken vroeder
so moeste s vaders sone heten moeder
want die gheest comt van hem beiden
mits der groter godlicheide
derom heet hi heilich gheest
die over al heeft sijn volleest
also vele machten hevet hi
alse vader ende sone sonder si
dat deen wille wil dander mede
dits vray gelove in kerstenhede
v noch segt mi meester tonser lere
waer woent god onse lieve here
a clerc bi sijnre groter moghentheit
es hi in allen steden geleit
noch is hi lichamelike
altoes woenende in hemelrike
sident dat god die here groet
voer in den hemel na sine doet
sone quam hi in dese werelt niet
met sinen lichame dat besiet
mer sine gracie ende goedertierenhede
die sijn al omme in elken stede
der die gerechtige mensche es
des sijt seker ende ghewes
daer men an roept met herten claer
sine ghenaden comen daer
is t in de zee is t in vloede
op t lant of in viers gloede
altoes is hi gereet
wiene mint mit herten heet
hem te helpen ende bi te stane
ende hem niet af te gane
v bericht mi lieve meester fijn
hoe vele datter hemelen sijn
a clerc iii hemele sonder waen
sijn boven der lucht gestaen
nu verstaet mi herde wel
ic segghe dat is een hemel
der men die goede zielen in sal leiden
die hier van der werelt versceiden
een ander hemel is vele scone
daer die inghelen in wonen van der trone
die derde hemel es scoenste ende meest
der in woent die heilege gheest
nochtan scijnt gods aensichte
voer dese hemele herde lichte
die sielen leven daer sonder rouwe
om die claerheit die sier scouwen
want nouwer en hebben si breke
dit sal gedueren ewelike
v meester hoe komt dat god onse vader
in allen steden is alle gader
ende hi selve is lichamelike
woenende in hemelrike
a clerc god is in allen steden
bi sier groter mogentheden
nochtan is hi lichamelike
der boven in sijn hemelrike
ende also mogende in de helle
als in den hemel soe ic u telle
bi deser reden is t recht alle gader
dat hi sal heten die hemelsche vader
salich is hi die t verdient
dat deze here es sijn vrient
v segt mi meester wel geraect
wiste god eer hi die werelt maectte
elke dinc eer si gescien soude
onder deerde ende boven der moude
a ja hi clerc wonderlike wel
hi wiste t gepens ende nieman el
der engelen sin ende hare namen
ende alle menschelike lichamen
rekende hi te voren ende haer bediet
eer hi de werelt worden liet
s menschen geluc ende sijn sneven
voer wiste hi eer hi hem gaf sijn leven
ende wat men penst quaet of goet
nu besie elk wat hi doet
ende hi soe diene onsen here
dat hi sine dinc ten besten kere
v na dat god was sonder beghin
meester ende sijn heilege sin
alle dinc maecte ende liet wesen
soe eest gelooflijc in desen
dat hi een enich leven lede
eer hi die werelt ye gerede
a hets gescreven sonder blijf
dat in hem was geestelic lijf
eer hi begonste maken yet
van dat hem die geest riet
in scrifture eest gelesen
dat hi alle dinc voer hem liet wesen
ja in visioen hijt al sach
eer hi yet te maken plach
ende oec die claerheit van den ingelen
die hi mit hem woude minghen
der werelt maecsel dede hi al
voer hem comen groet ende smal
ende den hemel sonder waen
ende die sterren diere an staen
sonne ende mane quamen alle gader
voer den almachtigen vader
dit was al eer hi maecte yet
van dat hem die geest riet
ghelijc enen timmerman die wil maken
een werc dat wel sal geraken
die timmeringe moet t eerste staen
in sijn gedochte sonder waen
ende van den werke t fondament
sal t goet ende vast sijn bekent
voer dien dat god die werelt maecte
ende alle dinc der in gestaecte
waest niet dan een deemsterhede
hiet caos dits waerhede
v meester waer was die volmaecte
god eer hi die werelt maecte
a clerc bi sijnre groter mogenthede
so is hi nu ter selver stede
daer hi doe was geloves mi
want der werelt scepper was hi
ende voer hem en was gene dinc
daer omme heet hi coninc
almachtic scepper waerachtich god
die overal hevet sijn ghebod
van hem en dorren wi niet bedieden
te verre voer die leke lieden
derom willic dit achter laten
ende volgen der ystorien straten
v meester wet ghi die waerheit yet
twi god die werelt worden liet
a clerc dit hebbic wel vreescht
om sine goedertierenheit meest
ende dat niet wilde wesen allene
in sijn hoge zale rene
sonder geselscap soe en woude hi
niet besitten sijn rike vri
der werelt maecsel was gedaen
eer men i oghe op soude slaen
dit was spacie herde cleine
der hi dus vele maecte alleine
nu laet ons besien ende gomen
dat wi te sinen sittene comen
dat ghedueren sal sonder vergangen
met solase met sueten sangen
v bericht mi meester des ic micke
maect god die werelt tenen stricke
a clerc die here die niene verstarf
makede al teere waerf
beide hemel ende firmament
ende al datter loept omtrent
maer hi visierde in sticken
in vi dagen mogen wi micken
van niet maect god in t beghin
die hemel ende inghelen daer in
oec maecte hi aertrike mede
verstaen wi al hier ter stede
dit maecti al mit sinen woerde
ende licht als ic bescreven hoerde
doe sach god dat licht was goet
ende versciet mitter spoet
t licht van der deemsterhede
ende hier verstaen wi ter stede
dat lucifer mit sire scaren
versceden wort al openbare
mits hare hoverdigen sonden
van dien ingelen tien stonden
des anderen dages dus ist bekint
maecte god dat firmament
ende allen die planeten mede
visierde hi bi ter stede
ende het is t firmament genant
om dat dect der werelt rant
den derden dach lesen wi van gode
dat hi maecte mit sinen gebode
t water ende verzament in i covent
dat is onder t firmament
der haer die droecheit openbaerde
heten wi bi namen aerde
ende des waters verzameninghe
al daer si te gader hingen
heet hi bi namen die zee
der toe dede hi noch mee
want hi sach al dat was goet
sprac hi aldus des sijt vroet
ic wille der werelt geven cruut
ende doenre groenheit comen uut
ende der toe menigherhande vrucht
die bescinen sal die lucht
al dat hi seide was ghedaen
na sinen wille mostet alle gaen
ten vierde daghe also ic wane
maecti sonne ende mane
ende sterren die hi omtrent
geset hevet an t firmament
ten vijften daghe versierde onse here
water locht mit groter eren
der lucht gaf hi dat vliegen conde
ende dat swam ghinc te gronde
visschen voghelen dats waer
waeren oec ghemaect daer
ten sesten daghe sprac god woert
dat beesten souden comen voert
hi wiste wel dat wesen soude
dat die mensche die van der moude
gemaect soude sijn sonder vallen
nochtan ontfermes hem met allen
ende wilde die mensche beesten geven
om te verlichten sijn zwaer leven
daer na sprac god maken wi den man
nu merke ende verstae die can
te wien sprac god maken wie
der personen soe sijn drie
daerna sprac die drievoldicheit gemene
dan is den mensche niet ere clene
datten god maecte bi vorrade
al maecte hi in sire genade
alle die ander creaturen
hi en sprac niet t hare naturen
also hi ten mensche dede
ende oec was hi gemaect mede
na der zielen na gods beelde
dats den mensche grote weelde
o mensche nu pens ter vaerde
om hem die u maecte soe waerde
dattu niet verboerts sijn rike
om die genuechte van aertrike
v bericht mi meester in dine lesse
al dat god maecte hevet kennesse
a jaet clerc verstant mine lere
al hevet beseffen in onsen here
sonne sterren ende mane
beseffen gode in den omme gane
dat si van hem hebben ontfaen
dat si niet stille en moghen staen
die erde beseffet dats waer
mitter vrucht die soe bringhet hare
na haren naturen tharen tijt
dits al waer des seker sijt
soe doen der zee vloeden mede
die emmer keren thare stede
der si uit te comen plien
dit mach elc merken ende sien
soe doet znee haghel ende wint
beseffen al der maechden kint
die dode beseffen mede gode
die verrisen mit sine gebode
die hille beseffet oec eenparlike
die macht gods van hemelrike
want soo wedergaf ten stonden
die zielen die soe had verslonden
soe doen oec alle vreeselike dieren
beseffen gode na haren manieren
v wel lieve meester laet mi horen
twi sijn van inghelen ix choren
a clerc omdat elc in choren scoene
dienen souden enen persone
ende om altoes tsine gereit
te dienste der drivoldicheit
oec maecte god tsinen winsche
die xde scare van den minsche
die hem souden wesen onderdaen
en te zinen dienste staen
ay salich mensche nu pijndi sere
te vriende te houdene desen here
di salre afcomen groten loen
na dit leven die hoge troen
over die inghelen diere vielen
soe sijn ghecoren die goede sielen
te besitten die volmaecte glorie
die volprisen can geen memorie
v noch soe segt mi meester rene
twi dat god niet bleef allene
a verstant mi clerc wel gereit
om sine grote edelheit
van der drivoldicheit scone
soe wilde hi hebben in den troene
mit hem die inghelen ende den mensche
ende hem te dienen ten wensche
ende mit hem te sine eenparlike
in sijn soete hemelrike
ay wel salich wert die mensche
die sijn spel soe comt te wensche
die hi sal comen in die zale
die ghemaect is soe wale
v meester hoe menich nature speciale
maect god al sonder hale
a twe den inghelen enen gheestelike
den ander den mensche vleesschelike
dese nature gaf hi hem beiden
om dat si niet souden sceiden
den enghelen gelove gheestelike
den mensche bi gelove vleeschelike
clerc verstant noch wel gheraect
hoe die inghelen waren ghemaect
doe god seide licht nu besie
waren si gemaect geloef mie
soe overscone ende soe jolijs
en mach men se volprisen in geenre wijs
noch verstaet ende hoert
god en sprac te hem gene woert
also als hi ten mensche dede
hier bi verstaen wi ter stede
haer hoge edele nature
om dat god seide licht si ter ure
die inghelen sijn gheestelike viere
van gode ontsteken in alre manieren
god die se heeft gevisiert
heeft se met sinen ansicht versiert
ende soe gescepen van naturen
dat hem gene sonde mach geburen
v noch segt mi meester bequame
hebben dinghelen enige name
a nu verstaet mi clerc gereit
soe over grote wijsheit
soe leit an de inghelen bequame
dat hem behoeft genen name
michael gabriel raphael
dat sijn geen namen weet wel
mer toenamen willic u bedieden
soe hem hebben gegeven die liede
v meester condy yet geweten
hoe deerste inghel was geheten
a sathaneel seit die scrifture
die hadde god van siere nature
in hemel gemaect soe scone
dat der boven in den trone
niemen en was sijn gelike
van den inghelen geestelike
maer hi verhoverde sinen scepper al
bi siere scoenheit die niet was smal
doe wilde hi hebben gebode
boven sinen meester gode
ende boven alle ingelen mede
doe was hi tsire onzalichede
in deser hoverde bedroghen
doe stacken god neder van hogen
ende hieten lucifer tier stont
doe waert hi dat lelicste diet
dat god ter werelt ye worden liet
die te voren was soe scone
mit gode in den hogen trone
die te voren was soe clare
die is nu soe lelic en soe ommaer
hine wiste van sinen valle niet
eer hi viel in dat verdriet
god gehingde dese saken
dat hi dandere vaste woude maken
an hem met clare verstannesse
dor lucifer gebrekennesse
want hine was niet vul i ure
in hemelrike seet die scrifture
hi smaecte die glorie als niet
daer hi soe varinge ute sciet
want te hant dat hi gemaect was
soe viel die quade sathanas
v twy bleef lucifer niet langer daer
des berecht mi openbaere
a om dat onse heere niet en woude
dat hi die blyscap smaken soude
daer boven in den hogen trone
ende om datti varinge woude
gebod hebben menichfoude
in den hemel boven hem allen
daer om lieten god vallen
sommeghen ingelen beclagende das
dat lucifer soe scone was
ende sine hoverde ende verheffinge
ende pensden of hi sonderlinghe
gode mochte verwinnen nu besiet
met sijnre cracht mer neen hi niet
hi wilde onder hem hebben soe wi scriven
dandere ingelen mer het moeste bliven
doe stacken god mit sinen gesellen
in der doncker puthellen
hare geen was nie soe stout
dat hi dorst comen in gods gewout
som bleven si hanghen in die lucht
die den mynsche doen grote vrucht
want si sijn die ons raden
sonde te doene ende quade daden
som sijn se in t water belent
die doen ons tsnachts torment
ende bedwelmen soe onsen sin
dat wire cume bliven in
nemmermeere hebben si genade
dat si vlien bi haers selfs rade
si hebben oec den zege verloren
hets gescreven men macht horen
om dat si daden bi niemans toedoen
soe quade dade ende soe coen
ende si hem setten met hare macht
jegen der drie personen cracht
daer omme moeten si ewelike
verloren bliven in den slike
v meester ic wiste gherne die waerhede
twi die duvelen niet sijn tere stede
a om dat si pinen sullen so wi horen
die met god onsen here behoren
in aertrike met haren curingen
om te beletten hemelsche dingen
maer die de coringe wederstaen
sullen met gode sijn ontfaen
alsi sceden van desen live
maer die onsalige keytive
die horen na duvels raet
meer dan om hemels staet
die sullen ter laetster uren
der hellen pine moeten besuren
die sal duren sonder verganc
mit tormente in den vulen stanc
v segt mi meester of ghijt gebiet
waerom en verloeste god niet
dingelen die van den hemel vielen
alsoe wel als menschen zielen
a nu horic seggen die reden fijn
om dat die inghelen onsterffelec sijn
ende van niete gemaect waren
so vielen si mit lange misbaren
hadde god der ingelen vorme genomen
en waer ons niet comen te vromen
want hem en hadde bi gere naturen
enige doot worden te sure
daerom wast dat hi ontfinc
menschelike vorme ende aneghinc
dat hi dor hem sterven woude
ende so bringen tsine behoude
die sterfelijc wort wielen eer
ende sal oec bliven emmermeer
tot dat hi vaert van deser werelt
die valsch is ende verdwerelt
o menschen waut dit verstaen
wat god door di hevet gedaen
so bistu wel sculdich t allen stonden
t sinen dienste sijn gebonden
v bericht mi van den ingelen de bleven
in gods memorie sonder sneven
a clerc doe en wiste hare geen
een twint van desen helscen ween
maer si mercten te wat misquamen
mits der hoverde dander quamen
doe vruchten si gode meer dan si daden
ende bleven vast an sinen genaden
doe si beseven ende sagen
dat se god van diere plagen
gehouden hadde te siere glorien
ende bleven vaste in haer memorien
ende seker staende sonder hoen
met gode in den hogen troen
v meester twi god der ingelen stede
mit inghelen niet weder vullen dede
a clerc ic bericht di van desen
het hadde ongelic gewesen
dat een ander maniere van ingelen
in den troen souden mingelen
ende vervullen der geenre stede
die verboerde mit hoverdichede
of sine hadden geweest alsoe scone
als lucifer was in den trone
ende die gene die mit hem vellen
in den afgront van der hellen
ende hadde anderwaerf onze sceppare
ingelen gemaect also clare
si hadden hem anderwerven gezet
jegen den here ombesmet
hi wiste wel hadde hijt gedaen
si hadden die hoverde mede bestaen
van der steden daer dander waren
die nedervielen mit haren scaren
daerom sone maecte hi
geen ander ingel seet men mi
v noch segt mi meester sijt dijs vroet
weten dingel al dat men doet
a clerc sine weten gene dingen
meer dan hem god wil gehingen
ende dat hem liet die heilige gheest
doe si vielen in der hellen tempeest
sine weten oec niet te nomene
van dingen die sijn toecomene
maer alle dingen die sijn verleden
weten si voer pensichede
maer naer subtile nature
mach niement weten te geenre ure
dan die godlicheit allene
die t al maecte groet ende clene
v meester mogen die viande volbringen
haren wille in alle dingnen
a clerc engene goede dingen
en mogen si no willen volbringen
sine hebbens gene macht te doen
van den helschen bandoen
daer si in liggen ende braden
om hare grote overdaden
si hebben groten nijt op den mensch
dat hem sijn spel is comen te wijnsch
daerom pinen si tallen stonden
den mensche te bringen in sonden
om dat hi die glorie hevet
daer si uut sijn gesnevet
ende sine hebbens niet te macht
van den ingelen die ons wacht
te tempteren na haren nide
des mach die mensch wesen blide
v lieve meester maect mi vroet
weten dinghele al dat men doet
a clerc en is niet bi naturen
sine weten t al in corter uren
van dat comen is of comen sal
in hemelrike of hier in t dal
want si scouwen wel bi dichte
alle dinc in gods ansichte
sonder pine doen si alle dinc
bi der gracien van den hemelschen coninc
v twi was lucifer ende sijn gesellen
gemaect ter eweliker quellen
a haren val was te voren voracht
in der iii personen cracht
daer si worden so fier onder hem lieden
dat si der glorien niet ontbieden
ende die valscheit die dander hadden
ende vielen neder geliken padden
om haer verwanen wast al
dat si vielen in t helsche dal
v lieve meester maect mi vroet
wat vormen hebben dingelen goet
a clerc vorme nu besie
alse god heeft seit men mie
ghelikerwijs dat men t was
in den zeghel duwet sijt seker das
also sijn dingelen allegader
gheformeert uten ansichts des vader
ende dragen die vorme van sijn ansichte
dat volmaect is van allen lichte
want sijn ansichte is also gedaen
dat sie alle voetsel of ontfaen
god onne ons des voetsels rene
ende verde ons van den helschen weene
v bericht mi meester wel geraect
twi die mensche was gemaect
a clerc om dat so vele ingelen vellen
mit lucifer in der hellen
ende s vaders scare so gemindert was
vanden ingelen sijt seker das
hierom wort die mensche goet
die x scare des ben ic vroet
v meester segt mi in corter uren
twi die mensche van soe crancken naturen
a lieve clerc nu waut mi horen
het was ghedaen om s duvels toren
ende hem te scande nu besie
ende dat die mensch seit men mie
soude besitten tsinen lone
in hemelrike dewighen trone
die de duvelen verboerden ter tijt
daer si noch of hebben nijt
op den ghebreckeliken mensche
dat sijn spel is comen te winsche
daer hi mit sinen broschen lichamen
sal besitten te sijnre vramen
die stede daer si den val of daden
bi hoverde tharen scaden
v segt mi meester goedertieren
of god maecte alle dieren
a ja hi clerc clene ende groet
maect hijt al dor s menschen noot
om sijn nutscap soe eest al
dat is op berghe ende in dal
luse vloen worme onwerde
maect hi al dors s menschen hoverde
alsine pinden souden si weten
datten die worme souden eten
ende souder omme hoverde laten
ende volghen der caritaten
datten soe clene i wormekijn
mach biten in den live sijn
ende niet heeft die macht van onsen heere
dat hijt wormekijn van hem were
mit sinen gebode als hi soude
en dade die sonden menichfoude
die de mynsche over hem hevet
die hier op ertrike levet
ende hadde die mensche te genen stonden
gode verwracht met sinen sonden
die wormen diene dus bestaen
souden hem wesen onderdaen
o mensche hoverdich ende fier
doe dine penitencie hier
dattu niet wort verslonden
van den wormen der helscher sonden
die altoes sullen biten ende cnagen
also langhe als god op hemel sal dagen
men vindt in wormen sonderlinge
grote nutscap ende leeringe
somme sijn si geveineert
dat ons helpt ende niene deert
ende waren si niet als ic calle
ghevenijnt soe waren wi alle
van der quader lucht gevenijnt
dus bliven si over ons gepijnt
crude stene vrucht ende bome
maect god al tonser vrome
vissche voghele heeft hi gegeven
den mijnsche diere bi soude leven
god maecte dinc en gene
sonder ons ter nutscap allene
v wanneer was die helle gemaect
daer die menige bi ontraect
a als lucifer ende sine ghesellen
in der hoverde vellen
waren si mitten godliken gebode
geworpen in der hellen node
die staet in der werelt ende
daer sijn si mit groten scende
in de deemsterheden daer geen man
van vulen stancke geduren can
oec willic dat ghijs seker sijt
si is boven nauwe ende beneden wijt
die wide en mach nieman weten
dan god die t al hevet gemeten
v bericht mi meester lieve geselle
hoe menege pine is in de helle
a clerc van pinen ende van mesquame
so heeft die helle vii name
men seit dat een helle is
in latine geheten lacus mortis
dat bediet ene zee der doot
die ziele die coemt in dier noot
en heeft nemmermere genade
wat saken men over haer dade
so blijft ewelike in de stede
stagnum ignis hiet si mede
dat bediet een pine van viere
want soe is van sulker maniere
alse heeft die steen die leet in de zee
die droge en waert nemmermee
t water blijft emmer boven
also eest bi der zielen verscoven
die eewelike sonder inde moet
bernen in de helsche gloet
ende altoes coude ende hitten bevoelen
sonder lavenesse ende sonder coelen
te hebben nemmermeer daer na
soe heet oblivionis terra
dat bediet een lang vergeten
want wie daer in wort geseten
die moeten ewelike als keytiven
van gode vergheten bliven
tartarus so heet soe mede
dat bediet rouwe en serichede
weninge ende wringhinghe van handen
hellende ende krijskijn van tanden
oec spreect die scrifture aldus
dat die helle heet herebus
dat bediet een vierich drake
dats der zielen een zwaer wrake
want vierijn is sijn nature
die en bluscht te geenre uren
oec heet soe iehenna mede
dats een vier ende heet stede
diere worden worpen in
bliven daer ewelike sonder gewin
hem en mach niet meere geburen
lavenesse te geenre uren
nu pens mensche ende merke
die biste gemaect na gods gewerke
dattu scouwes dese pine
daer t soe swaer is in te sine
v meester soudi berechten connen
wat lichte was eer quam de zonne
a clerc verstant mine tale
ic sal di berechten wale
licht quam eerst van den claren
steden daer inghelen in waren
maer somme boken die lien mede
ende seggen dat god wesen dede
ende wolken licht hem verbaerde
daer die werelt mede verclaerde
tot dien datter sonnen claerhede
die werelt verlichte in elken stede
v lieve meester maect mi wijs
wanneer god maecte t paradijs
a den derden daghe doe hi uut
comen dede bome ende cruut
het staet an der werelt beghin
dat is in t hoechste mere no min
aldus soe hevet god gheset
aldus bescrivet ons die wet
die stede is scoenste ende wel geraect
die god ter werelt heeft gemaect
beide bi berghe ende bi landen
wt onser wandelinge gestanden
ende banter oec mede waerlike
al dat na hem quam in ertrike
ende die minste sonde sonder waen
en hadde alle werelt niet of gedaen
sonder jhesus kerst allene
mit sinen heileghen bloede rene
het is gevest mitter zeere
dat men t gewonne nemmermeere
daer en mach niement in comen
al mocht hem al die werelt vromen
het staet toter manen hoge
des bleeft van der diluvie droge
daer gaet een vierijn muere scone
omtrent toten hogen trone
v bericht mi meester als ic gome
of god in t paradijs plante bome
a in t paradijs plante onse here god
alrehande hout na sijn gebod
oec seide hi diere niet om en loech
dat god plante in den hove hoech
alder tieren froyt van smake sochte
om dat den man genoegen mochte
bede die sake ende dat opsien
in de middewaert van dien
soe plante hi des levens hout
dat heeft die cracht ende die wout
dat het groten vrucht mach geven
gesonde ende lange leven
noch seggen somme boeken meer
datti mach leven emmermer
wie dat nutte van der vrucht
die staet in s paradijs lucht
die god oec plante daer binnen
den boem die quaet ende goet doet kinnen
die heeft daer om den naem ontfaen
daer om datter adaem in heeft misdaen
daer is sulc boem seit die vite
diere of ate hi ware quite
van honger van dorste nu besie
daer is sulc boem seit men mie
in t paradijs sonder waen
die alle moetheit doet vergaen
daer sijn bome tieghen alle quale
in den paradise geplant ovale
daer sijn oec iiii rivieren
hare namen willic u visieren
phison of gangnes heet die een
diere dore loept herde reen
men vint gout in hare sant
t beste dat yeman vant
gyon of nylus comt gelopen
doer dat lantscap van europen
dus hieten dander ii rivieren
tigris ende effrates dus esser viere
dicke lopen si doer die aerde
ende doen hem wech hare vaerde
dese comen uut s paradijs stat
also die boken orconden plat
v waer was adam onse eerste vader
gemaect berecht mi alle gader
a clerc nu geloeft mi das
in dat lantscap van damas
was hi gemaect herde zaen
ende ontfinc der mensche gedaen
maer ebron hiet die pit
daer hi uut gemaect was verstant dit
daer in was hi ende sijn wijf
bede begraven na haer lijf
in spelunca duplici
aldus vertelt die bibel mi
in dien acker versloech also wel
caym sinen broeder abel
god droech adaem van der aerden
van daer hine gemaect hadde werde
in t paradijs om dat hi woude
dat hi daer in werken soude
niet dat hi pinen soude door noot
maer ghenoechte hebben groot
god geboet hem wilt nu t weten
dat hi van alder vruch soude eten
sonder die hinc an den boem
die goet ende quaet leert men goem
op wat daghe dat dure af eets
sprac god ic wille dattuut weets
saltu sterfelijc mensche wesen
nu houti vaste an desen
v meester maect mi des wijs
was eva gemaect in t paradijs
a ja soe in midden van den paradise
dat seet ons die scrifture wise
god dede comen in adame
enen slaep van groten vrame
ende deden ligghen in een stede
ende nam een ribbe ende vleysch mede
ende maecter af een wijf allene
vleysche van vleysche been van bene
doe set hi se voer adame
om dat hi hoer woude geven name
hi sprac dit vleesche ende dit been
is van den minen al in een
virago sal men se nomen
desen naem isser van den man comen
aldus heet si voer die sonden
maer daer na in corten stonden
doe se de sonden hadde gedaen
hiet se eva sonder waen
verstant clerc sonder blame
twi soe gemaect was van adame
om dat een vleesche ende een bloet
soude bede wesen sijt des vroet
ende oec een wille nu besie
onder hem beden seggic die
ende een genoechte moeten si houden
sullen si mit gode sijn behouden
v waeromme waren alle creaturen
niet gemaect in eenre uren
a om dat god woude openbare
dat adaem hem gelike ware
ende oec alle creaturen verre ende na
van hem souden comen als dede eva
deen van den andren geboren
also ghi hier na sult horen
vleeschelike van live te live
tot dat die stede der keytive
vervult waren in den trone
mit saligen sielen scone
v twi heeft god den mensche ghegheven
dat hi emmer in sonden moet sneven
a clerc god heeft den mensche ghegheven
dat hi emmer in sonden moet sneven
om tontfane te meren loen
met hem in den hogen trone
waer hi niet gesneeft is mijn verstaen
sone hadde genen loen ontfaen
mit sinen gewerke in den paradise
des lieten sneven god die wise
haddi niet gesneeft sonder waen
sone haddi goet noch quaet gedaen
des waren haren loen te minder
want some s heren adaems kinder
die gaen nu om haer weldaden
mit haren meester te raden
die hem hier van sonden wachten
ende ontsien der sonden geslachten
sullen voer god bet ontfaen wesen
dan enich inghel daer wi of lesen
v meester of adam ware bleven
in t paradijs sonder sneven
mit wat genoechte soude hi
kinder ghewonnen hebben segt mi
a clerc scrifture ons dus seit
ghelijc dat deen hant in dander leit
sonder ghenoechte verstant ditte
ende sonder enigerhande smitte
ende sonder pine oec voertbrocht
en hadden si gode niet verwrocht
ende oec willics u maken vroeder
alse t kint waer comen van der moeder
sout hebben gehat sine tale
ende ghesproken alsoe wale
alse nu doen die kinder van xxxx jaren
dit sijn reden claer twaren
die mensche en hadde in gere wise
smette vonden in den paradise
dats sonde die mensche hebben gedaen
ten boem gheeft mi te verstaen
die ghevet t eweliken leven
mit solase sonder sneven
al toter tijt ende tot der uren
dat die stede der felle gheburen
met adaems kinder waren vervult
in deser reden hem niement verdult
dan soe souden si ewelike
ghevaren hebben in hemelrike
sonder enich wederstoet
ende hadde gesijn ingels genoet
dus hadt mitten mensche vergaen
hadde adaem gene sonde gedaen
v twi scaemdem adaem meer
nader sonden dan hi dade eer
a om dat hi misdede an die vrucht
die hinc ans paradijs lucht
nochtan wiste hi wel al bloet
den overswaren wederstoet
ende t quade dat der of soude gescien
aldus is t gescreven van dien
si ondaden haer ogen met desen
niet dat si blint hadden gewesen
maer haer kint beroerde in desen
also als wijt hebben ghelesen
in haren natuerliken leide
dat soe te voren niet en deide
ende begonsten hem te scamen beide
van haren naturliken lede
v gaf hem enige cleidren god
als si braken sijn ghebod
a ja hi beide yeven ende adame
om te decken haren lichame
hi gaf hem ii rocken van beesten velle
daer bi verstaen wi na mijn vertellen
dit decsel is van doden dieren
ende dus sterfelic in allen manieren
ende al dat van di comen sal
sal ter doot groet ende smal
doe stac hi se uten paradise
om dat si aten verboden spise
vii uren of luttel min
waren si ten paradisen in
maer hadden si gods gebod gedaen
si waren daer in bleven sonder waen
v bericht mi meester mit talente
twi waren si verraden van den serpente
a clerc nu verstant mi wel
t serpent is glat ende snel
ende luxurioes boven allen dieren
ende subtijl in alre manieren
hier bi nam die viant t serpens gedane
om den mensche in sijn strec te vane
hi maect hem crom bi valschede
ende glat bi luxurien seden
ende fel bi subtijlhede groet
om den mensche te bringen ter doet
verstant dit wel op desen tijt
die viant hadde groten nijt
dat die mensche soude comen
ten blijscap die hem was genomen
v segt mi twi si tharen onvramen
soe saen uten paradise quamen
a ic segt di clerc wel geraect
also houde als yeve was gemaect
wrochte si bi des viants rade
ende beet in den appel t onser scade
doe gafsene teten haren here
dat so sint becochte sere
ter selven uren wildijt weten
sint soe vanten appel eten
dat soe ghemaect was van den man
dat was te middaghe houti daer an
hierom balch hem god die wise
ende stac se bede uten paradise
voer t paradijs sette onse here
cherubine dat hi den duvel kere
dat hire nemmermere in en come
dit dochte onsen here vrome
god gaf hem te hant
een vierijn swert in sijn hant
dat der niement in en mochte
eer t onsen here tijt dochte
maer dat bloet dat sint liep
uut sijn heilege wonden diep
dat heeft menieghe ziele ghecocht
ende weder ten paradise brocht
ende pensde dat hijt soude beletten
ende hem bringen t siere smetten
dat hi nemmerme en soude comen
ter blyscap die hem was ghenomen
daer sijn wi comen mit groter eren
bi der gracien ons liefs heren
v meester waer trac onse here adam
doe hi uten paradise quam
a clerc hi ghinc ter selver aerde
daer ne god uut maecte waerde
ebron soe hiet dat lant
daer adaem in wert becant
god die stacken uten paradise
om dat hi na dorps wise
die eerde oefne soude daer hi of te voren
gemaect was soe ghi moghet horen
doe hi hadde gheleeft xv jaer
waert geboren overwaer
sijn outste sone caym
ende calmina sijn suster mit hem
ende over xv jaer alsoe wel
waert geboren die goede abel
ende sijn suster delbora
ende over c jaer daer na
vermoerde caym abel den goeden
dorpelike met fellen moede
dien beweende adaem ende yeve
c jaer doer sine lieve
doene wilde adaem met sinen wive
nemmermeer meenten met haren live
voer die wile dat hi vernam
den ingel die van gode quam
die hem beval in sinen sermoen
dat hi met yeven hadt te doen
want die vrucht die na hem quame
soude god sijn bequame
doe was hi out cc jaer
ende oec xxx wet voerwaer
doe wan hi sone seet
nemmeer en noeme ons die wet
kinder gewonnen bi sinen wive
dan allene dese vive
van seths gheslachte quam god
die over al hevet ghebod
v meester waest allene in der vrucht
die hinc in s paradijs lucht
dat yeva met adame
t paradijs ruumde tharen onvrame
a allene waest niet bi der vrucht
dat si dogheden den zwaren plucht
het was van haren hoverdige saken
dat si gods gebod verbraken
ende si gode gelike wilde wesen
in vroesscapen soe wi lesen
bi den verradenesse van den serpente
dat se brochte ten zwaren tormente
want god hadde hem vermeten
ghingen si van den appel eten
dat hem beide tiere stonden
ghevallen soude sware zonde
dat se die werelt al gemeen
niet en brochte uten ween
clerc duncti dat niet recht
dat elc scalc ende elc knecht
gode wesen onderdaen
ende te sinen dienste staen
dit en wilde adaem niet weten
ende viel in sonden mitter beten
clerc en duncti oec niet recht
dat elc besondich knecht
sinen scepper ere ende waerde
want hine sciep van der aerde
hier om soe en pensede niet
adam doe hi viel in t verdriet
hine dede jegens gods gebod
ghelike enen quaden sot
dat hi misdade mogen wi scouwen
dat ons alle dage mach rouwen
want van den sonden die hi dede
sijn noch besmit onse lede
v bericht mi meester mit dier lere
was t gebod groet van onsen here
a t ghebod van den hemelschen vader
was so groet dat die werelt algader
niet mochte beteren die misdaet
dan god selve dat verstaet
die t gout in den cruce doe hi starf
ende menschelike doer ons bedarf
mere dan al die werelt is gods wille
al daer hi sit in den hemel stille
bi reden willic dit proven
als der naturen mach behoven
besie quame yemen te di gegaen
ende seide die werelt sel vergaen
en keerstu di omme niet
ende god die alle dinc besiet
die verbode dat te doene
dune souts niet sijn soe coene
di tonderwinden van den ommekeren
jegen t ghebod van onsen here
dat mach men merken bi adame
die hem ommekeerde tonser onvrame
niet dat hi t ansichte ommekeerde
maer gods ghebod niet en eerde
als hi gebrac t gebod ons heren
mits vrouwe yeva valscher leren
want hi waende hebben geweest
ghelike sinen meester als men leest
hi dede meere sonde sijts gewes
dan alle die werelt groet es
want in de bete van den appel
dede hi vii sonden weet men wel
ende banter oec mede waerlike
al dat na hem quam in aertrike
ende de minste sonde sonder waen
en hadde alle werelt niet of gedaen
sonder jhesus kerst alleine
met sinen heilegen blode reine
nu verstant mensche roekeloes
hoe di god die passie doer di coes
doer die groete minne van di
ay stenen herten twine pensdi
ende doe dor sine wille pine
hem te minnen ende dijn evenkerstine
ghelike dijns selfs lichame
dat ware dijnre zielen vrame
so soustu varen sekerlike
mit gode in sijn rike
v meester nu bericht mi das
welk die eerste sonde was
a clerc deerste sonde was hoverde
in also vele als hi begaerde
ghelijc gode sinen scepper tsine
doe hi niet helt die gebode sine
was hi uten paradise gesteken
dus horic in scrifturen spreken
doe wort adaem sonderlinge
die nederste alre dingen
die dupperste was te voren
ende boven alle dinc vercoren
wie dat hem hier verheft meest
wert voer gode een onsuver gheest
dander sonde als ic las
dat hi niet onderdanich was
te houden sijns sceppers gebod
doe plaechden onse here god
ende wrac t op hem ende op die sine
mit herde menegerhande pine
die derde sonde als ic t vant
die was ghiericheit genant
dat hi ghinc nutten sonder waen
dat hem god hadde heten laten staen
hi begherde meer mitter herten
dan hem god gaf des haddi smerte
die vierde horic sacrelege noemen
die hem quam te groter onvromen
om dat hi nam in den paradise
die geestelike verboden spise
die hi in die heilege stede stal
daer ons of quam den zwaren val
ja die vule sterfelike sonden
daer wi mede sijn gebonden
nu heeft hi ons daer uut verloest
mit siere passien ende vertroest
gheestelike keisdom was die vichte
alsi vel in s duvels plichte
ende bi t serpens rade misdede
daer al die menschelichede
of moet dogen zwaer verdriet
om dat hi sinen scepper liet
die hem gheestelike trouwe gaf
ende daer boven zwaerlike snaf
die seste sonde en mach niet bliven
dats groot jamer als wi scriven
want hi den xii gheslachte groet
mit eenre beten gaf den doot
ende omme die bete moeten varen
ter helle menich moeder baren
van ghelike men delft in die aerde
den licham mitter vaerde
die nemmermere daer na mach comen
sinen vrienden tenigen vromen
also delven die viande
die sondige zielen mit haren handen
in die helle daer groot torment
tallen tiden is sonder ent
ende sone mach smelten no dwinen
soe ons seggen die divinen
v twi god adaem sijn sonden niet verliet
als hine uten paradise stiet
a clerc hadde onse here vergeven
adam sijn zware sneven
so varinge sonder eenige pine
men hadde geseit dies anscine
dat hi niet wreken dorste die misdaet
die hi dede in s paradijs graet
dus dede god als die wise
ende staeken uten paradise
omme dat hi verpenitencien soude
sine sonden menichfoude
waert niet becocht na mijn verstaen
so haddi lucifer onrecht gedaen
die allene om een gepens
verloes den hemelschen chens
hadde hem god thans vergeven
die hemel waer ongeordineert bleven
om dat dit niet wesen mochte
soe becochte herde onsochte
jhesus christus onse behout
mit sijnre passien menichfout
om of te doen s menschen sonden
daer hi zwaerliken in was gebonden
tot dat s vaders sone af dede
mit sire pure menschelichede
als hi quam in dit ertrike
van sijn vaders hoge rike
v segt mi hoe adaem te genaden
hadde gecomen van sinen misdaden
so dat hem god in gere wijs
en hadde verboden t paradijs
a adaem hadde eer moeten verzinnen
den duvel met crachte wilt bekinnen
ghelike dat verwonnen was
die quade felle sathanas
van onsen here van hemelrike
soudi hebben behouden gods rike
ende hebben gepijnt die waren verloren
doer sine misdaet wildijt horen
ende wederbrocht ten paradise
dat niement mochte doen dan god dien wise
v meester of god es vol genaden
twi en vergaf hi niet adaems misdaden
a clerc god mocht hebben gedaen
ende ten mensche weder ontfaen
ende vergeven sinen misdaden
sonder te comen te genaden
maer hadde hem god vergeven
altehant sijn zwaer sneven
soe en ware hi nemmermeer
ghekomen te alsulker ere
alsi nu mach gewinnen
in den hemel bi der gods minnen
hadde hi hem sijn sonden verlaten
sonder te doen enige bate
soe waren dan die sonden bleven
in t paradijs sonder sneven
ende gods rike waer niet volmaect
noch so scone noch so wel geraect
als t nu es des ben ic vroet
verstant wel in dinen moet
dat god noyt onsuverlike
wilde laten comen in hemelrike
si moesten gesuvert sijn te voren
souden si tsire blyscap horen
hier om wilde die here god
ons suveren mit siere bitter doot
haddi die doot niet vercoren
soe waren wi allen bleven verloren
v waeromme sende god niet hare
apostel of propheten of martelare
om te sterven voer adame
die ons brochte ter sonden blame
a clerc omdat niemant sonder hi
hem mochte verlossen geloves mi
want si waren alle tien stonden
gheboren mit adaems sonden
daer om en mochte mensche engeen
dander verlossen uten helschen ween
want alle die ye lijf ontfinghen
en hadden uter hellen niet connen bringen
een ziele van adaems valle
daerse god verloeste alle
propheten voerseiden in haer spraken
dat niemant soude mogen wreken
dan hi die gene die allene
worde geboren van eenre maget rene
ende maget na hem bleve dan
onbesmet van allen man
doe sende die vader tot den maget
gabriele ende heeft bejaget
dat si bi den heiligen geest ontfinc
den gods sone dats ware dinc
die onsen pays heeft bejaecht
ende die duvelen alle verzaecht
ende heeft te broken hare macht
mits der iii personen cracht
dits die redene als ic merke
dat hi selve sijn hantwerke
verlossen moeste met siere doot
an den cruce dor onsen noot
clerc ons seit die scrifture
dat sine pine te diere ure
was meere in den crucen graet
dan alle der wereld misdaet
want mit eenen dropel van sinen bloede
haddi ons brocht te siere hoede
haddi gewilt ende begaert
maer hi hadde ons soe waert
dat hi zware passie wilde dogen
openbare voer alle ogen
die hem daden die fellen joden
die quade honden die vule roden
mit zwaren slagen ende met grote in sijn ansichte
daer sine bespogen bedichte
ende liet hem in sijn herte steken
datter bloet uut moeste leken
soe sijn wi dul en pensen wi niet
om t swaer vernoy ende verdriet
dat hi dogede ende wilde becoren
doer onsen wille die waren verloren
tottien dat hi over ons betaelde
mit sinen bloede ende wederhaelde
v lieve meester bericht mi scoene
bi wat reden die gods sone
meer vleischelic wert dan die vader
of die heilege gheest algader
a clerc om dat was voorseit
van den propheten over waerheit
dat die gods sone gelden soude
mit sire doot des menschen scoude
dus vorseiden sijt ende god wilt
dat hi dragen soude s menschen scilt
ende sijn geboren van enen wive
die maget ende reyn soude bliven
ende soude worden onse broeder
dit wilde god onse behoeder
want smenschen grote misdaet
moeste hebben vleeschelike aflaet
van des gods sone doot
soude hi comen uter noot
ende bringen in sijns vader rike
mit sijnre doot bitterlike
hadde die gods sone niet vleischelike gewesen
soe en haddi ons niet mogen genesen
niet te mere dan die heilege gheest
noch die vader maer haer volleest
is altoes een waerachtich god
die over al heeft gebod
dits die reden dat hi alle gader
meer vleeschelic is dan die vader
v meester in hoe vele manieren
quam die menscheit condijt visieren
a clerc in drie manieren deedse god
vort comen na sijn gebod
ten eersten maecti waerde
adame van der reynre aerde
een ander van den man allene
evan van adaems vleisch en bene
in sinen slaep was soe gemaket
dat hi lach voer gode al naket
in der derder manieren so icket vernam
comende van den wive ende van den man
met vleescheliker genoechten gewonnen
comende van hem beide uut geronnen
des vaders sone was allene
gheboren van eenre maget rene
al sonder enich mans scout
dit is wonder menichfout
die prevelegie was hem gehouden
dat hi sonder enichs mans scouden
van eenre maget soude sijn geboren
om te verlossen die waren verloren
mit sinen menscheliken bloede
dier helscher armoede
v twi en sende die vader van hemelrike
sinen soen niet in aertrike
eer die duvele in die werelt geraecte
daer noe derke om maecte
a clerc siere comste was geen tijt
te verlossen die werelt wijt
want haddi doe neder gecomen
in aertrike tonser vromen
ende hi ons doe hadde verloest
mit sinen bloede ende getroest
deen hadde den anderen doen verstaen
dat hare vorders hadden gedaen
daer si bat geloefden an
dan an gode diese wan
ende waer hi comen na die vloet
van der diluvie als ic verstoet
si hadden gewaent dat noÃ«
abraham ende haer vorders mee
dat hi bi lieden waer comen
den mensche te baten ente vromen
ende waer hi comen na moyses tijt
des willic dat ghi seker sijt
dat dan die onsalige joden
souden hebben geseit die vule roden
dat hadde gesijn bi moyses lere
niet in der cracht van onsen here
ende van der crafte des afgod der sarasine
daer omme wilde god dese pine
niet gedogen tien stonden
om af te doen s menschen sonden
dus en was geen tijt sijn comen
om den mensche staen te vromen
ende quame hi ten doemsdage
om of te doene tsmenschen plage
sone ware niet bekint
sine passie ende sijn torment
men hadde niet geseit dat sijn macht
den mensche uut sonden hadde gebracht
daerom quam hi ter rechter tijt
om te verlossen den grote strijt
daer wi lagen in groter verre
daer die duvelen om sijn erre
ende haddi langer yet gemerret
wi waren alle bleven verwerret
in onsen sonden sonder ghenaden
also onse vorders daden
ende die hemel en hadde niet gewesen
mitten saligen als wi lesen
die nu mit gode sijn vercoren
ende besitten dat was verloren
daerom quam hi ter rechter tijt
om te weren s menschen delijt
want die liede waren in misdaden
in dier tijt soe sere verladen
dat si sonden daden boven naturen
dat zwaerlic wilde besuren
onse here christus onse behout
om ons te benemen t helsche cout
v brochte enige sonde gods lam
na datti van den sondegen geslachte quam
a clerc god onse here was geboren
van den suveren geslachte te voren
dat ye in dese werelt quam
daer die gods sone lijf afnam
dat geslachte hilt hi vrie
daer sijn moeder af quam marie
maer niet dat si waren quite
van adaems sonden seit die vite
maer si hielden hem bat van sonden
dan els iemen te dien stonden
ende hier om seit men dat si
meer van sonden waren vri
maer die maget was onbesmet
van allen sonden verstant dit
want die vader van hemelrike
hadse der af gevriet sekerlike
dat so noch haer lieve kint
mit sonden en waren besmit twint
v bericht mi meester of ghi mi mint
hoe maria ontfinc haer kint
a clerc gelijc dat wilen ere
bi der cracht van onsen here
die droge roede ontfinc watere
also ontfinc si haers sceppers lede
mit aue den soeten woerde
dat soe van den ingel hoerde
als hi seide dat si soude
dragen een kint sonder mans scoude
mitten worde soe ontfinc
den gods sone dats waer dinc
in haren gebenediden lichame
dat was ons allen grote vrame
belokenre dore quam hi nare
dit is alle der werelt clare
ende nam an hare menschelike nature
ende ghinc uut beslotenre dure
sonder pine genas si van hem
der af ic wel seker ben
ende die gods sone onse broeder
lach ix maende in sijnre moeder
in bekennessen dat hi die ix coren
wilde verlossen die waren verloren
mit salige zielen ende met sconen
ende bringen in den hogen trone
ter minnacht quam hi ter werelt in
om te verclaren s menschen sin
die in die deemsterheden verdoelde
ende in die zwaren sonden vermoelde
maer sijn moeder die suver maecht
heefter ons aflaet af bejaecht
v segt mi meester in u gedachte
waerom god quam bi nachte
a clerc hi wilde stillekine comen
soe ic in die scrifture hebbe vernomen
te verlossen die waren in deemsterhede
bi sijnre groter oetmodicheden
hi togede oetmoedicheit in t beghin
als hi quam ter werelt in
ende in t ende daer toe mede
doe hi liet sijn menschelichede
aen den cruce tusschen tween dieven
ende al om des menschen lieve
v meester conste god alle wijshede
als hi was in sijn jonchede
a clerc verstant te diere vrame
hi vorwiste in siere moeder lichame
hi was triesor ende sciencie al
in hemelrike ende hier in t dal
doe hi van siere moeder was geboren
was hi alsoe vroet als na of voren
hi was vleeschelic sone geestelic vader
daer omme wiste hijt alle gader
dat was gesciet ende gescien soude
in den hemelen boven der moude
hi hadde wel mogen spreken ende gaen
als hi was ter werelt onfaen
also wel als teiniger ure
maer dat hi die menschelike nature
volgen wilde in der jonchede
also sijnre moeder gheslachte dede
die starfelic waren in allen stonden
nu hebstu die waerheit ondervonden
v ghesciede enige miracle doe onse behoeder
gheboren was van sijnre moeder
a jaet vii miracle herde scone
soe dede die vader van den trone
sinen wel lieven sone teren
nu hoert ende wautse leren
deerste was dat die vader van den trone
dede verbaren een sterre scone
boven den andren was so clare
dat een wonder te telne ware
die leden die coningen te handen
om gode te doen offerhanden
te bethleem daer sine vonden
in armen luderkine gewonden
in de sterre is betekent wel
gods claerheit ende niet el
als hijt mit sire passien verlichte
die lagen in s duvels plechte
in lucifers stric gevaen
dander mirakel was sonder waen
dat die zonne hadde enen ommerinc
goude gelijc dat s waere dinc
die der sonnen omme ginc
daerse sceen en liegen twint
oec dochte den lieden dat leet
voer die zonne een purper cleet
dese sonne bediet die genade ons heren
die ons allen wel mach leren
ende ons brochte uter hellen persse
daer wi allen in waren gewassen
wi verstaen bi den ommerinc
die passie die hi anevinc
dat hi se soude moeten besuren
over allen creaturen
want hi van lichame tederst was
was sine pine meest als ic las
doe hi an den cruce starf
ende menschelike dor ons bederf
dus geleec die passie den ommerinc
die omtrint die sonne ginc
want soe liep die werelt alomme
ende verlosset al tenen zonne
die derde miracule also ic las
oec van eenre fonteine was
die van water in olye verkeerde
alse was geboren die wel geleerde
die olye ende die fonteyne
bediet sine oetmodicheit reine
dies hi noch overvloyende es
die t an hem soect sijts gewes
met vrayer biechten dat verstaet
hi geeft den mensche aflaet
ende daer na gheeft hi hem te lone
in hemelrike die ewige crone
die vierde was volmaect vrede
die doe was in elke stede
want niemen was in die tiden
die op andren wilde striden
die gods sone mach wel vrede heten
want hi versoende die waren in veten
mit sire sware bitter doot
an den cruce door onsen noot
die vijfte miracule was
dat die keyser geboot das
dat men alle die werelt bescriven soude
bede die jonge ende die oude
ende te sinen dienste staen
dat gebod was gedaen
die keiser die dat gebod
bediet die gods sone al bloot
die t al maecte mit sire hant
dat was in der werelt rant
om dat hem soude sijn onderdaen
ende te sinen dienste staen
hi maecte alle zaligheit vri
mit sinen bloede geloves mi
wie sijn vrihede wil ontfaen
die moet dat dopsel ane vaen
die seste was dat hem te gader helden
dertich manne met gewelden
die welke niet wilden geloven
dat hi here was van hier boven
ende riepen genade an haren mamet
ende hilden hem an duvels wet
als hi dat sach die mochte meest
sende hi onder hem een tempeest
dat si alle lieten t leven
dat hi hem hadde gegeven
want si seiden in hare partien
dat hi gene heerscapien
over hem lieden hebben soude
dus geviel t als god woude
daer mede togede hi openbare
dat hi almachtich god ware
die vii miracle hoert her an
dat een stomme spreken began
dat bediet stom volc ende dove
die te hem keren mit gelove
bi der goedertierenheit van onsen here
ende bi sijnre disciplien lere
die te voren doef waren in den sin
ontfingen gods gelove daer in
mittien gelove moeti ons erven
als wi van deser werelt derven
v bericht mi meester van den gedichte
twi god van den coningen nam gichte
a ic segt di wel lieve clerc milde
om dat god onse here wilde
altemale trecken in sijn rike
wat dat is in dit aertrike
ende mit giften comen te genaden
also die iii coningen daden
want hi begeert gifte tallen stonden
dats vray biechte over die sonden
ende penitencie te doen daer naer
gewillike met herten claer
ende hem te hoeden van misdaden
ende gode te bidden genade
ende hem te houden over here
ende hem te done werdicheit ende ere
ende te minnen mit caritaten
dat mach hem comen te baten
die dus doet god sal hem geven
mit hem t ewelike leven
deen coninc woende in asya
dander in affrica
die derde in europenlant
dat herde wide was bekant
dit sijn der werelt enden drie
daer t al in es gelovets mie
v twi voer god in egypten lant
uut des quaets herodes hant
a dat was omdat die here milde
gheen heerscapie togen wilde
hi wilde plegen na moyses done
die t folc verloeste van pharaone
ende leet uut siere felre vete
in t soete lant van behete
dat hem god hadde geloeft daer
te voren over menich jaer
also verloeste god die sine
uter felre helscher pine
ende leedse in t salige jherusalem
daer si regneren selen mit hem
eweliken al sonder ende
sonder verdriet ende meswende
te dien rike doe ons god comen
als hi die werelt sal doemen
v meester wetti die reden yet
twi god in siere joncheit predicte niet
a clerc in lucase vinden wi bescreven
dat hi geenre predicacie wilde plegen
hine hadde den volke eer getoget
sine miracule ende verhoget
ende oec gaf exempel onse here
dat niement soude prediken ere
eer hi t sinen dage ware gehouden
ende gods leeringe hadde onthouden
dat hi daerna mochte gewaerlike
prediken gods wort van hemelrike
die uter scrifturen niet castien
ende die rechte leringe niet en lyen
van jhesus christus onsen here
misdoen tegen hem alte sere
v meester wilt mi dat verdragen
dat ic u nu hier sal vragen
ende twi hem god danne
dopen dede van sinte janne
a verstant mi clerc ende denc
om dat die hemelsche coninc
wilde t water mit hem wien
omdat soude den mensche vrien
ende ofdoen alle die smetten
die den mensche sere missetten
t water is contrarie den viere
ende t folc gelijc den sonden fiere
dat altoes van herten is heet
en si dattet water wedersteet
alsoe doet doepsel oec die sonden
daer die mensche mede is gebonden
tot dat hi es gewyet
met gods kersme ende gebenediet
want wi waren alle in s duvels net
eer dat hi brac die oude wet
ende hi wiede mit sinen bloede
om ons te bringen te sire hoede
niement en mach behouden wesen
also wi in scrifturen lesen
en si dat hi waert gewiet
in de vonte ende gebenediet
ende daer na in groter oetmodichede
sijn lijf ende sijn ziele bevrede
ay hoe oetmodich was die here groet
doe hi dor ons ontfinc die doot
dat leerdi ons so wi lesen
dat wi oetmodich sullen wesen
ende goedertieren elc jegen andren
om dat wi in sijn rike wandren
doetstu dijn evenkersten anders yet
dan du wilts datti gesciet
dat sal god an di wreken
daer di t herte onttwe sal breken
v waeromme gehingedi die doet
ende die zware passie groet
a clerc soude die mensche genesen
van der hellen alsoe wi lesen
soe moeste die gods sone die doot
gedogen om s menschen noot
want hadde god niet gestorven
wi waren alle in die helle bedorven
maer na sine godlike nature
mochte hem geen doot worden te sure
maer na der mensceit hi gewan
die bitter doot houti daer an
in oetmoedicheden starf hi
om den mensche te maken vri
voer hem selven starf hi niet
maer voer t ferlorene diet
weder te bringen ter straten
daerse adam uut hadde gelaten
sine passie clerc nu merke
leet hi door sijn hantgewerke
daer waert die menschelike nature
gode herde zere te sure
als die gods sone wort verbolgen
sal hi der giericheit volgen
ende sal willen hebben vergolden sine doot
die hi ontfinc doer s menschen noot
met open wonden bloedich sere
sal toten mensche spreken onse here
besich dit gedoechde ic doer di
wat hebstu geleden doer mi
dan sal hi nemen sine vriende
die hem getrouweliken diende
ende setten se in sijns vaders riken
dat geduren sal eeweliken
hi sal oec spreken totten lieden
die sonden daden ende quaet rieden
geet in die ewelike pine gereet
die op u sal bernen heet
v meester wat misdede judas
na dien dat s vaders wille was
dat sijn sone die doot coes
des bericht mi sonder loes
a clerc god wilde die doot smaken
dor ons dat sijn ware saken
om die grote quade felheit
misdede judaes is mi geseit
ende om die verradenesse die hi dede
doe hi sijn evenkersten dede onvrede
niet allene om sijns sceppers doot
noch om sijn anxte groot
want vorsproken was gods curinge
van menige propheten sonderlinge
ende om dattet was alsoe voersien
soe moeste sine doet gescien
v waeromme starf hi an t hout
die here die quite onse scout
a clerc om dat hi verlossen wilde
die lagen in s duvels gewilde
die bi den houte waren verloren
ende moesten dogen den hellen toren
om dat adaem in den appel beet
daer noch die duvel fel ende wreet
tonswaert draecht groten nijt
om dat wi lagen in sijn bijt
ende mitten cruce sijn ondregen
daer god onse here an was geslegen
dat cruce was van houte viere
dat dede god in dier maniere
datti mitten cruce die iiii hoeken
der wereit wilde besoeken
wie dat sine vriende waren
ende hem sine doot openbaren
dat si souden pensen om die smerte
haer leven dore mit goeder herten
v wat sal die vader den sone geven
die dor ons liet sijn leven
a clerc ten jonxten sal die vader
den sone geven die macht algader
van den vonnesse over sijn diet
ende dies hem onderwinden niet
dat wert den sone een scone sone
t fonnesse te hebben in sijn bandone
dat sal den genen wesen goet
die hem hier of lof ende ere doet
v waerhenen voer ons sceppers geest
als hi sciet uter werelt tempeest
a mit enocken ende elyas in t paradijs
dus maect ons die scrifture wijs
tot xl wilen so was hi daer
ende opten derden dach daer naer
ter tijt van der minnacht rechte
verloste hi uter hellen sijn knechte
abraham ende sijn andre vrient
die niet der hellen hadden verdient
ende adame den eersten man
ende menige die ic niet genoemen can
uut den torment van der hellen
ende uter leeder duvele quellen
ende leedese in t soete paradijs
des maect ons die scrifture wijs
ende die lichame bleven der aerde
also es als god selve begaerde
clerc joden ende sarasine
daden gode an den cruce pine
die joden gaven den valschen raet
ende die heiden daden die daet
v meester waerom verrees god niet
te hant doe hi van der werelt sciet
a clerc soe hadde t joodsche geslachte
hebben geseit dat hi in onmachte
hadde gesijn maer niet al doot
ende waer ontfloen der vresen groot
het was voorsproken sonder sage
dat hi soude verrisen ten derden dage
na der pinen van sire curingen
dit sijn alle ware dingen
waer hi niet t sire tijt verresen
si souden in twifel hebben gewesen
daeromme verrees hi ter rechter tijt
des moet hi sijn gebenedijt
ende haddi langer ene ure
gemerret so en ware de scrifture
nie vervult mit waren worden
soe men t van den propheten hoerden
des verrees hi ter rechter ure
soe ons orcont die scrifture
v meester segt mi in u gedachte
twi hi was doot i dach ende ii nachte
a die twe nachte bedieden seit men mie
clerc ii dode dat segic die
als die ziele van den lichame sceiden moet
dats een doot des ben ic vroet
dander doot nu merct al hier
heeft die ziele in t helsche vier
elc mensche wese wel vroet
ende versta in sinen moet
soe wie dat hier stervet rene
en starft maer een doot allene
clerc dat god oec een dach
in sijn graf besloten lach
meent dat hi die goede ten doemsdage
verlossen sal van s duvels plage
ende oec bringen sal t sinen lichte
dat comen sal uut s vaders ansichte
v twi verrees hi op des sonnendaechs nacht
berecht mi dat oftu macht
a hi so wilde den sondach in alre manieren
boven alle die andren versieren
t sware jugement sal oec comen
opten sondach hebbic vernomen
ende wert op den paesdach volent
dat vreeslijc jugement
dit doen ons die gene weten
die de scrifture hebben gemeten
v wat gedaente hadde die here groot
doe hi verrees van der doot
a hi was vii warf meer scone
dan die zonne van den trone
maer in de vorme en vertogedi hem niet
sinen jongeren dat besiet
maer in de zelve vorme gewaerlike
die hi hier hadde op aertrike
want sine hadden niet connen gedogen
sine claerheit te sien mit ogen
hi hadde an cleder van der lucht
des sijt seker sonder ducht
v hoe dicke verbaerde hem gods lam
sinen jongeren eer hi te hemelrike clam
a twaelf werf vertogede hem die here groot
sinen vrienden na sine doot
t eerste was soe ic hore lien
josep van aramatien
daer hi in den kerker lach gevaen
om dat hine van der cruce hadde gedaen
marien sire moeder ander warf
die bi hem was als hi starf
om te verbliden haren sin
daer ongetallic rouwe was in
derde waerf verbaerde hi hem
magdalenen ic seker bem
ghine sic die minne die so hadde groot
an hem geleit vor sine doot
ter vierder warf den iii marien
die quamen soe ic hore lien
van sinen gracie wenende sere
om die minne van onsen here
ter vijfter waerf vertogede onse here
s jacob sinen rechts zwere
want s jacop hadde vermeten
dat hi binnen vii dage en soude eten
hine soude sinen scepper sien
watter hem af soude gescien
ter sester werf die here milde
vertogede hem peter als hi wilde
al daer hi sat in groten wene
buten sine gesellen allene
om die locheninge die hi dede
daer men pijnde sijns sceppers lede
ter zevender werf pilgrime twee
die gingen in t lant van galilee
in wene ende in tormente groot
om jhesus haers sceppers doot
ter achter quam hi gevaren
daer alle sine jongeren waren
sonder allene s tomaes
die aldaer doe niet en was
daer quam hi in besloten dore
dat sine sagen wel ter cure
ter negender werf seit die scrifture
vertogede hi tomas sine figure
mit verschen bloedigen wonden
ende heet dat hi se soude gronden
ende met vingeren tasten
ende hem hilde in gelove vaste
want hi ware die selve degen
die an den cruce was geslegen
ten tiende werf vertogeden onse here
op die marine van tybere
sinen jongeren die vischeden in die marine
mit haren clenen scepelkine
ter elfter werf dats noch mee
op den berg van galilee
daer sine sagen mit oge ane
also men ons doet te verstane
ter twaefter werf daer si saten
alle t eenre tafel ende aten
dus vertogede die here groot
twaelf werven na sine doot
a twi gewaget die ewangelie das
dat magdaline deerste was
die gode sach na sine doot
mit hare begaerte groot
a clerc god dede vele tien stonden
die dewangeliste niet bevonden
maer ander lieden brochten t voert
die t van den discipelen hadden gehoert
ende screven t in vele boken
daer men t noch mach soeken
dat dit is die waerhede
dat hi vele dingen dede
die ons niet orcont die tempele
van menigen sonderlinge exemple
a in wat vormen voer hi te hemelrike wert
god die den mensche hadde so wert
a clerc toten wolken so voer hi
in die selve vorme die here vri
als hi van sire moeder ontfinc
dit is seker ware dinc
boven den wolke hi hem verbaerde
in die selve vorme ende verclaerde
als hi verrees van dode te live
mit sinen bloedigen wonden vive
ende voerde met hem onsen vader adame
die hi brochte uter helscher blame
ende leden ins sijns vaders rike
daer hi sal leven eewelike
v segt mi meester of ghijt gebiet
bi wat saken en voer god niet
in den hemel also saen
als hi uten grave was gestaen
a clerc god liet om drie saken
die ic di vroet wille maken
haddi gevaren mit sinen wonden
in den hemel op die stonden
sijn verrisen hadde te geenre stont
in de werelt geworden cont
also wel alsoet nu es
des sijt seker ende gewes
dus so wilde hi hem vertogen
dat men sien mochte met ogen
dat hi waerlike was verresen
ende oec van der doot genesen
dander sake was sonder sage
dat hi na den xlsten dage
wilde betogen gewaerlike
dat hi voer in hemelrike
ende dat al t volc mochte weten
dat hi t belof der propheten
hadde vervult hier op aertrike
die derde sake was sekerlike
dat noch antkerst gewerke
grote pine sal doen die heilege kerke
die kerke betekent ons bequame
jhesus gebenedide lichame
omme die plage die sal comen
bi antekerste hebbic vernomen
daerom sal god na die plage
die werelt laten staen xl dage
in bekennesse al bloot
dat hi bleef xl dagen na sijn doot
v meester is u yet becant
of god sit s vaders rechter hant
a die sone is rechter hant ende luchter bede
ende here van al s hemels gelede
also is hi licht ende glorie
boven alder werelt memorie
alle die ye spraken met monde
en souden sijn glorie niet gegronden
door dies wille clerc soe merke
dat alle staet an s soens gewerke
ende wat soe wille die sone
die vader wil oec t gone
ende soe wille oec die heilege geest
nadat ic t ware hebbe vor heest
want alle iii sijn si een god
van wien wi houden ons gebod
v hoe bidt marien haren sone
over die doechde sijn gewone
ende hoe die zone bit den vader
dies berecht mi alle gader
a jc segt di clerc al sonder waen
hoe ic die waerheit hebbe verstaen
die moeder gods comt sonder vorste
ende toent den sone haer borste
ende seit tot hem lieve sone
nu penst dat ic was die gone
die di queecte hier mede
lieve kint hore minne bede
ic bidde dattu in dijn arme
den mensche nemes ende sijns ontferme
ende vergift hem dat hi misvrochte
iegen di want dune duer cochte
dan keert hi hem ter moeder wert
ende doet al dat soe begaert
dan so gaen so bede te gader
voer den almachtigen vader
die soe toecht sine wonden
die hi ontfinc doers smenschen sonden
ende seit lieve vader siet
dit vernoy ende verdriet
dit doechdic al dor den mensche
om sijn spel bringen te wensche
daer soe seit die vader zaen
neemten die of hebt gedaen
sine sonden door uwe minne
ende brincten ten hemel inne
ic salne blidelike ontfaen
ende doen dat ghi wilt hebben gedaen
v meester heeft god blijscap groot
in den hemel sonder genoot
a jc segt di clerc volmaecte minne
soe heeft god in allen zinne
mit sinen vader van den trone
ende met sinen gotliken persone
als hi siet t geselscap onbesmit
dat ter rechter hant sijns vaders sit
ende omdat wi bi sijnre doot
sijn comen uter helscher noot
maer als hi dan weder siet
op t gebreckelike diet
dat hi liet na sine doot bliven
om wien hi hem liet ontliven
dat hier gene duechde pliet
ende oec emmer ten sonden tiet
ende oec siet dat die heilige kerke
mede doelt in haren werke
ende die sarasinen ende die joden met
niet willen ontfaen die nuwe wet
ende niet willen ontfaen die dope
die hi coft mit sinen cop
ende hi menschelike vorme nam
om ons te bringen uter hellen dam
ende wi emmer met onser quathede
volgen den helschen onvrede
ende altoes die doecht laten
ende volgen der helschen straten
sone heeft hi niet na de menschelichede
in den hemel volmaecten vrede
ende omdat hem die mensche dus ontgaet
die hi cochte in der cruce graet
maer na die gotheit gereet
is hi altoes even blide godweet
hin wast waent noch verblijt
om gene saken in geenre tijt
v meester nu wilt mi bedieden
wat segdi van geleerde lieden
a papen clerken ende canoniken
begeven lieden ende monicken
ende al volc van religione
die hem setten quaet te done
van desen sijn een groot deel
die den duvel dienen geheel
ende sijn oec in allen stonden
in s duvels strec gebonden
ende verliesen den oppersten tempele
elc neem hier bi exemple
wie dat valt van hogen stadte
vele te meer is sijn ombate
nu besie elc dat hi hem houde
an gods blijscap menichfoude
v proeft meester met dine gewerke
hoe goed is die heilige kerke
a clerc verstant te dire vrame
also gelijc als die lichame
van lichame wort getrect
so blijft die lichame gestrect
sonder bevolen op die aerde
alse t hoeft is sijnre waerde
aldus was gemaect nu merke
gods lichame die heilege kerke
ende waert al eens met hare
op den berch van monte calvare
doe hi aen den cruce stoet
ende doer den mensche gaf sijn bloet
ghelijc dat die tonge den lichame berecht
ende met tallen daer over vecht
alle sijn die liede op aertrike
berecht van gode van hemelrike
die hier dan sijn in sine stede
bi sire groter oetmoedichede
alse pausen bisscopen ende papen
die hier sijn sine cnapen
ende vele leker liede mede
die hier besitten sine stede
besien dat si geven sulc recht
haren evenkersten nu ende echt
ende sulc recht van hem si gedaen
als si van gode willen ontfaen
v meester twi es gods lichame
betekent bi den brode bequame
ende oec sine preciose bloet
betekent is bi den wine goet
a clerc om dat die here groot
sprac ic ben dat levende broot
dat van den hemel quam allene
ende geve der sielen voetsel rene
hi seide ten mensche in aertrike
ic ben die wijngaertrancke werlike
daer omme is dat heilege bloet
betekent bi den wine goet
gelike dats smenschens lichame
gevoet es bi den brode bequame
also worden die zielen alle gader
gevoet van den hemelschen vader
gelijc dat t broot gemaect es
van vele granen sijts gewes
also was ons heren lichame
gemaect te meneger sielen vrame
hier om is t recht dat hi
bi den brode betekent si
die wijngaertrancke es lanc
ende gaet recht op haren ganc
ende t sap es soete ende bequame
ende verblijt menigen lichame
also dede ons heren bloet
dat uut sire siden woet
doe hi dogede die zware smerte
dat menige ziele scoet in t herte
ende droncken so vele van sijnre passien in
dat si verbliden in haren sin
ende si den duvel oec ontgingen
mitter soeticheit die si ontfingen
van sire passien die was groot
die hi ontfinc dor onsen noot
hier omme es dat bloet sine
betekent bi den heilegen wine
ende bi den brode des gelike
sijn heilege lichame waerlike
v nu segt mi meester in uwer lere
hoe die mensche mach comen t onsen here
a clerc met penitencien ende met vastene
ende met doechden t herte te lastene
ende dattu does allen lieden
dattu wils datti gesciede
dat es die wech ende die strate
daer die ziele af hevet bate
gelijc die spise in den lichame verteert
soe wert die ziele van gode geleert
ja metter doecht die es in hare
dits die rechte waerheit ende clare
ende al hadden wi enige dingen
die ons tegen t herte gingen
wi moeten nochtan verduldich wesen
ende dancken gode van al desen
metter herten eenparlike
sullen wi besitten sijn rike
mit sinen vrienden algemene
om dat wi hebben doepsel rene
ende hem geliken van gedane
die onsen vorme wilen nam ane
ende wort onse broeder dits t gelove
elc sie dat hi niet en dove
ende blive in dit gelove vaste
soe waert mit gode sijn raste
v meester die ten outare gaen
ende gods lichame ontfaen
sijn si des te heileger yet
daer af doet mi een bediet
a clerc ic segt di waerlike
diene ontfaen gerechtelike
ende dan sonder hoeft sonden
in haren ende worden vonden
dobbel loen dit es bescreven
so sel hem onse here god geven
om dat sine oetmoedelike
ontfingen in dit ertrike
maer die sondelike gaen te outare
ende besmet sijn met sonden zware
die doen met haren gewerke
jegen gode ende die heilege kerke
ende si slachten oec sekerlike
die gode cruusten swaerlike
ende si besmetten oec de wet
die ons van gode es gesct
ende geven quade exempel den lieden
also si daden die gode verrieden
ende vercopen anderwaerf waerlike
ende geven hem den duvel op ewelike
ende verderven hem so sere
dat men se sal quellen emmermere
in der hellen pine sonder ent
daer waert hem een zwaer torment
v hoe eest metten papen die in sonden
messe singen met haren monden
a clerc die sijn dan alre meest
verdoemt van den heilegen geest
metten worden die si spreken daer
maken si gods lichame voer waer
gods lichame en es te minder niet
daten die paep in sonden tiet
die goede worden en werden niet qwaet
al hout die pape sondeliken staet
van t gelijc dat die sonne claer
scijnt op die vule modder vorwaer
nochtan ontfaet so gene smitte
van der modder verstant wel ditte
maer die modder waert van der sonnen haert
al es die pape in sondelike vaert
ende hi handelt gods lichame scoene
hine es niet te heileger een bone
te minder en es niet dat sakerment
dit willic dat elc mensche kint
al ontfinge oec een goet kerstijn
gode van den handen sijn
het es gode wel bequame
ende den mensche groote vrame
op dat hi es sonder hoefsonden
maer ontfinge hine t eniger stonde
als hi in hoeftsonde leeft
herde zwaerlike hi dan sneeft
also de blinde leit den blinden
die niet en weten waer si belenden
want elc leit anderen in den pit
lieve clerc verstant wel dit
dus vallen se bede in die scade
gevroeden si dat si niet en daden
also eest recht metten sondare
die valt in der helscher scare
want waren si beide buten hoeftsonden
soe waren si vor gode salich vonden
v meester maect god die sonden yet
daer af doet mi een bediet
a god en maecte noyt sonden
dat hebbic wel vonden
al waest dat adam sonde dede
mit sijnre quader gulsichede
als hi in de appel beet
so in de bibel bescreven steet
hoe mochte die sonden mere sijn yet
dan dat men gode te male tiet
nemmermere en dade men fel sonde
hielt men gods gebod talre stonde
god heeft twee dingen gemaect
scoen edel ende wel geraect
dat ene es die nature
dander sceppenesse der creature
die creaturen versieren dats waer
den hemel scone ende daer
gelijc dat verwe blaeu of grone
visieren die huse in haren done
also versiert die goede siele wale
mit haren lichte ons heren sale
nature doet ons oec verstaen
dat wi moeten sijn onderdaen
gode sullen wi besitten sijn rike
dat geduren sal ewelike
sceppenesse bedieden dingel scone
die vielen van den hogen trone
om die sonden die si daden
bi haren wille tharen scaden
ende werden soe afgriselic gedaen
soe ons scrifture doet verstaen
god onse here en doet niet
dat si dogen sulc verdriet
maer die hemelsche coninc
laet gescien alle dinc
v noch berecht mi meester goet
eest zwaer dinc dat men sonde doet
a nu verstant clerc talre stonde
s menschen alre minste sonde
ja hoeftsonde es mere werlike
dan altemale dit aertrike
want die mensche verliester mede
hemelrike die hoge stede
eenre siele stede is mere geacht
dan hier alle der werelt macht
als die mensche doet hoeftsonde
soe doet hi te diere stonde
herde grote lelichede
gode ende den engelen mede
daer bi prove ic wel te rechte
dat alle die gods gader die gods cnechte
sullen besitten in den hogen trone
met gode den eweliken lone
die in hoeftsonden bliven in den ent
sullen besitten der hellen torment
nochtan mach niemen seker sijt
sonder sonde leiden sinen tijt
v segt mi meester met uwen monde
of manslacht is hoeftsonde
a clerc manslachte es dicke goet
die om gode te wreken doet
also david dede die here groot
die goliase sloech ter doot
want hi plach te crancken sere
gods volc in allen kere
ende sloecht doot waer hi mochte
hier bi david dit niet becochte
of die sarrasine over mere
doot slaen om onsen here
in deser wijs doen si vrome
bede ter ziele en ten lichame
maer die kersten sielen slaen doot
die doen hoeftsonden groot
dat si dengenen nemen t leven
dor wien hem god wilde geven
aen den cruce menschelike
om hem te bringen t sinen rike
nu merke dan die es vroet
wat hi jegen gode misdoet
die den andren nemen t leven
dat hem god hevet gegeven
v twi es dat god die goede mint
ende die quade niet en kint
a clerc god mint alle dingen
die hi maecte sonderlingen
maer alle dinc dat wel verstaet
en set hi niet in enen staet
hi sal doen als die dorscher doet
die dorscht sijn coren metter spoet
daer na neemt hi t goede greyn
ende leget al op een pleyn
ende dat caf datter afgaet
soe leet hi elder dat verstaet
ende also sceit god die coene
elke dinc na sinen doene
hier om seit men dat god allene
met alle dinc van sonden rene
ende die in haren sonde bliven
sijn keitive alre keitiven
want hi sent se ter hellen inne
om ewelike daer in te sine
v bericht mi meester lude of stille
wat mach bedieden vri wille
a wel lieve clerc vri wille dat es
des sijt seker ende wes
dat een mensche t goede vor t quade
mach kiesen bi sijns selfs rade
desen vrien wille des sijt wijs
hadde die mensche in t paradijs
eer hijt verhoerde mit sinen daden
bi des serpens valschen rade
v bericht mi meester sonder swike
dienen die duvelen gode van hemelrike
a nu verstant mi clerc ende lere
si dienen gode onsen here
in also vele alsi gods viande
pinen metten helscen brande
daeromme heefse god geset
gelike enen pinende smet
god sprac met sinen monde claer
in die scrifture over waer
ic sal maken eenen scalc in aertrike
die sal geduren ewelicke
die welke scalc sal wesen
i begrijmt smet als wi lesen
die smet sal hem tribulacie geven
die se verdienen in dit leven
met ongetemperde coude ende hitte
die sellen leggen in s duvels pitte
scrifture seit ons gewaerlike
dat hi die vercorne in aertrike
pinen sal ende hem pogen
te bringen uut gods ogen
ende waer hi mach in sonden vellen
ende met tribulacien quellen
dat si gods souden vergeten
hier om pijnt hi wildijt weten
te vallen in der hellen scende
om te bringen met ellende
god bescherme alle die sine
dat si niet comen in sulker pine
daer men heeft emmermere
rouwe droefheit ende sere
v nu berich mi meester vroet
twi hebben hier die quade soe groot goet
a god gedoget dat si worden rike
om v dingen sekerlike
t eerste es dat si begeren
t quade goet jegen den wille ons heren
ende qualic winnen ende bejagen
dies werden si ter hellen gedragen
dander es wilt verstaen
of si iet goeds hebben gedaen
dat si der of hier in aertrike
van gode ontfaen haer hemelrike
dit aertsche goet es haer loen
over des vaders hogen troen
al datsi doen ende begeren
dat s hoe si den scat mogen meren
die derde dinc dat seggic di
als doen si quaet hoe dat si
daer in hem herde sere glorificeren
ende gaen haer sonden dobbeleren
die vierde dinc willic u belien
dat es dat si sullen bevrien
die zalige met haren gewerke
die si doen tegen die heilege kerke
om te nemen exempel te bet
om te scouwen haer sonden besmet
die vijfte dinc mach niet bliven
maer ic willen di bescriven
god latet oec somige sondaren
in sonden te regneren te varen
om dat si in genen dingen
connen geloven sire geselingen
die de vercorne in aertrike
dagelix gedogen sekerlike
dat oec die quade t sulker stede
siecheit heeft in sine lede
daeromme geeft hem god die plage
dat hi hem bepense alle dage
hoe bitter dat sijn die helsche dingen
die si met haren sonden bringen
want pensden si om de gods genade
si souden hem in biechten beraden
v meester twi heeft god gegeven
den enen meer pinen in dit leven
dan hi enen andren doet
des soe waer ic gerne vroet
a clerc god doet om v saken
den mensch dicke ongemake
t eerste es dat god die goede
den mensch verleent armoede
om dat hi sijn hoecheit sal laten slincken
ende te bat om sine ziele dincken
want hi hem in aermoeden meer ontmoet
te gode wert ende dogede doet
dan hi in sijn rijcheit dede
daer hi was verladen mede
want al t gepeins ende sinen zin
lach an den scat ende an t gewin
als hi daer na in armoeden vel
dancte hijs gode ende peinsde wel
dat hijt om sine bate dede
dat hi hem verliet die rijchede
ende oec meer penitencie ende pine
dan hi dede in die rijcheit sine
aldus soe dede lasaruus
die al verloes goet ende huus
ende dancte gode soe lanc so meere
in sijn armoede vaste ende sere
daer om heeft hi den hogen loen
met gode in den hogen troen
dander sake dat es anscine
doet god om te proven die sine
want hi provet sinen sirjant
also men doet den diamant
die men op een anbilt leghet
ende slaeter op soe men pleghet
blijft hi geheel daer ter stede
soe weet men wel die waerhede
dat es een fray diamant
also proefdi joseppe sinen serjant
die men vele trubilacien dede
om te bringen uut sire stede
wat pine hi dogede of laste
hi bleef emmer an gode vaste
daer om soe mach hi wel wesen
een vray diamant soe wi lesen
die derde sake doe ic di verstaen
dat s alse die mensche heeft misdaen
dat hi hem wachten sal t allen stonden
voert meer van sonden
gelijc den sot die men bint met banden
eer hi quaet doet metten handen
want liet men gaen ontbonden
hi soude quaet doen t allen stonden
hadde hijs gebruuct ende macht
ende van den bande waer onthacht
alsoe menich mensche gedoget
meniche pine om t sine verhoget
bede an ziele ende an lichame
om te vliene der hellen blame
die wel met mindren tormente
waer geworden van gods covente
soe mere pine soe mere loen
van gode hier an en es geen hoen
die vierde sake hebbic ondervonden
dat hem die mensche sal wachten van sonden
ende scuwen t quade sonder waen
ende voert an die vaen
gelijc dat die vader castijt sijn kint
soe doet oec god die hi mint
die hier doget pine ende smerte
ende gode danct met goeder herte
hi dwaet hier of sijn vagevier
dat fel es ende ongehier
die vijfte si di bekent
dat die mensch hier doghet torment
heeft hi vele hoeftsonden gedaen
ende hire niet of en wille staen
ende hem bekeren t eniger doget
ende gode kennen over voget
dese sijn in de sonden genoecht
ende hebben hem soe wel gevoecht
dat sire niet willen comen uut
des bliven si s duvels bruut
dese hebben hier helle ende ginder mede
ende altoes rouwe ende serichede
noyt was nieman in sonde bevaen
op dat hire wilde ave staen
ende sine sonden wilde belien
gode ende sinte marien
ende willike penitencie doen
god en vergaf hem sijn misdoen
ende aflaet van sire misdaet
dats den mensch groot toeverlaet
hi es ontfermich die grote here
ende genadich utermaten sere
ja dengenen die genaden
an hem roepen van haren misdaden
dus mach die sondaer tallen stonden
genade vinden van sinen sonde
of onse paep es in sonden bevaen
moeten wi hem sijn onderdaen
du biste sculdich dinen paep te minnen
ende in doechden te versinnen
ende hem onderdanich te sine
met alle den vijf sinne dine
al wert dijn paep also quaet i tirant
als men vint in enich lant
du en selten niet jugeren
met dinen worden in gere manieren
want sire grote sonde doen an
die blameren gods dienstman
niemen soude andren doen waerlike
dan s vader sone van hemelrike
scrifture die papen bringen voert
is gods wille ende sine woert
elc souts hebben ontfermichede
dat sijn paep dede quaethede
want hi van bloede ende vleesche es
als een ander des sijt gewes
ende heeft temptacie in sijn wandren
van den duvel boven andren
om dat hi sit in de stede ons heren
ende moeten volke doget leren
hoe si den duvel sullen ontgaen
ende gods rike ane gaen
dan peinst die duvel in allen sinne
mochte hi den herde verwinnen
hi soude te baet lude ende stille
die scape hebben t sinen wille
herde van sinen prochiaenen es die paepe
ende prochiane sijn sijn scaepe
v meester twi heeft die salige mensche
die eerste rijcheit te wensche
a verstant clerc in dinen moet
dat die salige hebben goet
dats om dat si alle goede dingen
met haren goede sullen volbringen
ende met haren goede gewerken
vorderen sullen die heilege kerke
met altemale haer machte
hebben si doecht in haer gedachte
si sijn oec boven alre sake
in haer herte wel te gemake
om dat si metten saligen sullen wesen
van gode gecroent soe wi lesen
om dat si laten alle quaethede
van sonden ende van onsuverhede
darse die duvel te vele stonden
tempeert om te bringen in sonden
sijn oec herde gans in haer lede
om die grote gerechtichede
die si doen haren evenkersten
om die minne van jhesus kersten
hier om en sinse god weet
niet bedroeft van eniger siecheit
maer emmer in hogen ende blide
om haer doecht t allen tiden
v meester nu segt mi den fijn
of si allen onsalich sijn
die onverduldich sijn in armoede
ende haer pine niet en nemen in t goede
a die haer pine gode wanloven
worden van den hemel verscoven
ende sullen die onsalichste sijn
die hier ter werelt nemen fijn
ende sullen oec gecleet wesen
met helscher blixme so wi lesen
alse droge hout bernet hier
sullen si bernen in dat helsche vier
dat nemmermere sal te gaen
als ons scrifture doet verstaen
hier bi soude elc creature
die waren in tribulacien sture
gode loven in sijn pine
om ewelic met hem te sine
in sijn soete hemelrike
dat sal geduren ewelike
v meester hoe sal t met hem staen
die gewillike penitencie ontfaen
a clerc die hier oefne haer leden
in penitencie met scaerphede
die worden gecleet weldelike
met gode in sine hemelrike
onse here geselt die hi mint
also die vader doet sijn kint
ende heeften in wanckenesse gedaen
ende metter armode bevaen
al es een mensche rike van goede
nochtan mach hi wel armoede
al stille dragen in sijn herte
die hem doet grote smerte
van goede of van den vrienden sine
die hi weet in groter pine
ende hi niet gehelpen mach
sijn herte bloet nacht ende dach
dan dunct hi gode dat hijt hem sent
soe waer dat hi belent
ende nemet goeden moede
ende danct gode van allen goede
dese sijn wel met onsen here
om dat si quaetheit haten sere
ende si verbliden eenpaerliken
om t gewin van hemelrike
men vint in scrifturen bescreven
dat die salige sullen leven
met blidscapen ten jonxten dage
daer god sel doen sine clage
v wat segdi meester in uwen moet
van hem die winnen t quade goet
a clerc verstant wel mine woert
als die t quade comt soe voert
dat hem geluc overvloyt hier
ende hier wort weldich ende fier
soe slacht hi den vissche die vloten
buten den andren met haren roten
dese verbliden dat si binnen gaen
dan worden se metten engelen gevaen
daer men se doot t haren onvromen
als si buten den water comen
of si geliken die gherne scinken
ende dicke soeten dranck drincken
ende die in t ende bitter waert
daer toe onsuver ende haert
selc waert haren dranc ewelike
dat si sullen drincken jammerlike
want om haer hoverde groot
die si hier drinken sonder noot
over haer verweende cleder hier
worden si gewijst in t helsche vier
daer vule wormen t allen stonden
hem sullen crupen in den monde
ende al om over haer lijf
dus bliven si ewelijc keytijf
want het s aldus bescreven
die hier in sonden leiden haer leven
ende haren scepper niet en wiken
varen ter hellen eweliken
maer clerc die hier sijn versmacht
in armoeden beide dach ende nacht
ende gedogen grote berste
van coude van honger ende van dorste
die sinen gelike den genen al
die t eerst hebben sulc geval
dat si moeten drincken ende smaken
bitteren dranc in waren saken
ende dan alle die bitterhede
verkeert in groter soetichede
also doet god dor sine oetmoede
die des menschen armoede
verkeert in bliscapen groot
ende maecse engele genoot
om haren honger ende derst
salse voeden jhesus kerst
om die pine die si dogen
sellen si sitten vor gods ogen
hier omme est dat darme sijn
met god in sijn rike sijn
ende sullenre in bliven sekerlike
sonder ende oec eewelike
v meester doet mi verstaen
van hem die kerkelic goet ontfaen
of van clerken die bekinnen
die scrifture in haren zinnen
of si meer loens van onsen here
hebben dan t folc van minder lere
a verstant clerc van desen doene
al hebben lieden van religione
alse pausen ende bisscoppen mede
in aertricke meer mogenthede
dan leec volc of des gelike
sine comen niet te bat in hemelrike
opdat si doen jegen gods gewerke
ende tegen t gebod der heileger kercke
dat si selve doen gebieden
die werelt dore allen lieden
ende gene goede exemple hanteren
voer t folc daer t an mach leren
te comen ter hemelscher glorie
die soete es boven alre memorie
onthouden si den volke gods woert
ende sijt hem niet en seggen voert
si sullen hebben also vele te meer
in der hellen torments ende seer
als si meer consten dan dander lieden
dat horic in scrifturen bedieden
die heilege liede hebben bescreven
die misdoet in dit leven
god sal over hem ten utersten dage
doen vele zware plage
ten doemsdage ten lesten stonden
daer god sal togen sine wonden
van werliken lieden horic bedieden
coningen graven of ander lieden
scepenen scoute ende baeliuwen
eest dat sijt volc te sere verduwen
ende achter steken van den rechte
si varenre om in s duvels plechte
maer berechten si die liede wel
ende haer ondersate niet sijn fel
si sullen te mee loen hier boven
ontfaen daer men gode sal loven
daer die angelen mit sange
altoes sijn sonder verlange
v meester die doecht node horen
worden si in t ende verloren
a die doecht in hebben ende daeraf keren
si verliesen den loen van onsen here
ende worden gesteken in den torment
daer nemmermere ziele weder went
die goede worde gerne leren
ende werken na der lere ons heren
ende toten ende daer in volstaen
die sullen gods glorie ontfaen
ende sal geduren emmermere
met gode onsen lieven here
v bericht mi meester wel geraect
waren alle die zielen te gader gemaect
of sijnse gemaect bequame
s dagelijcx ins s menschen lichame
a god die noyt geestelic verstarf
maecte alle dinc teenre warf
maer elc hadde haer nature
also ons seit die scrifture
god die alle dinc vorsiet
ende elken geeft sijn bediet
maecte die zielen van zulker naturen
dat niemen te geenre uren
can geweten haer subtijlhede
mit geenre hande behindichede
t allen tiden die here vri
soe confermeert zielen hi
van sonderlingen gedane
ende sentse den mensche ane
dan soe seit die sone algader
tot nu heeft gewrocht mijn vader
ende nu werke ic dageliken
an menschen ziele in aertriken
v wat segdi meester van onsen behoede
maecte god enige ziele dan goede
mi wondert herde sere t waren
datter soe vele ter hellen varen
a clerc god der werelt sceppare
maecte noyt ziele dan clare
die heilege geest versierts mede
mit sire groter oetmoedichede
ende bi naturen te leiden haren tijt
ende te comen uter werelt strijt
maer also comt in haer onsuver vat
wart soe trach ende soe lat
mit des lichamen genoechte
dat soe vergeet haers selfs behoefte
in overate in overdrancke
die stinct boven alle stancke
in luxurien daer hoverde in leecht
daer menige ziele bi es ontweecht
te lucifer den helscen drake
niet bi ons heren make
hi geefse den lichame suver ende claer
had soere haer gehouden mer
maer si minnen meer t onsuver vat
dan si doen die hemelsche stat
daer omme wijst hise uut sinen rike
ende beveelse den duvel ewelike
v meester segt mi of gi mi mint
of die ziele es wetende twint
a nu verstant mi clerc in desen
men vint in boeken soe wi lesen
dat jan babtiste kende kerst
in sire moeder daer hi in erste
hier an eest goet te verstane
dat die ziele heeft vroetscap ane
wanneer dat se god bequame
sent in der moeder lichame
maer dor die crancke nature
die heeft die jonge creature
also comt ter werelt in
een cranc vleiscelic begin
hier omme willen die zielen binnen
haer vroetscap niet laten kinnen
voer die tijt ende die ure
dat die menschelike nature
so es comen t haren dagen
dat se vroetscap mach dragen
dits die redene twi t jonge kint
in vroetscepen niet en es bekint
v meester waerom heet s menschen
onsuver ende vul der blame
die van kerstine es geboren
dat soudic alte gerne horen
a clerc dat doe ic u verstaen
om dat hi met onsuverheden es ontfaen
dat sijn vorsprokene saken
dat hem niement suver mach maken
en si met penitencie allene
sel si vor gode worde rene
also seit david die vroede
wie mach mi bringen te mere hoede
die es ontfaen in der onsuverhede
also als mi mijn moeder dede
die mensch was te livereert
van sinen sonden ende geclaereert
maer anderwerven dat verstaet
es seder comen s menschen zaet
in onsuverheden onbequame
metter genoechten des lichame
die hi doet te meniger uren
dat die ziele moet besuren
also waert ter helscher glode
in tormente der armoede
men vint dat die liede in huwelike
kinder winnen dagelike
nochtan dat hare liede staet
onsuver es ende oec quaet
elc mensche versta in sinen sin
dat s om die sonden daer si sijn in
ende si doen alle dage
als si hebben stede ende lage
in luxurie ende in hoverde
daer die mensche in verleyt onwerde
ende in vele andren dingen
daer si hem mede onder mingen
daer omme wort die mensce meest
gevloect van den heilegen geest
dit s die reden dat verstaet
dat herde onsuver es s menscen saet
als deen den andren vint in sonden
ende sie niet of werden ontbonden
v indien dat nature der mannen ende der wiven
sonder genoechte niet mach bliven
vleischelike comen van haer beide hitte
twi hevet kint van adaems smitte
a clerc nu verstant wel ditte
dat elc kint hevet die smitte
dat s om genoechte van moeder ende vader
die vloyt in s kins geboert algader
t kint en mach niet weder staen
dat sine vorders hebben gedaen
het moeter delachtich an wesen
soe st ambrosius seit van desen
ghelike dat erve mach verwandren
comen van den enen op den andren
also comt die smitte van adame
hier an elxs menschen lichame
metten doepsel mach men afdwaen
die sonden daer t kint mede es bevaen
maer om sijn onsuverheit groot
moeten wi alle smaken die doot
ende daer na te gods vonnesse comen
dus hebbic t int scrifture vernomen
v twi laet god ter werelt comen in
kinder die in der moeder doot sijn
of sterven eer si doepsel ontfaen
dat soudic herde gerne verstaen
a clerc gods vonnesse ende sijn lere
sijn so utermaten groot sere
dat icker af swige sonder bediet
want en can t gegronden niet
maer si hebben sonderlinge glorie
ende dancken gode met alre memorie
dat si sijn ontgaen der hellen
ende der leder duvel quellen
si sijn in deemsterhede sonder pine
daer hem lieden in staet te sine
tot dien dat god domen sal
te josephat in t soete dal
v hoe men in keesdom wint i kint
hevet der sonden yet en twint
a nu verstant clerc ende lere
het en deert hem min no mere
op dat es also gedaen
dattet doepsel hevet ontfaen
ende daer na te genen stonden
en volget vaders no moeders sonden
die scrifture doet ons anscine
dat bede vader ende moeder sine
die moeten ontgelden die soene
jegen gode van haren misdoene
dat si mit haren vulen werke
daden jegen die heilege kerke
v meester gi moet mi ontbinden
of s vader ende moeder deren den kinde
of des kints sonden yet den vader
of der moeder bericht mi algader
a clerc hets in scrifturen vonden
dat t kint niet en wert gebonden
in ghere wijs in s vaders misdaet
noch in der moeder dat verstaet
ende sine worden oec niet verladen
van haren kindren misdaden
op dat sise in haer jonchede
leren te doen goede zeden
beide met worden ende met slane
om goede costume t ontfane
eest dat t kint moeder ende vader
in quaetheiden ontfleet alle gader
ende niet willen doen bi haren rade
so sijn si quite haren misdaden
maer willen si quaet gedogen
ende sijt hem verbieden mogen
te laten sijn quade daden
doen sijt niet si bliven verladen
metter quaetheit daer si toecomen
die si hem mochten hebben benomen
daer omme souden si pinen sere
die kinder te leren goede lere
die wile dat sise mogen dwingen
mit slane of mit andren dingen
eer dat si uter joncheit terden
ende in haer quaetheit verherden
en deerde josuee niet alle gader
dat hi hadde enen quaden vader
ende het deerde hem oec twint
dat hi hadde een quaet kint
v comter zware sonden of in live
die sijnre nichten neemt te wive
a na der nature die vleeschelic es
en eest geen sonde sijt gewes
maer bi den verbode van onsen sceppare
so eest groot sonde ende zware
bi reden willic dit betogen
ende di hier leggen vor ogen
en had niet geweest sonde
dat adam den appel beet mitten monde
ende genut hadde die vrucht
daer wi af hebben zwaer plucht
en hadde hem god verboden niet
ende tegen sijn gebod niet verstiet
sone hadt gene sonde gewesen
also wi in scrifture lesen
soe wie dat dan misdoet
jegen gods gebod die es onvroet
ende sal daer omme dogen zware
pine dits seker ware
v meester ic hoerde gerne bedieden
waer omme hoge lieden
haren magen nemen te wive
dan ander lieden in desen live
a clerc verstant wel mi ter mate
in ouden tiden was t karitate
dat die neve nam die nichte
om die maecscap houden dichte
het was doe costume ende wet
omme die maechscap te houden bet
dat si wel mochten leden haer leven
dat es in ouden boeken bescreven
beide met magen ende met vrienden
die si wilden ende dat verdienden
dat si se souden doen in haren sin
also deutronemie hevet in
ende doer haer mage vreemde laten
niet dat sise souden laten
het was karitate in allen zinne
dat elc sijn evenkersten minne
dit was in doude wet scrifture
eer god menschelic nature
van marien hadde opheven
ende ter doot wart bedreven
als hij maecte die scone soene
tusschen middach ende noene
tusschen den vader ende den mensche
doe hi sijn spul brochte te wensce
daer was die maechscap gevriet
ende t huwelic gebendiet
ende menige ander regel goede
die ons god gaf mit sinen bloede
ende god sprac met sinen monde
die t verbrake dade sonde
nu besie elc eest wijf of man
dat hi houde wel sinen ban
v bericht mi meester met uwen monde
mach men ville trouwen sonder sonde
a clerc gelijc dat een wijf goede
es moeder haers kints in vleesce ende in bloede
also es dijn wille dijn geestelic kint
des en twivelt niet en twint
ende dat kint der kinder broeder
ende dijn wijf sijn geestelic moeder
ende als een wijf heeft een kint
ende dat die heilege kerke bekint
dan es soe gevader staphans
ende geestelike suster des mans
villen te nemen in huwelike
verbiet die scrifture sekerlike
ende en es oec niet geset
noch geoerloft in de nuwe wet
ende god en wil oec niet gedoogen
dat sulke huwelic wesen mogen
v meester laet mi uwe consciencie smaken
van papen en van haren saken
ende van papen der heileger kerken
ende die in religione werken
a clerc verstant dus eest bescreven
leden papen een goed leven
ende goede exempele den volke geven
ende hem wel houden sonder sneven
ende si leden t rechte voert
den rechten wech ter hemelscher poert
ende dan sijn van goeder lere
ende t folc bringen t onsen here
gelike dat sout wert der wormen stanc
soe wert die paep den helscen ganc
ende menigen mensce doet hi
te hemel comen van sonden vri
leven si oec wel ende niet en leren
dien volke die woerde ons heren
so slachten si der colen die leget
in t vier ende gene lucht en gevet
ende haer in dassche verblint
dat so niet mach sijn bekint
leren si oec wel ende leden oec quaet leven
so sijn si bi der clocke bescreven
daer scone lucht uut gaet
ende haer selve metten clepel slaet
soe sere dat so breket ontwee
des gelike min nocht mee
leren si qualic ende qualiken leven
so sijn si biden roeke beschreven
die t fier verdoemt ende verblint
datter geen lucht werd bekint
nu wese elc pape soe beraden
dat sijn volc in geenre scaden
bi sinen toedoen ne gha
daerse die viant mede va
want waert sijn volc bi hem ontraect
grote pine hem daer af naect
want si sullenre om sonder ent
besitten der hellen torment
maer eest dat volc hem selven deert
ende hijt na sijnder macht weert
met goeder leren ende met castien
die liede hem selve vermaledien
die paepe es van haren misdaden
quite maer si bliven verladen
v meester die in religione sijn
hoe gedane wort aren fijn
a verstant clerc na desen saken
eest dat sire genoechte in maken
religioselike sonder hoeftsonden
ende si in t ende so worden vonden
s pauwel spiegel der heileger kerken
seit dat si met gode werken
maer die ten hoeftsonden gaen
ende t cloestelike gewerke laten staen
en qualike hantieren haer abijt
die bliver omme vermaladijt
ende sullen die onsalichste wesen
daer wi in scrifturen of lesen
ende in t helsche vier belenden
ende nemmerme daer uut wenden
v meester nu wilt mi verclaren
wat gi segt van desen ridaren
a clerc die hem met roven generen
ende haren even kersten deren
ende dustrueren met haren gewerke
daer si mogen die heilege kerke
ende vercauseren dagelike
weduwen en de wesen jammerlike
van desen is dat david seit
dat si leven in der onsalicheit
hier omme sal gods gramheit comen
op hem in t ende ende salse domen
ende dan worden si geset
in der hellen uutende besmet
van andren seit die scrifture
die oetmoedich ende gerecht ter cure
ende gerne na goeden raden werken
ende weduwen ende wesen gesterken
ende die heilege kerke houden te rechte
david seit dat sijn gods knechte
ende sullen hebben haer woeninge
in hemelrike sonderlinge
v meester nu waut mi bedieden
wat sal gevallen den coeplieden
a wie in haren comenscap liegen
ende haren evenkersten bedriegen
ende vervalschen haer comenscapen
daer si mede sijn begrepen
die dus t goet te hope jagen
valre mede in s duvels plagen
want als si sceden van desen live
soe bliven si ewelike keitive
den getrouwen coepman staet dus niet
die getrouwe comenscap pliet
ende hem geweert mit waren worden
en sal niet besitten der hellen borde
en sal niet weten van der pinen
daer den quaden staet in te sine
maer gods blyscap bescouwen
mit hem ende met onser vrouwen
die den genen es gereet
die hier in weldoen volsteet
v meester nu doet mi verstanden
van werclieden die werken met handen
a clerc die werken metter valscede
ende onthouden haer lede
ende haer dachhure niet verdienen
desen sal haer dinc ontsienen
van dustane eest bescreven
om dat si leiden een valsce leven
dat het en es gene scande
dat si vallen in s duvels hande
maer die getrouwelike werken
die winnen haer broot zalich dat merke
in de scrifture es gestanden
die sijn broot wint met handen
hi es salich dat seker sijt
als ons orcont davijt
ende sullen hebben groot perdoen
die haer werc getrouwelike doen
v meester wat segdi van der scare
die penitencie doen openbare
a lieve clerc en sech dat niet
dat si penitencien doen iet
dat openbaer penitencie hiet
dats el niet dat verstaet
dan dat si bespotten die heilige kerke
ende oec gode met haren werke
ende bedriegen haer ziele mede
ende comen daer mede ter helscer stede
v wat segdi van hem die doen sonde
ende daer in bliven tot alre stonde
a het staet bescreven in een sermoen
die verbliden in quaetdoen
ende glorieren in haren misdaden
daer si mede sijn geladen
dat haer sonden worden twivout
dats hare ziele zwaer scout
ende gaen si dan t haren preester
van haren sonden die sijn deester
wil hi se dan te penitencie bringen
so gaen si jegen den pape dingen
ende seggen dan en mach niet vasten
noch mi selven soe verlasten
maer geeft mi dat ic mach doen
ende maken dus een lanc sermoen
om te hebben penitencie clene
over haer sonden onrene
ende geeft hi hem iet te vele
daer si mede verbinden haer kele
dan eten si ende drincken te bat
ende maken hem te penitencie lat
ende doen niet haers papen bevelen
daer omme moeten haer zielen quelen
die genoechte van den lichame
die maect die ziele onbequame
die dus hunne penitencie laten achter
sullen besitten der hellen lachter
v meester wat sal hem geburen
die dul sijn van naturen
a clerc si waren in der kinderscare
die sterven beneden iii jaren
want sine kennen geen misdoen
des sijn si ter hellen ontfloen
omdat si van sonden sijn onbekent
laetse god dogen gene torment
maer en segge niet van den sotten
wien toe comen is met lotten
ende vroet waren in haren begin
ende daerna dul in haren sin
dat si geliken sellen den andren
die mitten jonge kindren wandren
want die scrifture gewaecht niet
dat si dogen sullen yet
anders dan die innocente
die ontgaen sijn den tormente
v wat segdi van kinderen die jaren iii
of iiii sijn out berichtes mie
a verstant clerc ende wille gedogen
alle die niet spreken en mogen
in de mate van iiii jaren
of oec jonger te waren
ende die dan op haer lede
hebben ontfaen t heilege kerstenhede
die worden alle gewaerlike
gecroent in t soete hemelrike
ende in gods rike gesent
sonder tontfane jugement
ende sonder pine haert hier ane
sullen si hebben engle gedane
ende die kinder die van v jaren sijn
als si doen haren fijn
of die daer boven sijn van ouden
sullen becopen hare scouden
ende van goede werken werden gedoemt
wien dat scaet of vroemt
so nauwe is die helsce straten
dat daer niemant af hebben mach bate
sonder die ten ende worden vonden
vri ende suver van allen sonden
dit willic u in een bispel
bedieden ende proven wel
het was een man ende had i kint
dat met herten hadde gemint
omtrint so wast v jaren out
dat sire becochte sine scout
dat kint was van sulker sede
quam hem toe enich onvrede
so sprac t lachter ende onnere
der mogethede van onsen here
dat alte sware te noemen es
des kints vader en rocht niet des
ende liets hem gebruken al
daer t af had zwaer misval
want daer t sat op s vaders scoet
ende hadde bliscap groot
quam die duvel doe wast genee
ende brac hem den hals ontwee
ende vordet mit hem ter hellen
dus gevielt als ic telle
v wat segdi van hem die houden t lant
alle dage winnen mitter hant
a nu verstant mi clerc van desen
so sulre vele behouden wesen
ja die gene die eenvoudelike
ende sinpel sijn hier in aertricke
want si voeden t folc ons heren
ende mit pinen si hem generen
alsoo t ons david die prophete
doet verstaen bi gods behete
die gene die mit sire pinen
hi voet den lichame sine
ende nuttet als bepijnt es
die es salich sijt seker des
die de pine van sine leden
nut in sire menscelichede
ende gode daer in es onderdaen
god sal hem in sijn rike ontfaen
v betekent mi meester met uwen raden
jof god starf dor die quade
alse hi dede dor die goede
des berecht mi dor oetmoede
a god onse here en starf niet
over dat verloren diet
nochtan seit men dat die here groot
over alle mensche smaect die doet
verstant mi clerc in dinen moet
god die storte sijn heilege bloet
over die vercoorne sekerlike
om dat hi se bringen wilde t sinen rike
eer god dor die mensche liet sijn leven
was t folc in so sware sneven
dat se an den sone niet wilde geloven
eer sine van den live sagen roven
an den cruce dor den mensce
om sijn spel te bringen te wensche
daer om seit men over waer
dat hi starf over alle sondaren
hi starf oec ende liet sijn leven
over alle die gene die sullen leven
niet over die levende in dien tiden
dat hi die doot wilde liden
ende niet om die doe waren
in der doncker hellen gevaren
jhesus sprac selve dese tale
ic liet mijn leven altemale
dor mine vercorne wet dat wel
van den huse van israhel
israhel beduut gods sale
scrifture betekent ons dat wale
die vercorne scape sijn diegone
die met hem sellen dragen crone
om wien die gods sone quam
ende nam menscelike vorme an
hi sprac mijn bloet stort ic saen
om mijn vercorne die waren gevaen
dits t selve bloet dat afdwaet
sijn wi vroet alle onse misdaet
die scrifture leert ons aldus
dat die doot jhesus christus
en starf anders niet den quaden
te verdomene om haer misdaden
die vermaledide ontsien herde zere
die doot van onsen lieven here
dat hise op hem sal wreken
om hare besondige treken
si sullen in die helscen riviere
om haer sonden ongehiere
v na dat die vercorne hebben verdient
dat si sijn ons heren vrient
twi laet hem god dan die rike
torment gedogen in ertrike
a om dat si sullen te mere loen
hebben met gode in den hogen troen
om t fernoy ende om den vaer
die si hier dogen over waer
god wille dat si afdwaen
die sonden die si hier hebben gedaen
want hine wil niet dat die sine
ginder no hier gedogen pine
jof die vercorne der sonden plegen
in aertricke ende si daer jegen
gene penitencie hebben gedaen
sullen si nochtan gods rike ontfaen
clerc noch verstant mi bet
gods predestinatie is dus geset
dat si behouden sijn rike
die t verdienen in dit aertrike
want het s aldus bescreven
dat si besitten t ewige leven
die hier penitencie ontfaen
ende des willen achter gaen
moeten t becopen in t ander lijf
sijn si man ofte wijf
men vint in scrifture ter stonde
dat god sprac met sinen monde
in mijns vaders huus so staen
vele woeninge sonder waen
ende elc mensch na sine pine
sel besitten die woninge sine
die dor god meest arbeit
sal mit hem hebben meest werdicheit
die dor hem meest pijnt in dit leven
wert mit hem meest verheven
ende die minst bliscepen heeft te lone
daer boven in s vaders trone
hem sal dincken dat hire heeft meest
so groot wart sijn volleest
niement mach doen die pine gene
sonder bi gods gracie allene
niement en mach met genen dingen
van gode gecrigen woningen
dan hem god ordeneerde die rike
eer hi maecte dit aertrike
want hemelrike en es niemens niet
dan des geens dire omme spiet
ende die gene die onsen here
ontsteken wille mit sire lere
daer omme en mach geen quaet
mensche doen goede daet
sonder bi der gratie allene
die hem geeft t kint van nazarene
noch niemen en mach doen pine
en si bi den wille sine
van elken mensch es gods wille wel
dat hi afsta der sonden spel
want wil hi der sonden afstaen
god salne gerne ontfaen
ende oec houden over sijn kint
dat hi met alre herten mint
t heilege vonnesse hadde god te voren
geordineert eer hi waert geboren
ende eer hi maecte wijf of man
wiste hijt al houts hier an
den mensche maect hi van sconen leden
om dat hi in allen steden
deen den andren souden minnen
ende over broeder ende suster kinnen
ende doen so hi wilde dat men hem dade
so soude god hebben sijns genade
want hine wilde niet gedogen
dat deen den andren soude verhogen
ende onder voete leggen ende doen onwerde
wie dat doet god belges hem herde
of die hordom ane vaen
of die manne doot slaen
of ander sondeliken daden
dies men niet en soude sijn beraden
die wilde besitten t paradijs
dat werweent es ende jolijs
v meester bericht mi gereet
wat es s vaders mogentheit
a soete clerc verstant wel mi
het s ene kennesse waer om dat hi
alle dinc voerseit behendelike
die hi maecte in dit aertrike
ende die gescieden van beginne
hier of dar sijt wel in inne
want gene aertsche creature
en mach comen te geenre ure
uten state daer so in was geset
dus is t bescreven in douwe wet
maer dat vorsien heeft die here vri
so heeft hi geordiniert dat segic di
dat hi bede dach ende nacht
te verwandelen hevet macht
v es die doot t allen stonden
ene ziecheit over s menscen sonden
a die doot en es tallen tiden niet
gemaect om s mensen verdriet
om den goeden mensce is si gemaect
te comen ter glorien die soete smaect
als hi sceet uter werelt nide
die sine ziele hilt in stride
also lange als hi hier regneert
raet die duvel datter zielen deert
daer om was gemaect die doot
die salige te bringen uter noot
ende daer na te gods rike comen
daer geen ende wort genomen
ic rade elken mensch te siene
ende om dese glorie te verdiene
clerc die doot es oec gemaect
dore den sondare ongeraect
die altoes pijnt nacht ende dach
hoe hi sinen wille volbringen mach
in sonden ende in quaetheden
om te vorderen sine vule zeden
dese wille god ter werelt niet laten
omdat si doen den goeden onbate
ende hars selfs ziele scaden
mit haren sondeliken daden
desen geeft god die doot
dat es der jamerliker noot
in de helle mitten duvelen wreet
ter pinen die nemmermere vergeet
van deser pine van deser noot
so verde ons die here groot
en moet ons bringen in sijn rike
dat geduert ewelike
v nu segt mi meester in welker maniere
dat siec worden die wilde dieren
a nu merct clerc al sonder ducht
si worden siec vander quader lucht
het sijn oec sekerlike
negeen beesten in dat aertrike
die siec sijn en die doot ontfaen
en es bi gods wille gedaen
al sterven beesten ende dieren
dicke elke na sire maniren
sine hebben der zielen twijnt
na hare doot dat wel bekint
want die geest die si hebben in
sterft mitten vleesch meere no min
ende alle beesten waren gescepen
om des menschen nutscepen
v bericht mi meester mit allen
gescien alle dingen bi gevalle
a clerc bi gevalle sciet twint
maer bi gods wille dat bekint
ende bi ordenacien uten vader
uut wien spruten alle dinc te gader
dit mogen wi merken alle dage
beide an vriende ende an mage
v meester waerom gesciet dat
dat kerken verbernen ende heilege scat
a clerc men vint gescreven werlike
dat hier in aertrike
gesciet dinc sonder redene geen
so wat het si groot of clene
dicke gevalt dat kerken of clusen
verbernen ende ander gods husen
daer dat goet qualic was gewonnen
daer si mede waren gebonden
als t kerkelike diet sondelike leeft
gevalt dicke dat die kerke sneeft
om dat si hem souden castien
ende haer sonden te bet belien
god geeft oec den weerliken mensch
om dat sine dingen gaen te wensch
om dat hi hem soude bedincken
van dingen die de siele versincken
ende pensen dat hem doet die scade
dat es om sijnre zielen genade
so wat die mensche te rampe heeft
dancke emmer gode dat hi leeft
met goeder herten met bliden sinne
so blijft hem gods bliscap inne
v gi segt god es vol genaden
twi staet hi dan niet in staden
hem die haren tijt leiden in sonden
dat si ter hellen niet werden vonden
a nu verstant clerc wat god doet
hi toent den mensch ontfermige moet
die hem selven kennen in armoden
ende hem dancken mit oetmoede
god es ontfermich op hem lieden
die bekennen hare quaetheden
ende diere vroet of willen staen
ende gewillige penitencie ontfaen
ende vroet ter doget sijn gereit
hem geeft hi sine onfermicheit
maer die doecht wanen hebben in
ende te verre betrouwen haren sin
so dat si hem daer op verlaten
ende hem selven doen gene bate
dese bedriecht hare fierhede
ende verliesen gods ontfermichede
niement soude wesen te fier
om weldaet die hi doet hier
want gene weldaet blijft ongeloent
elc sie dat hi hem selven niet en hoent
mit fierheden of met andren sonden
die sine ziele mogen wonden
god geeft den gerechtigen lieden
sine gifte ende sine miede
sine doecht gaet ter werelt dure
ende besnijt elke creature
want hi scinen doet wel clare
sine sonne op menige sondare
ende voet hare lieder lede
ende sent hem reyn ende dau mede
ende ander menige scoen teyken
daer hi sine macht doet aenschijn
dus toecht hi sine ontfermichede
dagelix an de menschelichede
ende na dien dat god es gerecht
so dade hi den duvel onrecht
omdat hi hem name die gone
die geenre weldaet sijn gewone
hi laet elken gebruken t sine
is t in den hemel of in die pine
daer hiet hi gerecht coninc
want hi beghert gene dinc
dan hem toe comt mit rechte
dus bliven die duvelen sijn knechte
nu laet ons pinen ende clagen
dat wi sine hulde bejagen
v lieve meester leert mi merken
te kennen die goet sijn in t gewerke
of die fel sijn van naturen
dat wist ic gerne mocht mi geburen
a nu verstant mi clerc gereet
die gerechtige hebben in hem sekerheit
sine sijn niet in hare ansichte
fel noch suer seit t gedichte
goede maniere sonderlinge
hebben si in haer wandelinge
ende van soeten worden altoes
want si sijn al sonder loes
ende hebben menigerhande doget
daer haer evenkersten bi verhoget
die poetertieren sijn in haren sin
hebben vele quaetheiden in
donckere ansicht hebben si
mit valscen opsien dat segic di
ter quaetheit dapper ende snel
traecht ter doecht dat wet wel
dat over quade venijn
dat hi draecht in t herte sijn
mit quaden moede bedenckelike
dat stort hi uut grammelike
fel sijn si oec van gelate
beide in huus ende op ter strate
snauwende op meisniede op wijf
dit s die maniere van den keytijf
v meester hebdi yet ondervonden
in hoe vele s menschen sonden
hier ter werelt worden vergeven
van gode die ons gaf dit leven
a clerc bi vii manieren segic di
wert die mensche van sonden vri
doopsel is t eerste begin
dat vele doechden bringet in
want het dwaet of s menscen sonden
daer hi mede es gebonden
tot hi heeft die heilege dope
die god cochte te diere cope
wie niet wert gedoopt in sinen name
en heeft van sinen rike gene vrame
gerechte biechte es dander graet
mit penitencien diere toe staet
als wi vinden van davite
die se wel doet wert van sonden quite
martelie t lichame es die derde
die doet die ziele grote verde
jegen den fellen luciferre
dat hire dick om es erre
als hem die siele daer mede ontgaet
ende comt in des hemels staet
t fierde is van berouwenesse der tranen
dat bluscht die sonden so ic wane
ende brinct die ziele ten hogen rike
dat geduren sal ewelike
t fijfte is mit almossen te done
also men ons seit in den sermoene
also blust dwater t vier
also blust daelmossen de sonden hier
also men gevet mildelike
om den here van hemelrike
daer omme worden oec verlaten
vele sonden utermaten
t seste es dine evenkersten te vergevene
dat hi misdoet in dit leven
also god vergaf sine doot
doe hi dogede die pine groot
want god spreect dat si sijn
salich die haren even kerstijn
dor gode vergeven sine misdaden
onse here sal sijns hebben genade
t sevende ponte is gemate
mit gerechter karitate
want si es der doechde vrouwe
ende verloest die siele van allen rouwe
want men seit t allen stonden
dat so bluscht tsmenscen sonden
dit sijn die goede poynte vii
die ons bringen van allen sneven
v noch so segt mi meester fijn
hoe vele dat vonnesse sijn
a clerc ii hoerdic bedieden
in scrifturen voer den lieden
v meester somme seggen gemene
dat maer een vonnesse es allene
a clerc daer moeten ummer ii wesen
deen es biechte die ons doet genesen
van allen sondeliken daden
daer wi mede sijn verladen
als een tot den paep seget
sine sonden die de ziele verweget
dan is die pape der zielen domere
ende hi van sinen sonden nomere
die penitencie es oec mede
orkonde al der stede
so wie dat hier die papen domen
van haren sonden die tot hem comen
en worden daer of nemmermeere
gedoemt vor god onsen here
het s bescreven dat so sal comen
dat god niet twewerf sal domen
want hi houter hem gepayt mede
die hier die pape doet in sine stede
die hem hier in biechten wrogen
ende hem te penitencien voegen
worden ten jonxsten dage ontladen
van allen sondeliken daden
s pauwels seit dat heilege diet
en doemen wi ons selven niet
in rechter biechten voir die pape
weder het here si of knape
of in wat maniere si sijn van state
hare sonden en worden niet verlaten
ter tijt dat god onse here sal comen
mit sinen jongeren die werelt domen
ten doemsdage sal dander sijn
dat seget ons scrifture fijn
daer wert geexamineert gewerlike
al dat ye quam in aertrike
daer sal god recht rechter wesen
dat seggen die t hebben gelesen
daer sal die duvel t allen stonden
wroeger sijn van s menscen sonden
diere dan mede worden bevonden
worden in de helle gebonden
god sel seggen vermaledijt si di hier
gaet in dat ewige vier
dat u sonder ende sal pinen
dat sal hi seggen tot den sinen
comt gi gebenedide te hant
te mijns vader rechter hant
ende ontfaet daer sine glorie
die soete es boven alre memorie
die u sal geduren sonder fijn
dit sel der saliger loen sijn
nu sie elc jonge ende oude
dat hijt niet verliese bi sijnre scoude
v meester dat u god geve al goet
is penitencie aver toe goet
alset die mensch also staet
dat hi die sonden niet en laet
a clerc verstant ende hore na mi
een exempel so segic di
nu verstant wel mijn bediet
gelike dat arsater niet
en mach genesen te genen stonden
des mensceit diepe wonden
eer dat yser al sonder waen
uut sinen wonden es gedaen
ende binnen en buten gedwegen
mit saken diere goet sijn jegen
also en helpt penitencie niet
also lange als men der sonden pliet
maer wil men der sonden afstaen
die penitencie die men heeft gedaen
sal hem dan comen te baten
als men die sonden heeft gelaten
want so ons seit solomoen
van den genen die sonde doen
dat si sijn scalke sekerlike
der sonden alhier in aertrike
niemen mach mit genen saken
den besondigen scalc vri maken
sonder met weldaden allene
die mach men vri maken ende rene
v meester bericht mi gereet
van den onvroeden t ondersceet
a clerc verstant mijn bedieden
drie manieren sijn van onvroden lieden
t eerste es onwetentheit van zinne
als hem die mensch niet wilt bekinnen
wat dat hoert ten gelove
ende hout hem vaste in duvels rove
ende niet te kerken wille gaen
daer hi t gelove mach verstaen
dese sijn ter werelt so verwerret
dat god op hem es vererret
van dustanigen lieden seit die prophete
in den souter bi gods behete
dat haer woerde sijn quaet ende loes
ende haer leven valsch ende boes
want sine willen niet bestaen
enige doecht noch anevaen
desen worden niet vroet van zinne
ten jonxsten dage so ic kinne
want si veronwerden die weldaden
daer om en sal gescien gene genade
ende hare pine sal dobbeleren
in de helle sonder cesseren
o mensce onwetende van sinne
en verlies niet die gods minne
om t quade goet van aertrike
maer pine altoes om gods rike
dander onwetentheit van lieden
is die gods lere horen bedieden
ende al eest dat sijt verstaen
sine laten t niet in t herte gaen
ende en soeken niet gods gewerke
te sermoen noch in de kerke
dese bliven vermaledijt mede
of en doe gods ontfermichede
ons seit jeremie die prophete
die t voerwiste bi gods behete
dat si hem meer te quaetheden
gereden dan ten goeden zeden
bi redene prove ic dit
daer t folc zwaerlic of es besmit
want hadden si van cledren berste
ende oec honger of dorste
si souden hem pinen mere
om te gecrigen haer lijfnere
sone beiden si niet toter stont
dat men t hem stake in de mont
omdat die ziele is beter dan die lichame
waren wi sculdich te doene hare vrame
om hare te bringen ten leven
dat ten zaligen es gegeven
die derde onwetenthede van lieden
die willic u al hier bedieden
dat sijn die so beestich sijn van sinne
dat sy gene doecht hebben inne
want wat men hem seit met monde
en connen si twint gegronden
want si en connen goet noch quaet
dese vinden voer gode ofelaet
hare dulheit ende haer blame
quam hem van den eersten adame
want en hadden sine sonden gesijn
wi souden te male behouden sijn
ende hadden vol van doechden gewesen
so wi in scrifturen lesen
hierom radic elken ter vaert
dat hi die sone niet veronwaert
want hire die helle an mach winnen
wille hijs hem niet bekinnen
v wat loen sal hebben die sondare
van sinen sonden maect mi clare
a van den weldaden die hi heeft gedaen
sal hi emmer loen ontfaen
eest in dit leven sijt s gewes
of in t ander dat beter es
in dit te wesen rike van goede
dat hi hier hout in sier hoede
of dat sine name wort geÃ«ert
in hoecheiden ende gemeert
dit es die loen in dit leven
die god den sondare pleget te gevene
ende in die helle wort oec sijn pine
te minder om sijn weldaet sine
god die here is van den trone
geeft elken sonderlinge inne
na sine verdiente in hemelrike
of in de helle wrake des gelike
die in de helle minste pine heeft
hem dinct datti meest sneeft
en donsalichste is van hem allen
die daer in de helle vallen
in den hemel eest niet des gelike
want daer besit elc sijn rike
elken t sine soe wel genoecht
alsoot onse here heeft gevoecht
die minste heeft van s vaders trone
waent sijn van den meesten loen
soe wel genoecht elken t sine
ende dat comt al bi gods anscine
v meester wat segdi van den gonen
die pelegrimagen sijn gewone
te doene t aken of t ander stede
daer sijt beloven mit haesticheden
a het ware beter dat men t gelt gave
den armen ende daer mede lavede
dan sijt verteren achter straten
daer t hem luthel comt te baten
s daniel bevroet ons des
wie dat sonder hoeftsonden es
ende den heilegen geest hevet ontfaen
die mogen pelegrimagien gaen
ja met haren properen goede
dat hem es comen van goeder hoede
of hebben gewonnen mit labure
ende onder hem es worden t sure
ende dan deilen van dien goede
diegene die hebben armoede
die op hem roepen ende kermen
diere sullen si van herten ontfermen
dese sijn die in de heilege kerke
delachtich werden mit haren gewerke
ende oec bidden in den wech mede
om alre hande zalichede
dustane pelegrimagie es goet
dat weet ic wel in minen moet
vond men lieden diese dus daden
god soude hem doen genaden
maer diese doen om prijs ende lof
dese hebben haer loen daer of
op den wech t siene diverse dinge
of si vinden sonderlinge
busschen merscen castele ende port
ende ander dinc weder ende voert
ende t etene sonderlinge spise
die si vinden in menigerhande wise
daer in nemen si haren loen
maer desen wech es al hoen
ende en baet hem niet een twint
also men bescreven vint
die oec pelegrimagien beginnen
ende t goet mit woeker winnen
of mit causeren of mit liegen
pinen hem gode te bedriegen
ende si worden gode also bequame
ende sinen sancten alse gename
alse herodis was den wiven
wies kinder hi dede ontliven
ende mit sinen bloedigen handen
hem lieden sloech mit haren tanden
v meester wane quame die gebode
die men hout van den afgode
a clerc uten torre van babel
quamen deerste afgode wet men wel
in dien torre was gemaect werlike
deerste coninc van aertrike
nemroth was sinen name
hi dede maken een beelde bequame
scone ende suver van finen goude
om dat t folc dat aenbeden soude
in t ende dwanc hi sinen vader
t folc te aenbedene alle gader
alle die gone die tot hem quamen
anbeden hare afgoden tsamen
also deden si oec te romen sonder spot
anbeden si romeluse haren afgod
ende aldus waren die afgode
eerstwerven verheven boven
ende die duvelen daer na quamen
in der afgoden lichamen
ende spraken uut hem openbare
ende bedrogen de liede claer
ende noch alle dage doen
die hem houden an haer sermoen
v meester segt mi dat u god lone
waer staet die torre van babilone
a verstant clerc ende niet en laet
daer nu die grote babilone staet
die boken seggen ons aldus
datten dede maken die coninc semiramus
het waren gigante die maecten t so vast
want sinen wilde gene gast
si waenden hebben so hoech gemaect
dat hi ten hemel hadde geraect
ende waenden also gode gekrigen
mer haer waen moesten bliven
daer sende god onder hem lieden
talen van lxxii manieren
doe verstont niemen anders tale
dus bleeft achter toren ende sale
die tor was lanc wijt ende so gedaen
dat hi xl milen hadde bevaen
noch so volget daer meer na
die muer was hoech xliii stadia
ende elc stadia wie dat wondert
hout passie xxv hondert
ende elc passie als ic bescrive
die so hout voeten vive
ende elc xxv stadie maken die mile
die hout iim passie sonder gile
ten naesten dat wijt seggen mogen
so was die muer iiii milen hoge
des muers dicke soe ic vinde in boeken
was c en l gelachten wies roeke
elc gelachte was een vadem lanc
die mi seide hebbe danc
men seit dat uut deser stede sal gaen
een slange die sal bevaen
al aertrike mit hare macht
dat sal gedogen die gods cracht
het s bescreven also wi lesen
dat antkerst die slange sal wesen
mit worden sal hi venijn
alle die werelt ende oec pijn
ende hem maken aelmachtich god
die aen hem geloven die sijn sod
v bericht mi meester sonder sneven
twi mensce niet mach leven
achte dagen mit enen male
bericht mi dies so doedi wale
a clerc hadde die mensce te gere tijt
honger noch dorst des seker sijt
op dat hi met enen male
viii dage mochte leven wale
sone soude hi de lede sine
niet willen geven t eniger pine
hier om heeften god gescepen
dat hi mit honger is begrepen
ende oec moet dorsten sonder gile
op dat hi heeft enige wile
ambrosius seit die god hadde wert
dat honger es een scarp zwaert
ende dat hi comt t allen stonden
van s menscen vule sonde
daer om gaf hem god in desen
dat hi van honger bedwongen soude wesen
ende gaf den lichame die macht
dat hi moet pinen met sier cracht
ende den duvel daermede ontgaen
diene gerne soude vaen
wet dat sonder pine sekerlike
niemen mach comen in hemelrike
daer omme doecht hi honger ende coude
ende ander pine menichfoude
dat hi gods rike sel verwerven
als hi siere sielen sel derven
v segt mi lieve meester mijn
is elken geset sine termijn
hoe lange hi hier leven sal
des bericht mi van al
a clerc elc mensce groot ende smal
is geset hoe lange hi leven sal
ende boven sier tijt sonder gile
mach niemen leven gene wile
maer elc mensce mach wel sijn leven
corten voer sine tijt
in vele manieren des seker sijt
eest in water of in strijt
of verbernen in viere
of verbeten worden van diere
ende verhangen oec met linen
dat corten doet sijn termine
dustane dingen en sijn niet
van gode geset die t al gebiet
desen slachten den huerlinge
die haren loen verliesen met quade dingen
dat men hem vor tijt orlof geeft
dus doet god die qualiken leeft
hier in aertrike mit vule sonden
hi geeft hem orlof vor sine stonden
ende cort hem sijn rechte telt
om die sonden daer hi in quelt
niet dat si alle gods rike derven
die in deser maniere sterven
sonder penitencie ende confesse
dat waer een zwaer lesse
maer die sterven in goede memorie
die varen in t fier van purgatorie
daer sijn si seker van gods rike
mitten saligen sekerlike
v segt mi meester met uwen monde
doet die rechter enige sonde
om dat hi die quade verdoet
des soe waer ic gerne vroet
a ic segt di clerc al sonder waen
hi dede sonde liet hi se gaen
want hi es geset in de stede
te rechten over die verboerde lede
v doet die mensch enige sonde
die se hanct blint of wonde
a clerc verstant wel mijn bediet
hine doet daer an sonde niet
op dat hi bevelet t gerechte
hine heefs vor gode gene plechte
is hi mit rechte gejugeert
omme die quaetheit die hi anteert
v meester ic soude gerne weten
die met sonden sijn beseten
ende om die sonde gewijst ter doot
ende berouwenesse hebben groot
van haren sondeliken daden
of si vinden sellen genade
a clerc ic sal di berechten sciere
god es erde goedertieren
ende ontfermich t allen stonden
als die mensch claget sine sonden
an den here van hemelrike
hi vergeefse hem vrindelike
ende ontfaen mit beiden handen
ende setten in purgatorie te handen
ende daerna in den hogen troen
dits der berouwenesse loen
also purgierde god te hant
den dief die hinc ter rechter hant
als hi op hem riep genade
van sinen sondeliken daden
hi vergafse hem vriendelike
ende senden in sijn vader rike
so doet hi hem allen niet hem somen
die te genaden willen comen
ende ten ende berouwenesse ontfaen
god onse here ontfancse saen
v twi die juonge kindren bet leren
dan die oude dats mijn begeren
a clerc die jonge hebben nuwe sin
daer geen gepens en es in
van genen dingen namelike
dan om hare leren eenlike
die oude delt sijn gepens
om sijn goet haer ende gens
bede bi der zee ende bi lande
om winninge meneger hande
daer omme comet dat si
niet so vele leren dat seg ic di
alse die van haren sinne
vri sijn ende van goeder minne
en nouwer om hebben morkelinge
dan allene om haer leringe
v meester wisten die propheten te voren
alle dat si seiden laet mi horen
a ja si wel lieve clerc goet
si vorwisten t al in haren moet
twi sijt spraken so doncker care
si en hadden t bet geset op hare
si waren niet sculdich haer gepens
den lieden te seggen hare ende gens
en betaemt niet den wercman clerc
dat hi alle lieden vorseit sijn werc
want waer elc sijns wercs vroet
so en waer si conste nouwer toe goet
het waren patriarken die t fondament
eerstwerven maecten mit genent
van der heileger kerken allegader
dit mogen wi merken bi den vader
propheten waren niet ontweget
die vorseiden t sacrament dies men pleget
bi scrifturen ende bi wetten
die de vader hem lieden setten
dapostel die daer na quamen
brochtent tgelove alte zamen
mit predicacien ende mit leringe
brochten sijt tfolc te goeden dinge
ende leren hoe men die niwe wet houde
van jhesus onse behoude
scrifture is op dat bescreven
dat alle die gene die leven
sullen merken ende verstaen
wat god dor ons heeft gedaen
ende wi moeten houden die gewerke
die god gaf die heilege kerke
op dat wi behouden sullen sijn
als wi doen onsen fijn
die heilege kerke es moeder allene
van allen die hebben doepsel rene
en soe ne willen niemant ontfaen
die gene doepsel ane vaen
god es selve die heilege kerke
die ons leert mit goeden werken
dat dede hi ons wel anscine
doe hi leet die zware pine
ende an den cruce storte sijn bloet
om ons te bringen in sijn behoet
die desen god niet en minnen
ende sine werken niet willen kinnen
alsi sterven sal hise saen
uut sinen oogen heten gaen
ende geven hem dewelike pine
daer hem altoes in staet te sine
op hem sullen sine worden sniden
gelike zwerden an beiden ziden
v meester is t waer als men seget
dat elc sijn engel te hebben pleget
a clerc elc mensce ende elc poort
heeft enen ingel die hem toehoert
diese achterwaren ende leeren
hoe si hem van sonden bekeren
die ingel die de stede wachten
pinen hem bi dagen ende bi nachte
dat deen den andren te rechte hout
ende niet verburen bi sire scout
ende si elken doen recht ende wet
eest an lijf of an let
ysidorius die meester seget
alle dat die ziele te hebben pleget
heeft enen ingel diene wachte
bede bi dage ende bi nachte
hare te geven solaes ende troest
hem te dienen die se heeft verloest
dingel vertellen gode daer t al an staet
der zielen doecht ende haer weldaet
ende also starft in die doget
soe ontfaetse die hemelsce voget
dan es haer ingel herde blide
dat hise heeft brocht uter werelt stride
v twi vertrect dingel onsen sceppare
s menscen weldaet ende maecse mare
ende hi selve alle dinge weet
des bericht mi gereet
a clerc verstant mi ten wensce
dengle dienen den mensche
ende bringen die weldaet also saen
voor gode als sise hebben ontfaen
oracius die meester seget
dat dingel gode te seggene pleget
s menscen doecht ende sijn gewin
eest dat hire genoechte hevet in
van onsen weldaet dancken si eenparlike
gode den here van hemelrike
ende si bedroven alsoe sere
als hem die menschen te sonden keren
ende hi den duvel dienen gaet
daer hi die helle om ontfaet
maer dewangely seit ons dat
als die mensce es besmit
met sinen quaden vulen sonden
die de arme sielen wonden
ende hi dan te biechten gaet
ende penitencie daer of ontfaet
ende hi se doet met goeder herten
over die sonden die sere smerten
dan so verblijt sijn engel sere
ende danckes gode onsen here
dat hi den duvel es ontgaen
die hi was worden onderdaen
v meester of die engel eenparlike
mitten mensche sijn in aertrike
wanneer comen si voor gode
daer si houden sine gebode
a clerc als die mensce heeft te doene
van sinen engel om te maken soene
van sinen fellen zwaren zonden
daer hi mede es gebonden
ende hi sinen engel begaert
dan comt hi neder metter vaert
mit enen wensce so comen si
die mensce te maken van sonden vri
van den hogen troen hier neder
in corter stont keren si weder
als si den mensche hebben beraden
van sinen sonden ende ontladen
ende haer glorie en es niet te minder
maer dat si sijn hier of ginder
gods glorie ende sine gichte
scouwen si ende sijn ansichte
van hier beneden in aertrike
alsi waren in hemelrike
v meester berecht mi ten wensch
heeft die duvel macht over den mensch
a clerc verstant ende wes vroet
telken dat die mensce misdoet
die duvel bescrivet also saen
als hi die sonde heeft gedaen
dan temteert hine voert
om te brengen in mere moert
mits den sonden heeft hi over hem macht
bi den gedoge des gods cracht
ende trect ons emmer te quaetheden
dus heeft die mensch luttel vreden
danne vertrect elc luciferre
met groten scerne s menscen werre
ende sine sonden blidelike
daer hi mede verboert hemelrike
maer als die mensche weder staet
die sonden die de ziele verslaet
mit biechten ende met weldaden
dan comten sijn ingel beraden
dan worden die duvelen in corter stont
geworpen in der hellen afgront
van sinen oppermeister in groter werre
ende waert op hem herde erre
om dat hem die siele sijn ontgaen
die hem te voren was onderdaen
om dat die mensch liet die sonden
so blijft hi in de helle gebonden
want god wil niet gehingen
dat die duvel mit enige dinge
den goeden mensch meer quellen
daer hine mede bringt ter hellen
maer die mensce die t allen stonden
vaste blivet in sinen sonden
ende hem niet wille ter doget keren
die verliest die hulde ons heren
ende die helle sal sine wesen
daer hi nemmermere mach genesen
dan sijn die duvelen groten rivele
dat hem die ziele es worden te dele
v meester berecht mi dan ter stede
ende segget mi die waerhede
of si t fat der kersten lieden
mogen besitten wilt mi bedieden
a clerc sine mogen te gene termine
besitten t fat der suver kerstine
en si dat hem wille orloven
die hoge coninc van hier boven
want hi doget dat verstaet
dat een wort gepijnt om sijn weldaet
dat comt hem daer na te groten lone
dat hi wederstaet des vians hone
in penitencie ende in weldaden
die emmer blijft in goeden staden
betide heeft oec die duvel macht
van den ingel die den mensch wacht
dat hi den quaden mensch maect ongesont
ende neemt hem t lijf in corter stont
dat comt bi den vulen sonden
die hi doet te meniger stonden
s goets menscen lichame is gewiet
gelike den tempel die god vriet
ende sacreert mitter heileger dope
des wi mogen sijn in hope
bi olye bi kersme sonder waen
sijn ons vele sonden afgedaen
want die scrifture seit aldus
dat die ten tempel jhesus christus
es die goede kersten mensche
als hi sijn spel set te wensche
in desen tempel rust t allen stonden
hi die mach vergeven sonde
dat es jhesus onse behout
die af dede onse scout
mit sire zware bitter doot
dancken wijs hem wi hebben s noot
v segt mi meester mit genende
helpt yet den mensche in sijn ende
dat hi die olye ontfaet
als hem die doot ane gaet
a ja soe clerc al sonder waen
die penitencie hebben gedaen
ende in berouwenesse sterven
si helpt hem gods rike verwerven
die olie es een sakerment
dat den duvel sere verblent
ende leet die siele uter helle pade
mits haere ander weldaden
alsoe sceet uten lichame
so hefser of grote vrame
hem waer beter sonder waen
dat hi geen olye hadde ontfaen
die mit hoeftsonden es geladen
want so hem niet staet in staden
maer dagelix sonden doet si af
als die wint doet vliegen caf
v berecht mi lieve meester goet
is penitencie iewer toe goet
a doet een mensce ten lesten stonden
penitencie over sine sonden
ende grote berouwenesse hevet
van den sonden daer hi in clevet
die vindet ommer ontfermicheit
an onsen here vor waer geseit
want ons leert die scrifutre
wanneer ende te welker ure
dat een versucht om sine sonden
ende genade bidt t allen stonden
so salse hem wel vriendelike
die here verlaten van hemelrike
ende setten in den wech te hemel waert
daer hi sal comen al onvervaert
dat s in vier der purgatorie
dat seggen die heileger liede memorie
dat men die vule sonden hier
af moet doen in t vagevier
noch segt ic di sonder vragen
die gene die hier haer sonden dragen
totten ende ende die wille laten niet
die sonden laten in t verdriet
bi di waende hi langer leven
sine hadden die sonden niet begeven
maer die quade vule sonden
laten den mensch ten lesten stonden
dan willen si niet langer sijn
mitten sondare dats anscijn
dit sijn die hare sonden vercopen
ende altoes ten sonden lopen
ende hem selven niet willen reden
jegen dat zware henesceden
van desen is t geavontuert
sine hebben gods rike verbuert
v berecht mi meester wijs man
wanne dat deerste sonde quam
a clerc van den beete die beet adam
daer hi om uten paradise ran
daer af quam ons deerste val
ende dit grote ongeval
oec isser ons af comen die doot
die den mensce doet pine groot
clerc verstant mine gebode
ic segge dat sijn drie dode
deen hebben die kinder clene
dander die jonge liede gemene
die derde die oude liede gedogen
dus hebben wise alle drie vor ogen
elc hevet sine pine sonderlinge
vander doot bi gods gehinge
v berecht mi meester ic hebs hope
mits dat die sonde ende die cope
worden vergeven ten lesten stonden
ende die doot es i pine van sonden
twi laet god die vercorne kerstine
die doot gedogen ende die pine
a clerc hadde god den mensce gegeven
in den vonte onsterfelike leven
so soude die mensce gebrekelike
hebben geweest narstelike
t doopsel om donsterflichede
te gecrigen oec daer mede
gegeven so heeft god gemene
elken mensce die doot allene
ende dat haer niemen mach ontgaen
hine moeter of sijn gevaen
nu verstant clerc sonder hoen
te meere pijn te meere loen
die meest pinen heeft in aertrike
ende des danct gode van hemelrike
sinen loen sal wesen twivout
dit gelove vaste hout
also wi bescreven lesen
sone macher niement behouden wesen
of hi en si anderwerven geboren
dat bediet doopsel als wi horen
wie doopsel in de vonte ontfaet
heeft van adams sonden aflaet
ende es geset in den wech mit eren
te comen ter blijscap ons heren
ende macher bi winnen saen
die glorie die niet mach vergaen
v meester ic hoorde gerne bedieden
twi dat wilen eer die lieden
so out waren van gedane
eer sijt tgelove vingen ane
a clerc doe wast tgelove so clene
dat niemen wilde ontfaen doopsel rene
hine wiste bede quaet ende goet
ende dat den doopsel bestoet
het was doe costume mede
dat men elken t gelove sede
als doe wiste i sarasijn
wat sculdich was te doen een kerstijn
ende docht hem gods wet
beter sijn dan sine mamet
so dede hi hem dopen in der namen
s vaders soons ende scheilichs geest amen
aldus dede sinte mertijn
die in t gelove wert goet kerstijn
nu hevet die kerke anders geset
want vele kinder storven besmet
ende mochten der hellen niet ontgaen
eer dat si doopsel hadden ontfaen
ende hier omme is t jonge kint
gedoopt eer t sonde bekint
scrifture seit ons warlike
die ongedoopt verliest gods rike
elc mensch die wil sijn behouden
moet in t herte twe poente houden
dat s doopsel ende vray gelove
hier in niement en dove
niemen blijft behouden bi den doopsel allene
hine hebbe goet gelove ende rene
ende t gelove mach niet sonder doepsel sijn
dat seget sinte augustine
of en comtoe sonderlinge
bi gods gracien in waren dingen
also propheten ende mertalaren
die vor gods geborte gepassijt waren
die niet mochten hebben die dope
ende storven op christus hope
hadden sy tijt gehadt in dit leven
sine waren niet sonder doopsel bleven
van dustane seit die scrifture
dat si behouden sijn ter ure
men heeft vonden dat gesciede
van selken ongedoopten diede
dat si oec hadden oflaet
dor s vaders ende moeders weldaet
in dewangelii mach men lesen
dat god onse here dede genesen
een maget die noyt hadde bekint
van den gelove yet een twint
noch diese ter werelt brochte in
en hadde doopsel meer no min
maer also gelovede an jhesus mede
dat hi se genas dor haer bede
wie vray gelove wille ane gaen
moet in t herte iii pointe ontfaen
wie vraye gelove in t herte draecht
sijn mont toent dat ende gewaecht
ende sine werken doen t anscine
alomme sine evenkerstine
oec moet hi hebben ontferme
bede op crancke ende op arme
ende getrouwe sijn in siere werke
sallen minnen die heilege kerke
clerc wie dese pointe wel hout
god sal hem vergeven sine scout
als die ziele ente lichame
sceden sullen mit groter scamen
die van andren moeten sceden
sonder twivel onder hem beiden
v lieve meester wilt mi bedieden
ende seggen of ter quader liede
sonden sijn vergeven also saen
alsi t sacrament hebben ontfaen
a clerc in de vonte dat verstaet
vergeeft hem god alle misdaet
maer vallen si weder in de sonden
so dobbeleren si t allen stonden
ende werden weder zwaerlijc bevlect
in sonden daer si uut waren getrect
god sal seggen mit sinen monde
ic verliet di dine sonde
wel onsalich kersten mensce
ende dijn spel was comen te wensce
maer dor die sonden daer du quames an
bistu comen in den helscen ban
daer di in staet te sine
ewelike in groter pine
v bericht mi meester te wensce
of yet deert den goeden mensce
dat hi starf haesteliken doot
in desen waerliken noot
a clerc verstant wel mijn bediet
die goede en sterven qualike niet
na der zielen dat verstaet
hoe dat mitten live gaet
wat dode die gerechtige sterven
dus soe moeti hemelrike verwerven
clerc vele lieden hebben pine
dat si jugieren haren evenkerstine
ter hellen mit haren worden fel
want niemant weet die waerheit el
dan god die t al jugeren sal
ten jonxsten dage groet ende smal
ic rade dat elc vorsie sijn sake
ende late sijn evenkersten mit gemake
v noch bericht mi meester vroet
of die quade yet es goet
dat hi hier legge ende bederve
ende daerna op sijn bedde sterve
a clerc wat dode die quade smaken
sine kennen gode in gere saken
ende haer leven es alte quaet
om dat si niet tellen haer misdaet
den pape ende haer vule sonden
die se leden ter hellen gronden
hare pine die si hier dogen
en machse ginder niet verhogen
die pine en helpt den quaden niet
die altoes der sonden pliet
v meester helpen die messen yet
den levende in sijn verdriet
a men heeft vonden te meniger stede
dat messen ende ander bede
den levenden heeft goet gedaen
als hi in node was bevaen
dat heeft men ondervonden wel
nu hore hier af i bispel
een man was van sinen vianden
in prisone mit zwaren banden
ende wet dat sijn wijf plach
over hem t offeren op sulken dach
als die man quam t sinen wive
seide hi haer doe ic was keitive
gevaen daer ic zwaerlike lach
soe was emmer somige dach
dat ic was onbonden ende vri
maer ic en weet die reden twi
doe hi haer vertrac sine clage
doe pensede soe om die dage
also messen ende gebede
met offerande over hem doen dede
die misse staet oec in staden
den doden op dat hi niet te seere es verladen
mit vulen sonden in de doot
niet te zwaer noch niet te groot
so mach die messe met offerande
den doden wel in staden standen
opdat die mensce begerte groot
daer toe hadde voor sine doot
v nu segt mi meester i bediet
of den goeden mensce deert yet
dat menne graeft buten kerchove
ende buten der stede van groten love
a clerc verstant te dire vrame
eest dat men des goeden lichame
begraeft buten der heileger kerken
men sel verstaen ende merken
dat die ziele niet wort ontfaen
om quade dat so heeft gedaen
na die doot ofte oec te voren
maer omme die sonden wort verloren
als elc goet mensce doet sijn ende
in wat steden dat hi belende
die stede es emmer gebenedijt
daer af ende wel seker sijt
want god onse here die goede
wyede die werelt mit sinen bloede
daer hi ane den cruce starf
ende menschelike dor ons bedarf
v hebdire yet gelesen of
of men den lichame in t kerchof
begraeft oft der zielen helpt yet
daer af doet mi een bediet
a vele lieden begeren ende seggen
dat si in kerken willen leggen
het comt hem dicken in bederven
en si dat si in hoeftsonden sterven
helpt den goeden ende staet in staden
want si teer worden verraden
van sonden ende van quaetheden
mits den goeden heilegen steden
ende mits der messen die men daer doet
in de kerke des sijt vroet
want goede liede vorwaer
soe vergadren dicke daer
ende vrienden ende mage so men pleget
comen ten grave soe men seget
ende bidden over haer vriende sere
den hogen coninc onsen here
dat hi der zielen vergeven moete
van haren sonden die zware boete
ende soe saen worde beweget
ter glorien daer men ons af seget
den quaden deert vor waerheit
dat men in heileger steden leit
want die duvel hets t alre tijt
bede gramscap ende nijt
soe dat si dicke mit groter onwerde
den lichame worpen uter erden
also ic u sel bedieden wel
want dat wilen eer gevel
een bisscop was die felix hiet
die eens sede ende ne loech niet
dat hi een nonne kende
die haer suverhede minde
maer haer tonge was t allen stonden
tspotten ente scernen onbonden
dese starf ende wart geleit
in de kerke also men seit
s nachts sach die coster die visioen
den lichame ontgraven ende staende doen
vor den outaer in ii sticken sniden
ende deen helft bernen tien tiden
ende dander helft bleef ongescaet
s dages daer na dat hi op staet
vertelde hijt den covente daer
ende leedse vor den outaer
aldus hise bernen sach
op den steen die der lach
sach men t litteken van den viere
noch mere noch min in dier maniere
of daer hadde gesijn te hant
eens menscen vorme verbrant
clerc noch bedinge noch ween
en helpt den quaden niet en sleen
maer verloren so en blijft si niet
die men doet over t ferloren diet
want so keert op die gone
die der weldaet sijn gewone
v segt mi meester uwen raet
hoe dat mitter zielen staet
die hier versceden bede gemene
ziele ende lichame mit groten wene
a ghelijc i brudegom die wert uut
verweendelic om sine bruut
mit scone geselscip t ontfane
ende mit liefliker gedane
alsoe doen die ingelen scone
die comen uten hogen trone
als die goede mensce is versceden
nemen si die ziele ende leden
mit groten sange blideliken
tons liefs heren hemelrike
dat rike sal hi den genen geven
dies verdienen in dit leven
maer die ziele die hene gaet
ende sonder weldaet uten lichame sciet
die wert oec mit feesten groot
ontfaen in deeuwelike doot
ende geworpen in der hellen pine
daer haer altoes in staet te sine
van der pine verde ons god
die over al heeft gebod
v bericht mi meester op minne groot
hoe god die sine troost ter noot
a clerc dicke gevalt dat
dat heilege liede rumen haer vat
die vor haer doot vervaert sijn sere
want si ontsien den groten here
weet dat een heilig man lach
vervaert op sinen sterfdach
na sine doot hi hem verbarde
in een abijt ende hi verclaerde
sinen jongeren ende dede hem verstaen
hoe vriendelike hi was ontfaen
licht in dien vaer tiden stonden
so dede hi of somige sonden
die hi wanic vor sinen inde
licht over hem niet bekinde
want bede stille ende openbare
vertroest god die sijn in vare
dat si gene vrese te groot
en sullen hebben vor hare doot
een monic was in i covent te samen
die anthonis heet bi namen
die themelrike tiden began
mit vele tranen vort an
die scrifture hi ondersochte
also hi alre beste mochte
niet dat hi clergie in scouwe
maer alle worden van berouwe
dat sijn sin daer bi ontsteke
als hi selke worde spreke
hoe hi comen mochte daer boven
s nachts na sijn bidden ende loven
soe quam hem an een visioen
ende men sprac te hem reet dijn doen
god die hiet di hene varen
hi antworde en hebbe te waren
gene troost te vaerne mede
ende men antworde hem ter stede
mac van dinen sonden gescal
si worden di vergeven al
doe hi dit eens hadde gehoert
doe bleef hi in ware voet
ter naester nacht daer naer
was hem gedaen so groten vaer
dat hem an quam enen rede
daer hi sijn ende in dede
ende voer ter glorien van her boven
daer die engelen gode loven
v bericht mi meester lieve man
welc sijn die volmaecte zielen dan
a clerc die met genen hooftsonden
in den ende worden vonden
ende die oec houden die gebode
die ons sijn comen van gode
die dan doet meer goeder gewerke
dan gebiet die heilege kerke
ghelike liede van religione
ende maechden van heilegen doene
die de werelt laten dor armoede
dese sijn in gods hoede
om dat si leiden een zwarer leven
dan ons die x gebode geven
al dusstaen vele al sonder waen
waert mit onsen here ontfaen
clerc noch willic u bedieden
van der oerder der gehuwede lieden
soe wie har huwelic wel houden
haren loen wert hem wel vergouden
ende elc man is sculdich sijn wijf
te minnen als sijns selfs lijf
ende t wijf oec weder haren man
mit alre herten soe si can
ende moeten beide sijn een wille
onder hem tween lude ende stille
dit s dordinancie die onse here
selve maecte mit groter ere
soe wat mensche heeft ontfaen
dien bant van huwelic ende bestaen
die pine hem dat hijt so houde
dat hi die ziele vor gode behoude
soe datten god niet en sent
ter hellen als hi dit leven ent
wie dat desen staet wel hout
ende niet brect bi sire scout
ende hem wel hout in weldaden
vor gode vint hi genade
ende es ter selker tijt geboren
dat hi mit gode es vercoren
die haer penitencie niet hebben gedaen
moeten in de purgatorie gaen
ende leiden pine vor har sonden
vort an al toten stonden
dat si mogen wesen vertroest
mit weldaden en verloest
van haren vrienden die na hen bleven
in dese werelt na haren leven
ne maer si sijn nu herde dinne
die ane die dode leggen minne
ende die aelmossen over hem geven
van dat hem bleef na dit leven
daer om dincken si sere hinderen
die hare ziele bevelen hare kindren
die liever hadden een scoep met wine
dan die ziele van vader ende moeder sine
uter pinen waren verloest
ende met gode waren vertroest
hier om souden wi keitive
ons bepeinsen binnen onsen live
om hemelrike t ontfane
ende op geen aeldinge te laten stane
want hebben sijt goet bi den ende
hem en roect waer die ziele belende
al waer se in der hellen gront
dit s groet jamer t alre stont
sulke werden ter purgatorie gesent
so ons scrifture doet bekent
die werden verloost binnen viii dagen
met weldaden hoer ic gewagen
sulke binnen xx dagen ende iii
also scrifture orcont mie
sulke sijnre in der jaren hondert
dit s waer wien dat wondert
selke moeter oec in staen
tot dat jugement worde gedaen
dese mach sere verlangen
na deser werelt vergangen
want also haer purgatorie es leden
comen si ter eweliker vreden
der moet ons onnen te commene
hi die t al machtich es te dommene
v meester ic soude gerne vragen
waer omme dat sijn vii dagen
in elke weke ende nemmeer
berecht mi des ic hebs geer
a verstat clerc en bevroet di des
dat iii ende iiii sevene es
bi den iii dagen verstaen wi gereit
dalmachtige drievoldicheit
ende bi den andren dagen te samen
sijn betekent onser alre lichamen
die gemaect sijn van substancien viere
dat seit ons scrifture al hire
drie crachten in den mensch sijn
also men vint in t latijn
deerste crachte es dat verstaet
dat soe heeft wille t eniger daet
dander dat so met haren rade
kiesen mach t goede vor t quade
die derde cracht es sonder waen
datse gedenckenesse heeft ontfaen
van der godlicheit ons heren
dit mach men merken ende leren
in scrifture hore ic gewagen
dat die weke loept vii dagen
daer omme willic u visieren
twi men den lesten dach moet vieren
ende eren boven alle die andren
om dat men sel ter kerken wandren
ende god bidden om genade
van allen sondeliken daden
of die ziele heeft gedaen dinc
mit haren iii giften die so ontfinc
van der drievoldicheit scone
die es woenende in den trone
dat soere pardoen of moeten ontfaen
ende voert aen in doechden volstaen
ende of die lichame es besmet
jegen gods ons heren wet
dat hijt op den sondach boete
in de kerke mit goeder moete
elc kersten mensche es gebonden
den sondach te weiren van sonden
ende jegens gode in baten staen
van dat hi in de weke heeft misdaen
want op den gebenediden sondach
verrees god uten grave daer hi in lach
daer bi souden wi den sondach wel
van sonden wieren quaet ende fel
ende horen sermone ende messen
met alle onser verstannesse
die dus doen sullen ontfaen
pardoen van dat si hebben misdaen
ende worden te gode geweget
als ons scrifture seget
v meester nu berecht mi hier
of purgatorle es een vier
of wat mach purgatorie wesen
nu bevroet mi van desen
a clerc verstant mijn bedieden
ic segdi dat selke lieden
alhier purgatorie dogen
om grief die si hebben vor ogen
eest van honger of van naectheden
of van couden an haren leden
of onwarscip van magen
die dese vriendelike verdragen
of dat si dancken van desen
soe macht wel purgatorie wesen
noch es een purgatorie groot
die de ziele doecht na der doot
maer dese en es niet dier gelike
die men gedoecht in aertrike
want der purgatorien vier
gedogede niemant i dach hier
al ware hi van stale te hant
also haert als die diamant
hine moste dwinen ende sterven
ende te pulver verbernen
want purgatorie es so heet
dat artste vier her scade heet
bi reden prove ic di dit hier
of men scerve i vier
an de want verstant wel ditte
daer die ziele in den purgatorie sitte
soe comen her heilege liede te voren
diese in dese werelt hadde vercoren
ende ere daden ende gichten
dese hare purgatorie lichte
mit soeten roke mit troesten goet
dat haer pine hebben doet
dit doen si dicke sonder waen
tes si der pinen sijn ontgaen
ende sitten mitten saligen gesellet
maer alle torment is gevellet
niement mach gods rike ontfaen
vor sine sonden sijn of gedaen
mit weldaden hier in aertrike
of met purgatorien in t ander rike
v bi wat reden eest dat comt
dat god den lichame soe doemt
a clerc om dat hi hier veronwerde
god te doen ere ende werde
ende hi liever had sine genoechte
dan der armen zielen behoefte
ende hi die zielen te sonden trecte
meer dan so selve mecte
want die ziele soude dicke bestaen
doecht wilte de lichame ane gaen
daer om wert god verbolgen
dat die ziele den lichame moet volgen
dat radic den mensche gebreckelic
dat hi sijn vleesce houde soberlic
dat sine ziele ten lesten stonden
vor gode salich worde vonden
s ambrosius die seget
gelike dat een lants here pleget
die op sine viande wille striden
wat hi mach mit allen nide
en als hi hem comt naer
soe doet hi hem pine zwaer
hi bernt hem of die woenstede sine
ende daer na doet hi hem mere pine
want hine slaet toter doot
dat doet hem doen die nijt groot
also sel god wreken op den lichame
die vule sonden ende die blame
ten jonxsten dage als hijt sal domen
dat van den eersten man es comen
v meester hebdi iet vernomen
hoe vele zielen die sullen comen
te hemelrike ende worden ontfaen
als dese werelt sal te gaen
a clerc ic segdi sonder waen
dat in gods rike worden ontfaen
also menige ziele dat bescreven
als ingelen vielen die waren verheven
met lucifer den overmoeden
die leget hi der hellen gloede
ende die met hem waren verdult
als haer steden werden vervult
soe sel der werelt ende sijn
dus ist bescreven in t latijn
v meester waer staet die helle
daer onsaliger zielen quellen
a clerc ii manieren van helle sijn
daer die ziele in dogen carijn
dene boven der andre gestaen
van den ii hellen sonder waen
wet dat opperst helle staet
in t nederste van der werelt graet
dat nederste is een put sonder gront
dat maect ons scrifture cont
t opperste es soe vreselic
men mach gepensen haer gelijc
want haer vier es so gedaen
dattet niet mach te gaen
daer es krijslinge van tanden
ende wringinge van handen
ende weninghe van ogen
om den rou die si dogen
in dat vreselike vier
dat anxstelike es ende ongehier
die nederste put es in daerde
gemaect mit groter onwerde
also delven oec die viande
die zielen in den put met haren banden
want hem mogen gene weldaden
nemmermere staen in staden
hier sach die rike vrecke
die broot ontseiden den gods knechte
lasaruse den heilegen man
dit soe seit ons sinte jan
daer es een sonderlinge vier
dat vreselic es ende ongehier
al liep in alle die werelt fonteine
ende al t water dat god doet reinen
sone sout blusscen nemmermeere
het s so heet ende bernt so sere
noch min geliken hem onse viere
dan men een screve in deser manire
daer es oec vier des sijt wijs
dat couder es dan enich ijs
ende bernt so sere sonder waen
als stro in een oven gedaen
al leit men in dat coude vier
een yser berch verstant hier
hi soude verwandelen wel lise
t enen coude verbernen yse
in desen vier hebbic verstaen
dat daer grote draken in gaen
die vreselike sijn ende gapen
ende laten die ziele niet slapen
van der pinen die si hem doen
si gheven hen menigen vul prisoen
in desen put es sonder wanc
uter maten zwaer stanc
die torment es alte zwaer
die de zielen dogen daer
die duvelen slaen se eenparliken
mit yseren roeden jammerlike
dus dogen si dach ende nacht gereet
menich torment ende menich leet
ende alle pine es hem vor ogen
die dese pine moeten dogen
noch soe es daer een torment
die si dogen al ongehent
dat es deemsterhede soe groot
men mach gepensen haren noot
ja soe dicke dat mense tasten mach
ende die geduret nacht ende dach
dat om die sonden daer si in bleven
als si lieten dit aertsce leven
dese sonden sullen sonder waen
ten jonxsten vor har hoeft staen
daer brieschen die duvelen mit monden
dach ende nacht t allen stonden
gelike stieren die sijn verwoet
ende altoes qualike gemoet
daer toe sijn der zielen handen
gehouden met yseren banden
die heet sijn gelike den viere
dit es pine ongehiere
god late dier pine ontgaen
alle die kersten sijn gedaen
v ay meester es u yet bekent
twi die ziele dogen sulc torment
a dat si t geslachte van hemelrike
soe onwerden in aertrike
dies wille god dats die viande
veronwerden ende doen scande
want alsi waren in desen live
veronwerden si die gods keitive
ja mitten vier der onreinichede
datter zielen bejaecht onvrede
mitten duvelen in t helsce vier
dat vreselike es ende ongehier
ende waren vercout in de doecht al
des si besitten t helsce dal
v meester wie sijn die in der hellen
gepijnt sijn ende dus quellen
a clerc in desen zwaren torment
sone es el niemant bekent
dan die haer lijf in hoeftsonden enden
ende haer misdaet niet en bekenden
also hoverdige ende nidige mede
ende luxurie ende gierigehede
ende die de lieden raden van bachten
dies hem niemant en can gewachten
ende hordom doen ende valschede orconde
ende altoes quaet spreken mit monde
ende hem oec van haren sonden
niet biechten te gene stonden
ende gene weldaet willen ane gaen
over die sonden di si hebben gedaen
dit sijn si die worden bekent
mitten duvelen in haer torment
v berecht mi meester lieve geselle
wie is die rechter van der hellen
a clerc ic saltu seggen nu
lucifer es daer baeliu
ende die duvelen die met hem vielen
die tormenten s menscen zielen
van gode hebben si die macht
die zielen te pinen nacht ende dach
vor hare quade vule sonden
daer si mede waren bevonden
dit sijn die rechters ons heren
die de quade tormenteren
mitten helscen vier heet
dat hem altoes es gereet
clerc ic segge dat men seget
dat t uterste vier van der hellen pleget
lichter te bernen sonder waen
dan stro dat in den oven es bevaen
ende t selker stede des sijt wijs
soe is t couder dan enich ijs
die sielen die in deser pinen staen
die moeten eweliken gaen
van den vier mit groter coude
dus dogen si pine menichfoude
ende van der couden de hitte
elc es sculdich te merken ditte
ende hem te pinen naerstelike
hoe dat hi come te gods rike
die propheten doen ons gewach
dat die quade vor domsdach
sellen die zalige sien in hemelrike
mit haren ogen sekerlike
daer sal t kint kennen den vader
moeder geslachte alle gader
ende die salige donsalige al
doe si sellen leggen in t helsche dal
die zalige sellen hebben bliscap groot
daer si ontgaen der hellen noot
ende donsalige droefheit ende toren
dat si gods rike hebben verloren
v meester als die goede gesellen sien
der quaden groot torment gescien
sullen sijs hebben gene ontfermicheit
des bericht mi gereit
a clerc als siet t kint in de helle der moeder
of sinen vader suster of broeder
ende t wijf haren getrouweden man
die soe mitter wet gewan
in de helle dogen zwaer verdriet
si en sullenre een twint op micken niet
niet te meer dan si sagen spelen
visschen in t water ende velen
david seit ons die prophete
dit al wiste bi gods behete
dat die goede werden te make
als si sullen sien die gods wrake
over die besondige zielen
die hier in hoeftsonden vielen
v noch segt mi meester i bediet
of die zalige bidden yet
over die gene die sijn gedaen
in der hellen mit pinen bevaen
a clerc en ware niet betame
want nemmermeere gene vrame
noch genaden dat si u cont
en wort hem in der hellen gront
want men over hem lieden bade
en mochte doen gene stade
want haer jugement is comen
dat hem gene weldaet mach vromen
diere in sijn bliver ewelike
van gode vergeten in den slike
in scrifturen hebbic gelesen
dat die zalige selen wesen
soe vaste an onsen here gevoecht
dat hem al wel genuecht
t fonnesse dat god den quaden
doet dor haer sondeliken daden
v noch segt mi meester lofsam
eer god in de werelt quam
in wat hellen waren die gerechte
die uutvercoren gods knechte
a clerc nu wille wi verstaen
si waren in enen stede gedaen
daer deen den andren was onbekent
maer sine hadden geen torment
nochtan waenden si hebben geweest
in de swaerste helle soe men leest
om dat si waren gemeenlike
gesloten buten hemelrike
maer daer na als god gebood
ende hi gesmaect hadde die doot
so brochte hi sine vercorne knechte
daer boven buten alle gevechte
maer die helle en brac hi niet
daer inne was t ferloren diet
clerc die in de nederste helle staen
waren si in de opperste gedaen
hem soude dincken sekerlike
dat si waren in hemelrike
in t donckerste lach die vracke rike
doe hi bat een droppel waters ootmoedelike
lasaruse gods gestade vrient
dies jegen gode hadde verdient
lasaruse gods vrient doe sat
in abrahams scoot hijs hem bat
abraham antworde ende sede
den riken vrecken dat sine bede
lasarus niet soude horen
want hi die al hier te voren
een luttel van den crumen bat
ende du wederseit hem dat
ende husses op hem die honde dine
die of litten de roven sine
daer omme wert di niet gesent
mede te minren dijn torment
v meester kent deen den andren
die in dander werelt wandren
a in t uterste vonnesse so men seit
sel elc andren kennen gereit
noch so willic di meer bedieden
dat dan alle die gerechtige lieden
sullen andren kennen also saen
dat si in hemelrike sijn gedaen
ende haer geslachten ende haer magen
ende haer vriende die si oit sagen
die dan sijn in hemelrike
sullen andren kennen gewerlike
ende har namen ende haer gewerke
ende wat si deden dor die heilege kerke
die quade die in de helle wandren
sullen oec kennen malcandren
ende haer sonden ende haer misval
sullen si kennen groot ende smal
v meester die sijn in hemelrike
bidden si over die sijn in aertrike
a clerc so ons seggen boeken
soe bidden si over die versoeken
ende die se mit bedingen nopen
ende op hare hulpe hopen
ende si bidden oec herde zere
over die dienen onsen here
dat se gode hoede over die viant
die den sinen doet groten pant
ende dat si mit salicheden
moeten comen ter hemelsce steden
ende of sy sijn in dolingen
datse god daer uut moet bringen
ende sinen vader worden gesent
in den troen daer alle rouwe ent
v meester hebdi yet gelesen
hoe daer der goeder bede sellen wesen
a ic seg di clerc sonderlinge
al haer begerte is bedinge
ende sine begeren gene dinc
dan selve wille die hoge coninc
al dat si bidden ende begaren
dat geeft hem god sonder sparen
v meester die in hemelrike sijn gedaen
hebben si volmaecte bliscap ontfaen
a clerc ic does di een bediet
volmaecte bliscap hebben si niet
eer leden wort dat jugement
dan wort hem vol blijscap bekent
si slachten hem die sijn geseten
t eenre maeltijt daer si eten
mit bliscepen ende hebben delijt
also eest mit hem des seker sijt
alsi pensen om hare gewaden
die si t huus lieten onberaden
sone doet hem die feeste geen goet
als hem dit coemt in haren moet
also sorgen die zalige al
om haer vriende in t aertsce dal
hoe si de glorie sullen ontfaen
ende den duvel wederstaen
als die volmaecte te gader comen
wert elc blide om s anders vrome
ende dit waert dat jugement
dat hem vele bliscap wert bekent
v segt mi meester sonderlinge
wie es der zaliger woninge
a der zaliger zale es gods ansichte
dat s volmaecte van allen lichte
daer wonen si in die zalich sijn
in dat soete claer anscijn
gelijc dat s menscen sielen leget
in den mensche ende levens pleget
soe leeft die zalige ziele rike
in gods anscijn van hemelrike
al sonder pine ende verdriet
also ons scrifture te seggene pliet
die meest sonden heeft gedaen
die wert vor gode best ontfaen
v meester ic warts gerne vroet
weten die zalige al dat men doet
a die in hemelrike sijn geraect
weten al dat men in aertrike maect
ja als si willen in haren moet
nu verstant hets di goet
noch segic di wilt nu t horen
die ter purgatorien behoren
die en weten twint niet
wat in dese werelt gesciet
en si dat hem worde bekent
bi den engel die hem god sent
of bi sonderlinge vrienden
wien si in dese werelt dienden
maer die in de helle sijn geseten
en mogen van der werelt niet weten
niet meer dan ons es bekent
waer dat die ziele belent
v meester seg mi sonder sparen
die ziele die hene varen
comen si weder ter werelt yet
te segne wat hem es gesciet
a die in de purgatorie comen
mogen niet uut al sout hem vromen
si hadden van haren ingel ontfaen
orlof wien si sijn onderdaen
maer als si orlof mogen gewinnen
soe comen si mit allen sinne
ende seggen die mensch haren staet
van der purgatorien graet
dan bidden si om weldaden
die se daer uut mogen ontladen
ende als die weldaet es gedaen
so wort so verloest saen
dan bidt so over hem vaste
die so van der pinen ontlaste
maer die sijn ter bliscap ons heren
daer op es geen wederkeren
wie daer comt en mach niet uut
daer in es een so groot dedut
die oec ter hellen sijn gevaren
mogen hem niet openbaren
te geenre wilen in geenre stont
sine bliven in der hellen gront
ende gedogen der hellen plage
daer in toten doemsdage
sine mogen gene orlof ontfaen
dor dondaet die si hebben gedaen
al scijnt dat si hem verbaren
die sijn in der duvel scaren
hets een duvel in haer gelike
oft een ingel van hemelrike
om den mensce te bedriegen
peinsen si alletoes om liegen
hoe si den mensce mogen deren
ende van der glorie gods keren
die sijn verloren dor haer hoverde
ende vielen in groter omwerde
v noch segt mi meester t onser vrome
wane dat comt die drome
a clerc het gevalt wel ode
dat si dicke comen van gode
als den saligen sel gescien enige dinc
soe sent hem die hemelsche coninc
in drome wat hem gescien sal
ende latent vor weten al
aldus quamt hem in drome te voren
joseppe dat hi was vercoren
here te sijn in egyptenlant
dat scrifture wel bekant
bi wilen gevallet oec wel
dat drome comen van den duvel
ende brinct den mensche in dolingen
daer hi sel vorderen quade dingen
dus quam pilatus wijf te voren
dat so beletten soude den toren
tusschen jhesum den milden
ende die joden diene crucen wilden
oec gevalt wel dat men siet
wat den mensch dagelix gesciet
ist in sprake of in horen
comt hem gerne s nachs te voren
v meester ic soude gerne horen
waer antkerst worde geboren
a clerc nu verstant ende hoert
in babilonie in de grote poort
hi sal in hebben s duvels geest
ende vermogen satanas vulleest
in de stede van corosan
wert hi gevoestert seit st jan
ende opgehouden met duvelien
ende gequeect mit nigramacien
hi sel hem maken here ende god
ende over al doen houden sijn gebod
hi sal xxxiii jaer te voren comen
eer god die werelt sal domen
van caymes geslachte wert hi geboren
dat s der werelt een groot toren
over alle die werelt sonder spot
sel hi hebben sijn ghebod
in iiii maniren dus is t geset
sel hi t folc bringen te sire wet
in t eerste sullen hem edel ende rike
dor sinen groten scat wiken
die scat die heeft sijn verloren
sel hem dan alle comen te voren
t gemein volc wert hem onderdaen
of het sel die doot ontfaen
hi sel van boven i vier doen comen
herde vreselic hebbic vernomen
dat die gene sal verslaen
die hem niet worden onderdaen
papen clercken groot ende smal
sel hi uten gelove bringen al
mit sire overgrote cleergien
soe sel hise alle vermaledien
alle scrifture worden hem onderdaen
die der duvelen bestaen
alle subtijlheit sel in hem wesen
also wi bescreven lesen
t fierde poynt es dat hi sal
die van religione bedriegen al
mit miraculen die hi sal togen
die si sullen sien mit ogen
ende sine teeken sullen hem doncken so claer
dat sise houden sellen over waer
hi sel ongedoept op doen staen
aldus doet men ons verstaen
maer die doopsel hebben ontfaen
sel hi niet mogen op doen staen
want god en sal s niet gehingen
dat hi soude volbringen
dat hi se soude doen verrisen
mit sire cracht in gere wisen
maer den ongedoopten lieden
sel hi wel mogen gebieden
dat si dor sijn gebod opstaen
als hijt gebiet wert gedaen
die levende sellen sinen wille
alom orconden lude ende stille
dus wert hem al onderdaen
dat die werelt heeft bevaen
daer na sal lucifer comen
also als ic t hebbe vernomen
ende sel in een onsuver vat gaen
dat noyt doopsel hadde ontfaen
ende sal hem doen prediken sijn gebod
hi sel seggen du biste god
waerachtich dat weet ic sonder loes
dus worden die liede radeloes
vele tekenen sal hi togen
ende den volke leggen vor ogen
den blinden sel hi geven licht
ende den cropel doen gaen richt
die vor hem stom ende doof staen
sel hi doen spreken ende horen saen
te jherusalem sel hi geraken
ende den tempel doen weder maken
ende salre in setten een outaer
ende hem selven offeren daer
ende maken altoes hem selven god
als of hi over al hadde gebod
alse die joden dit hebben vernomen
sullen alle tot hem comen
ende aenbeden oetmoedelike
alse over god van hemelrike
dan sellen comen prediken sere
enoc ende elyas t wort ons heren
dat dan bede groot ende clene
sullen ontfane gelove gemene
ende weder bi predicacie keren
dat sullen doen gode t eren
geene predicacie sel hi plegen
vor hi xxx jaer heeft gedregen
daer na sel hi regneren sekerlike
twee jaer in dit aertrike
dan sel hi climmen op enen berch
die keitijf die vule dwerf
ende seggen ten volke compt te mi
hemelrike es u eygen vri
ende dan sal hi opwert vliegen
ende hem selven bedriegen
op die lucht sal hi willen rusten
dan sal hi neder vallen ende bersten
ende varen in der hellen pine
ewelike ende oec die sine
daer salne god mitten monde
vermaledien te dien stonde
om dat hi die heilege kerke
vellede mit sinen gewerke
ende die an sine gelove bliven
werden verdoemt soe wi scriven
en si dat se hem bekeren
weder ten gelove ons heren
v meester hebdi yet vernomen
hoe enoc ende elyas sullen comen
a clerc in dier maniren in dier wijs
datse god sette in paradijs
in dien gelike in dien gedane
sullen si wesen dat ic wane
v als antkerst sinen wille heeft gedaen
sal dan die werelt yet lange staen
a ja so clerc achter die plage
so salse staen noch xl dage
ende dat sal doen gewaerlike
die hoge here van hemelrike
dor die gene wilt verstaen
die antkorst uten gelove liete gaen
om dat si bliven den selven stonden
mogen beteren hare sonden
ende sullen geloven gewaerlike
dat hise bedroech zwaerlike
als die xlste dach neemt fijn
so sal der werelt inde sijn
ende als soe ende heeft genomen
dan soe sullen ingelen comen
ende blasen seere mit bosinen
ende doen t der werelt dorscinen
dat een vreselic vonnesse sal sijn
op den mensch dat wert anscijn
hare borne sullen ropen over al
staet op gi dogen groot ende smal
ter minnacht salt verrisen so wi horen
alle dat ter werelt wert geboren
si worden verresen alsoe saen
dat men een oge op soude slaen
die scrifture doet ons gewach
dat sel wesen op enen sondach
dan sellen vergaderen alte zamen
die zielen mitten lichamen
v lieve meester maect mi vroeder
of een kint van sire moeder
doot ter werelt wort geboren
sal men t daer sien ende horen
a clerc het s aldus bescreven
dat alle die ye hadden leven
ende in der moeder haer lijf ontfingen
sellen comen te dien gedinge
in der zelver gedaen t waren
als of si waren van xxx jaren
al wer oec een mensch geboren
van enen wolf als wi horen
ende oec ander beesten verslonden
het soude verrisen tien stonden
bede in vleesce ende in bloede
ende oec comen vor gode den goeden
want al dat mensch heeft gewesen
sal dan van der doot genesen
ende t fleesch dat van den beesten quam
blijft der aerden als ic vernam
niement sal daer hebben gebrekenesse
van sinen leden dit s waer lesse
clerc ic sal di seggen mee
al hadden die vissche in der zee
enen mensce geeten al
weet oec dat hi verrisen sal
soe dat an hem niet sal missitten
van genen dingen no van smitten
v meester s menschen haer ende sijn naghele
die aen hem staen so behagele
selt dan an den mensche staen
als hi ten vonnesse moet gaen
a nu hoort clerc ic sal t di wisen
dat si also niet sullen verrisen
ende togen bi exempel dan
wat onse here den mensche jan
gelijc enen die maect een vat
ende niet wel geraect dat
soe maect hi van der selver aerde
i beter ende van mere waerde
also sel oec god die hoge coninc
wel mogen maken een ander dinc
over des menschen lichame
also sijn wille es ende bequame
ongelijc der eerster vormen
die lach in der aerden onder die worme
hi sel den mensche enen lichame maken
dat van der aerde niet sal maken
sonder onsuverheit sel hi wesen
ende vol claerhede so wi lesen
al hadde een mensche ter werelt iiii handen
ende ii hoefden op sinen buuc standen
ende oec vinger vi of vii
het gaet al of ten andren levene
want elc wort daer al volmaect
en van lichamen wel geraect
so dat hem niet sel missitten
noch oec letten ghene smitten
dat hem gebrect sal god meren
heeft hi te vele hi salt weren
die zalige sullen dit lichame bringen
onbesmit van allen dingen
ende sullen sijn soe over clare
dat een wonder te seggene ware
onsterflic sellen haer lichamen sijn
dus leert ons die scrifture fijn
die quade sullen daer vor ogen
haren lichamen moeten togen
so lelijc ende soe zwert van sonden
men mocht gepensen te stonden
v meester hebdi yet vernomen
hoe god ten vonnesse sel comen
a hi sal comen als i keyser rike
mitten geselscap van hemelrike
die ingelen soe ic hore wagen
sellen cruce ende crone dragen
tsere ende nagele mede
die dorwonden sine lede
dese tekene sal hi togen
elken mensche vor sine ogen
bi den teeken wort hi bekent
dat hi sal doen vreselic jugement
dan sal opstaen over al
alle die doden groot ende smal
om te comen gemeenlike
jegen den here van hemelrike
delementen sellen verstormen sere
om den anxst van onsen here
ende oec mede sonne ende mane
sellen verliesen hare gedane
die sterre die wi an den troen sien
sullen gode mede ontsien
al aertrike sal beven dan
om die vrese die men sal sien an
daer sel elc redene moeten geven
van dat hi misdede in dit leven
te josephat sel gescien
t fonnesse dat wi mogen ontsien
josephat dat es een dal
daer god die werelt doemen sal
boven dien dale des sijt wijs
staet dat aertsce paradijs
clerc nu wille mi noch verstaen
t fonnesse wert in de lucht gedaen
daer sullen wesen die mertelaren
ende oec der apostelen scaren
confessore ende volc van religione
die wederstonden s duvels bandone
si sullen sitten maken van der lucht
des sijt seker sonder ducht
haer conciencie haer heilege leven
die sullen hem daer sitten geven
daer sal god maken sijn sitten gereit
op den stoel der almachticheit
daer sal hi roepen sine vriende
die hem in deser werelt diende
ende salse setten t sijnre rechter hant
ende doen hem sine glorie bekant
ende sal seggen gi gebenedide
gi wert die gene die mijns belide
als ic achter straten ginc
ende mi zware coude bevinc
ghi cledet mi ende voedet wel
ic was dorstich gi gaeft mi voetsel
herberge soe gaef di mi
ende mine voete soe dwoech di
ende gi versoentet mi mede
als ic hadde serichede
daer omme si di gebenedijt
met minen vader t alre tijt
want mine glorie sal versienen
ende mijn engelen sellen verdienen
ter luchter side sellen die quade staen
herde droeve ende sere ondaen
god sal tot hen seggen dan
ic was naect gi ne gaeft mi niet an
hongerich ginc ic achter straten
van u quam mi niet te baten
van dorste dogedic groot leet
u herberge was mi ongereet
u en ontfermde niet mijnre lede
vol hoverde werdi mede
ende gierich om t aersche goet
daer om seldi in der hellen gloet
noch sal hi spreken te hande
tot sinen leeden vianden
waerdi comen t eniger stonden
te genaden van uwen sonden
ic hadde u getoecht gereit
mine grote ontfermicheit
dor uwe sonden staet u te sine
ewelike in der hellen pine
nu gaet van mi vermaledijt
moeti wesen in alre tijt
dan sullen si sien van daer si staen
dat die helle sal sijn ontdaen
dan sullen si vallen als een loot
mit haren anschijn op derde al bloet
ende souden gerne daer in vlien
mocht hen t geluc gescien
want hare pine sullen si sien vor ogen
die si ewelike moeten dogen
sine vercorne dus is t gesciet
sel hi geven sine ontfermicheit
ende hi sal togen sine vianden
hem te lachter ente scanden
sijn cruce ende sijn wonden
die hi ontfinc dor onse sonden
hi sal i vier van boven doen comen
also als ic hebbe vernomen
ende doen verbernen wel sciere
alle die werelt met enen viere
v meester nu bericht mi scone
bi wat reden die gods sone
sal doen t uterste vonnesse
dat wistic gerne te mijnre lesse
a het s recht der pinen ane vaet
dat hi die bate daer af ontfaet
die sone ontfinc die bitter doot
den mensche te lossen uter noot
want hi wiste wel ende sach
dat die mensche in sonden lach
ende jamerlike was bedrogen
bi den viant die viel van hogen
in der dieper hellen crijt
des hi op den mensche hadde nijt
dat hi die glorie soude ontfaen
die hem bi hoverde was ontgaen
doe pijnde hi hem ende pensede
hoe hi enich dinc geveinsde
daer hi den mensch mochte mede
doen vallen van der weerdichede
ende nemen dat hem god had gegeven
doe dede hi den mensch sneven
des beclagede hem de zone den vader
ende seide moet emmer ter hellen algader
dat ye in aertrike quam
van adame den eersten man
dat waer rouwe sonder genoot
ic soude eer die bitter doot
dor den armen mensch ontfaen
vader docht u goet gedaen
die vader merct ende bekint
in den sone wie hi mint
dat hi wille mit sinen leden
behouden s menschen erfachticheden
dus weit die sone soe men saget
geboren van ere suver maget
ende wilde daer na sterven
dor den mensche ende bederven
om dese dinc om dese clage
sel die vader ten doemsdage
te josephat in t soete dal
den sone geven die macht al
mede te doen al sijn gevoech
dit s den mensche eren genoech
datten s vaders sone sal doemen
als hi ten vonnesse sal comen
want hi weet wel te voren
dat hi dor den mensen wert vercoren
hi sal te genadiger wesen
den mensche so wi hopen in desen
v meester hebdi yet verstaen
hoe god die goede sel ontfaen
a die goede sullen hebben haren ganc
onder die quade al gemanc
ende die quade sullen hem mingen
onder die goede ten gedinge
daer werder vele over goet bekint
die quaet worden in jugemint
ende vele salre quaet schinen op t velt
die god sel nemen in t gewelt
clerc daer sellen ingelen wesen
die sellen onder lesen
die goede uten wieden
dus horic scrifture bedieden
gelike dat die ackermanne
t coren sceden mitten wanne
ende t caf leggen op een plein
ende op ander side dat goede grein
also sullen dengelen die goede sceden
bi ordinacien onder hem lieden
ja in vier partien dat s waer
worden si versceden daer
deerst geselscap hore ic nomen
sel volmaectelike te gode comen
ende sellen oec over t fonnesse wesen
daer men die quade uut sal lesen
die vermaledijt sullen bliven
bede mit ziele ende met live
dander geselscap hore ic lesen
die gecrone in haer huwelic hebben genesen
ende getrouwe sijn elc andren
ende hier sonder hoeftsonden wandren
ende biechte spreken mit haren monde
ende rouwe hebben haren sonde
ende daer af penitencie ontfingen
die si voldaden in waren dingen
dan sal elc goet kersten sijn bekent
vri ende quite in t jugement
ende over liden t fonnesse zwaer
dat den quaden sel gaen te naer
ende omme haer quade vule sonden
worden si in de helle verslonden
derde geselscap dat s anschijn
sel sonder vonnesse verdoemt sijn
dat sullen wesen die sonder wet
waren ende in sonden besmet
gelike joden en sarasine
die onsen here daden pine
doe hi t sinre passien ginc
ende hem niet en helden over coninc
ende niet gelofden an sine gebode
ende aenbeden haer afgode
op desen sal geen vonnesse gaen
so ons scrifture doet verstaen
daer si ten vonnesse sellen standen
sellen si gode sien t haren scanden
ende sellen verdoemt van hem gaen
alsi sijn ogen op sal slaen
t fierde geselscap moegedi horen
sel mit gods vonnesse sijn verloren
dat worden die vermaledide kerstine
die hier gode deden omwerde anscine
ende valscheit der heileger kerken
mit haren quaden bosen gewerke
als god dese sal sien mit ogen
sal hi hem sine gramscap togen
ende sal tot hem seggen ter tijt
nu gaet van mi vermaledijt
ic hadde honger ende dorst groot
gine gaeft mi niet te mine noot
nu verstat ende sijt des vroet
dat die quade kersten meer misdoet
jegen gode dan die in t gelove es bekint
ende oec gode niet en kent
nu wachti kersten wat gi does
want du wets wel alstu misdoes
ende alstu sonde heves gedaen
saltu gereet te biechte gaen
ende hebben rouwe van dinen sonden
daer du mede worts gebonden
want dese kennesse en heeft niet
t onsalige ongelovige diet
daer omme en sullen si niet die pine
hebben gelike quade kerstine
v meester bericht mi van desen
of god yet tornich can wesen
a clerc men dede noyt die saken
daer men gram om mochte maken
die here heeft so bliden gedane
hem en gaet geen belgen ane
noch gramschip in hem
daer af ic wel seker bem
clerc ic hebbe wel vernomen
dat god onse here sal comen
mit bliden anschijn in den crijt
daer hi de werelt sal maken quijt
hi sal in dat domen sijn
sochter dan i lammekijn
maer als die verdomenesse vallen sal
op donsalige in t helsche dal
sullen si seggen mit wenenden ogen
dat si gods gramscap moeten dogen
ende oec sine verbolgen sprake
ende wert gene gramscap maer wrake
van den sonden die si hier daden
doe si daden gene genaden
haren armen evenkerstene
ende sine gedochten niet der pinen
die god dogede om haer sonden
doe hi ontfinc sijn heilege wonden
an den cruce herde bitterlike
om te verlossen al aertrike
clerc verstat mi te wensche
gelike dat die sonne siet elc mensche
mit sinen ogen herde scone
daer so gaet an den trone
also sullen dan sonder waen
alle conciencie sijn ondaen
daer sel elc andren sonden kennen wel
so wi doen die sonne an den hemel
weder se doncker es of claer
des mach elc hebben vaer
is oec iemen die hier sine sonden
den pape seit mit sinen monde
ende penitencie gedaen op enich dach
van den sonden wert egeen gewach
ay mensche peinse ende micke
dattu so beters dine stricke
dattu ten jonxsten dage wert vonden
claer ende suver van sonden
v bericht mi meester na dine lesse
hoe t wesen sel na t fonnesse
a alst t fonnesse wort gedaen
soe worden alle die duvele gevaen
en geworpen in gront
van der hellen dat si u cont
ende die vermaledide mit hem leden
dat segic u over waerheden
ende sellen daer ewelike bliven
god sal metten saligen cliven
in dat heilege jherusalem
daer bliven si ewelike met hem
daer sellen si t elker uren
bescouwen s vaders figure
die sal wesen sonder genoot
ende in hem hebben glorie groot
daer sal dan die menschelichede
rusten in de godlichede
ende sine bliscap sal dorgangen
elke ziele sonder verlangen
alle bliscap wort daer anschijn
elke na die verdiende sijn
die dan wert van den minsten loen
in den hemel in gods troen
hem sal dincken dat hi es
van den meesten sijt seker des
so wel sal t hem genoegen
daer se god te gader sal voegen
want haer bliscap wert alte gader
dat si bescouwen den hemelscen vader
die verclaerde haer ansichte
mit sinen glorie mit sinen lichte
v meester hebdi yet vorsien
wat metter werelt sal gescien
a clerc god salse met enen viere
te pulver verdoruen sciere
also sal gescien dese dinc
gelike dat wilen die diluvie ginc
boven alle berge xv cubitus
ende geduerde xl dage aldus
also sal t fier boven alle berge gaen
also ic t in t waer hebbe verstaen
in deser wijs so wert gedaen
der werelt wandelinge saen
ende der werelt armoede mede
dat coude hitte ende serichede
dese vernoy sellen te gliden
maer delementen sellen verbliden
ende werden gesuvert van der donckerheit
mit overtalliger claerheit
noch verstatu mi herde wel
god sal maken enen niwen hemel
die scoenre ende clare sal sijn
dan nu es dat sonneschijn
hi sel verniwen die sonne ende die mane
mit sonderlingher gedane
oec vint men als wi lesen
dat die sonne claere sal wesen
vii werf an t firmament
dan soe met ons es bekent
ende die sterre in haren schijn
sellen vii werf clare sijn
ende die mane sal met enen ringhe
versiert sijn sonderlinge
die men noyt an haer gesach
in dese werelt op genen dach
god sal dan maken niwe aerde
scoonre ende van mere waerde
vii warven dan se nu es
des sijt seker ende gewes
dat derde ontfinc ons heren bloet
dat uut sinen wonden woet
ende der heileger martelaren
die in aertrike gepassijt waren
daer omme salse die hoge coninc
versieren mit vele scoonre dinc
dat nemmermere mach vergaen
dit doet ons scrifture verstaen
god salse versieren des sijt wijs
gelike dat was t aerdsche paradijs
ende t water dat ons heren lichame
dwoech t onser alre vrame
ende niet stille mach staen
dan sal sijn lopen sijn gedaen
scrifture seit dat water al
clare sijn dan enich cristal
in de werelt sal dan nemmermere
comen sonde rouwe noch sere
maer bliscap ende groot delijt
des willic dat gi seker sijt
watter god mede doen sel daer naer
dat waer mi te seggen zwaer
v meester segt mi die reden al
in wat vormen die mensch verrisen sal
a hi sal vii warf clare sijn
dan nu es dat sonneschijn
ende sal oec in de oude verrisen
dat onse scepper dede die wi prisen
maer omme dat es een soeter sanc
te hoorne doude ende die jonghe gemanc
ende die kinder metten wiven
des willen somige clercken scriven
dat elc sel verrisen in den ouden
gelike dat hi voer ter moude
daer sal men mogen sien ende horen
also naect als hi wert geboren
des sullen si hem scamen niet
gelike deen engel den andren slot
si sullen scemeren van scoenheden
die sullen bedecken hare leden
god sal cleden den lichame gereet
mitten cleren der salicheit
ende sine ziele sal god versconen
mitter salicheit der drie personen
si sullen haren wille volbringen
in allen maniren in allen dingen
want haer wille wort i parlike
te lovene gode van hemelrike
si sullen hebben wel bedechte
vor hem lieden gods ansichte
in wat steden si hem besetten
sullen si wesen sonder letten
haer gepeins wille ende wesen
sel emmer in gode gevoech wesen
daer om sal al haer gedochte
volbringen in soetheden sochte
ende gedincken haer pine te zamen
die si doechden mit haren lichamen
gelike als een keyser rike
die comt uut enen wige blidelike
ende vertelt dat hi hadde geval
dat hi den strijt verwan al
also blide worden si te waren
dat si den duvel sijn ontfaren
v nu bericht mi meester rike
wat bliscepen hebben die zielen in hemelrike
ic wiste gerne sonder waen
hoe hare bliscap is gedaen
a clerc hare bliscap hore ic gewagen
es sulc dat noyt ogen zagen
noch oren hoerden sekerlike
van soetheden dies gelike
noch noyt mont vertellen mochte
noch herte gepeinsen gedochte
die scoonheit ende die verweende dingen
die hem god sal geven sonderlingen
clerc ic doe di noch verstaen
dat die salige sullen ontfaen
xiiii glorien herde scone
mit den vader in den trone
daer wert hem lieden wel bequame
vii der zielen ende vii den lichame
die lichame sel hebben gereit
scoenheit dapperheit ende starcheit
weelde vroetscap ende gesonde
ende ontsterflic in allen stonden
die ziele sel ontfaen mere
vii giften van onsen here
dat es minne ende wijsheit
vroetscap ende mogentheit
grote sekerheit ende bliscap
sel die ziele ontfaen in nap
ende ewelike sal t haer bliven
sonder nemmermere verdriven
v meester nu doet mi verstaen
hoe elke bliscap es gedaen
a nu verstat wel dese woert
die ic di sal bringen voert
clerc of di god gave te lone
die scoenheit van absolone
die welken hadde smette no blame
an sinen sconen lichame
sijn haer was gelike den goude
dat hem stont op sine moude
wie dese scoenheit bleve geheel
die hadde een scoen vordeel
ende waerstu daer toe also snel
alse was die dapper asel
want hine vant dinc gene
hine verliepse wel met enen bene
ende hine vincse wel gereit
dat was grote dapperheit
ende waerstu also starc in dinen doen
alse was die starke samsoen
hi was die m gewapender man
allene met sire hant verwan
ende doot sloech op een velt
dat was wonder ende gewelt
ende hadstu daer toe in dijn bedwange
alse keyser augustis hadde lange
alle de werelt ende waer dijn eygen goet
dats al niemen hadde enen voet
ende waerstu also wijs in dinen doen
alse was die coninc solomoen
die met sire wijsheit vroet
al volbrochte dat hi bestoet
ende waerstu daer toe also gesont
alse moyses was t eniger stont
die noyt siecheit hadde gedragen
als van enen tant te wagen
hine hadde noyt zwaer verdriet
dat hem sijn ogen donckeren yet
ende hadstu oec van gode gegeven
dattu also lange soutstu leven
alse mathusalem die wel naer
oec levede tien hondert jaer
ende waerstu ter werelt gemint met vlite
also jonatas was van davite
hi mindene boven wijf ende man
ende boven hem selven nochtan
ende hadstu hiertoe oec allene
die wijsheit van der werelt gemene
ende soe vordi waer ondaen
ende in dijn herte woude gaen
soe waerstu vele vroeder dan
dan salomon die wise man
ende waerstu also gemint te hant
alse josep was in egipten lant
wien t folc aenbeden mere
dan gode onsen lieven here
ende waerstu oec een leitsman
boven alle der werelt dan
alse moyses was van die van israel
soe waerstu mogende weet ic wel
ende waren t alle dine vriende
die omtrint di waren ende dienden
so moestu sijn van goeden moede
getrouwelike in seker hoede
ende hadstu oec des verdient
dat alle die werelt waer dijn vrient
ende du oec mochste volbringen
alle dat die werelt mocht volstringen
so mochstu mit rechte wel
hebben jolijt ende spel
ende waerstu also seker in t herte dijn
alse enoc ende elyas sijn
die seker sijn van desen liven
dat si altoes levende bliven
want niemen mach hem t paradijs
nemen in geenre wijs
dan god dieser in mede
dit es grote sekerhede
ende du mochts volbringen
alle dese vorseide dingen
ende alle dat ware onder den trone
dit waer geften vele ende scone
v ic segge meester in mijn gedochte
die dit al volbringen mochte
dat hi van gode meer hadde te lone
dan die ingel van den trone
a clerc dijn gepens ende dijn waen
es min dan niet waut verstaen
want alle dese werlike sticken
en mach men niet i caf micken
jegen die bliscap die god bereet
der zaliger zielen alse men sceet
alle die ye spraken met monde
en geseiden niet te gronde
wat haer god hevet bereit
mitten sone der drievoldicheit
hare bliscap ende haer glorie
sal sijn boven alre memorie
ay edel creature nu siet
dat ghi dese glorie en verliest niet
die u god heeft gegeven
als gi sceet van desen leven
du prijs die giften van der werelt
die valsch sijn ende verdwerlt
jegen die scoenheit van den trone
die de zalige hebben te lone
ic segge dat absalons scoenheit
waer der zielen een donckerhede
die zalige sellen daer clare sijn
dan nu es der sonnenschijn
asahels grote dapperhede
waer der zielen een traechede
want so wert alte snel
alse gepeins dat weet ic wel
sampsoens starcheit dat verstaet
waer met hare een crancke daet
want der zaliger zielen cracht
sal sijn van soe groter macht
dat soet al sel verwinnen
wat iegen es met onminnen
s keysers augustus mogentheit
als ons scrifture seit
waer met hare sijts gewesse
een zwaer vangenesse
want machtiger man dan hi
mochten vaen dat seg ic di
ende niemen mach te genen stonden
die zalige zielen houden gebonden
niet te meer dan die joden gemene
mochten gebieden van nazerene
jhesum den coninc milden
te verrisene als hi wilde
niemen machse vaen no deren
si sijn altoes daer si begheren
si sijn daer si willen hier ende ghins
snelre dan enich gepeins
dit es weelde ende mogentheit
alle dat ic hier hebbe geseit
salomoens grote wijshede
waer metter zielen dulhede
want ertsche vroetscap es el niet
dan t onneerne t aersch diet
moyses gesonde waer siechede
der zielen in alle hare lede
want siecheit noch ongesonde
en mach haer deren te geenre stonde
niet te meer dan een kersten
mach dor houwen t sonneschijn
dat hem deert of nose
dits daer af die rechte glose
van deser werelt t lange leven
waer met hem een cort beweven
ende ene wel gallike doot
want haer bliscap es so groot
ende haer leven sonder verganc
ende sonder enich verlanc
want se sal leven ewelike
mitten vader van hemelrike
meere vroetscap dan men mach peinsen
heeft elke ziele sonder veinsen
ende die vroetscap sal geduren
ewelike in allen uren
enoc sekerheit ende helyen
en es niet yegen der zielen vrien
want hare vriheit es so gedaen
dat se niet mach vergaen
van joseppe oec die minne
waer hier tegen te prisen dinne
want die minne der zielen goet
blijft ewelike des sijt vroet
die ere die moyses ontfinc
doe hi mitten kindren van israel ginc
om te leidene t israhelsch diet
die ere waer oec herde clene
jegen die heeft die ziele rene
dat alle die werelt mach volbringen
ware herde clene dingen
jegen die macht der zielen vri
die gode comen es al bi
alle dese bliscepen sijn al niet
iegen dat men vor gode siet
grote genoechte sal daer wesen
dat seggen sijt die t hebben gelesen
si sullen sien ende mogen togen
alle bliscap met haren ogen
wat si willen ende begeren
sel hem niemen mogen deren
si sullen hebben groot delijt
in onsen sceppare t alre tijt
ende die ingelen allegader
die wonen mitten vader
clerc noch willic mi vermeten
dat die zielen sullen weten
elc anders bliscap daer
daer si worden in den hemel claer
ende sullen kennen haer vianden
die sijn in der hellen bande
o wi wat bliscepen sel daer sijn
daer die sonne in haren schijn
sal sijn vii werf claerre
ende scoenre en openbaere
dan si nu es op enigen dach
des doet ons schrifture gewach
elc salre hebben wenschen wout
na sijnre begerte jonc ende out
god sal hem daer geven gereit
sine grote ontfermichede
daer sal men bliscap gedichte
sien in jhesus christus ansichte
grote scoenheit sal men daer scouwen
an marien onser vrouwen
aldus gedaen soeten edelheit
ay verstant edel creature
dattu niet verboeres t eniger ure
die bliscap die di es gehouden
mit dinen sonden mit dinen scouden
die mochs winnen in corter stont
ende wachte van der hellen gront
daer zielen pine en es so clene
sone heeft also vele rouwen allene
alse die hemel glorien hevet
dits also waer als god levet
ende die ziele diere in staet te sine
hebben altoes also grote pine
alse die zalige hebben weelde
die sijn versiert mit gods beelde
mensch peinst om dine sonden hier
dattu niet besitte t helsche vier
dat nimmermere sel te gane
t eniger stont sonder waen
mit cleenre pinen in dit leven
machstu blusschen dat zware sneven
marien kind die gods sone
die alre doechden es gewone
moet ons bringen daer sijn die sine
ende verde ons van der hellen pine
na dit arme corte leven
ende moet houden sonder sneven
des jonne ons die hemelsche vader
nu segt amen alle gader
