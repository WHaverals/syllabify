mer en wildi des werden niet
om alle die pijn ende verdriet
daer men my mede doden mach
des en acht ic niet een caf
ic sal bliven by minen gode
in allen pijnen ende node
si sprack ionghelinc soete myn
en twivelt niet in uwen syn
so wat ghi wilt dat sal wesen
hout u vastelijc aen desen
si brocht den jonghelinc uter eerden
uter vanghenis mit groter weerden
si namen mit hem den dueren scat
ende reisden enen vreemden pat
ende sijn over to lande comen
seer tot haerre beyder vromen
doe de coninc heeft vernomen
dat sijn soen is weder comen
daer hi af heeft bescreyt den doot
reet hi hem teghen met vrouden groet
ende hiet si beyde willecomen sijn
den soen ende die joncfrou fijn
hi heeftse ontfanghen in sinen hove
mit vroude ende mit groter love
die soen ondecte daer den vader
hoet stont tusschen hem beyde gader
ende wat hi haer had gheloeft
ende si hem weder die weerde doecht
doe die vader dit hoerde
was hy blijde van dien woerde
hy leyt die dope bereyden
ende mit groter vrouden te kerken leyden
si waert ghedoept in goods eer
ende dienden hem hoe lanc soe meer
si heeft hoer gode al so ghegheven
dat sij in der kerken is verheven
ende vernoemt voor een santinne
om des edelen gods mynne
in deser stat woende een iode
ic soude swighen herde node
sijn seer grote meysterij
inden planeten so was hi
een groot meyster ghenamt
die beeste een die men vant
op een tijt reet dese ionghelinc
dese hertoghe in waerre dinc
te peerde voer des ioden doer
hi sprac wif nu hoer nu hoer
siestu desen ionghelinc
aldus riden ic seg een dinc
een dochter sal van hem comen
tot menichs bedructen menschen vromen
si sal inder kersten kerc
driven menich crachtich werck
ghelijc dat die hemel is
ghesiert mit sterren des sijt ghewis
sal si ghesiert sijn in der kerken
mit salighen doechdeliken werken
die iodinne verstoen wael
des ioden hoers mans tael
si was scoen ende behaghen
si begonde myn te draghen
op desen ionghelinc
si dacht mocht haer dit dinc
ghevallen dat si mocht werden moeder
wan desen kinde dat soude behoeder
sijn van so menighen doechden
des soude sij haer ewilijc vroechden
si aensan desen ionghelinc myn
ende sprac sij had haren syn
mit mynnen op hem ghevoecht
om sijnre wonderliker doecht
oec boot si hem dueren scat
mocht si sinre mynnen hebben te bat
hi versmadese ende seyde
dat ic mynne op u leyde
ende ic worde mit sonden ghevonden
mit u toten selven stonden
soudet u ende my costen dat leven
hier om so wil ic dit begheven
oec so weer ic onghetrou
minre edelre weerder vrou
mer ic wil weten bi wat reden
ghi tot my dus coemt ghetreden
ende my u selve aldus biet
ten is sonder saken niet
si antwoerde als ic te voren
u vanden ioden heb doen horen
als van des edelen kints vromen
dat van sinen live souden comen
hi liet die iodinne staen
ende is tot sinen hove gegaen
sijn vrou is in corten stonden
drachtich van hem ghevonden
mit kinde des hem verbliden
al dat volc tot allen syden
doe om comen was die tijt
ende die moeder was verblijt
ende van der drachten ontbonden
tot dien selven stonden
lieten sijt kunera noemen
doe ter vonten was ghecomen
die hertoghe hads groten vrede
ende die hertoghinne mede
dat dat kint een dochter was
dat god verleenden op dat pass
ende dattet die iode had cont ghemaect
uten den planeten die selve saet
dus is kunera gheprofeteert te woren
eer si ontfanghen wert oft gheboren
als ghi nu hebt ghehoert
in myn voersproken woert
dit kint wies ende was bequaem
in allen werken ende lichaem
ende mynnede onsen lieven heer
ten eynde toe hoe lanc soe meer
aldus heb di dat eynd ghehoert
vander edelren kuneren gheboert
doe men screef driehondert iaer
ende xxxvii weet voer waer
doe wast dat ursula haer scaren
vergaderde to romen te varen
uut britanien heeft si ghesant
hoer boden in orcanen lant
si dede bidden kuneren vader
ende moeder beyde gader
aurelium ende florencia
om haer nicht als ic versta
dat si haer die wouden senden
om haer bedevaert mede te eynden
tot romen in die stede
daer mede trecken om haer ghebeden
ende versoeken die cleynoot
die daer costelijc sijn ende groot
want dat heylichdom dat daer leyt
is van meerre werdicheyt
dan allen dat goet dat beschijnt
die son die werlt al omtrint
die vader ende moeder kuneren
hebben ursula met groter eeren
haer nicht ghesant haer weerde kint
si waren seer bedruct om tghint
si en hadden der kinder niet meer
daerom bedrucden sij hem seer
si en woude ursula niet besworen
noch haer in haeren siin iet storen
doe vergadert waren die scaren
sijn si tot romen wert ghevaren
in dier reysen quamen sij aen
tot basel doet die scrift verstaen
daer was een bisscop in die stede
pantilus soe heyt hy mede
die heyden worden kersten daer
alle die waren in der scaer
coninghe hertoghe ende greven
ende ridderscap heeft hem ghegheven
tot deser heyligher scaren
ende sijn to romen mede ghevaren
die vergadert sijn seeckerlijc
uut menighen lant uut menighen rijc
mer eer dese scaer quaem te romen
is die engel gods ghecomen
ende den pawes doen verstaen
ciriacum sonder waen
die toecoemst der heyligher scaer
die hem nakende waer
hi heeft verwacht der coemsten tijt
ende tooch hem teghen blidelijc
ende heeftse in die stad ghenomen
eerlijc tot horen vromen
mit crucen waren sij ontfaen
ende tsunte peter inghegaen
si waren en tijt indie stede
ende spraken daghelijc haer ghebede
doe si haer ghebede hadden ghedaen
so vergaderde si hem saen
ende ghingen te sceep mit groter scaren
ende woude weder thws wert varen
die heylighe engel dede te verstaen
den paws ende hiet hem mede gaen
te sceep metter heyligher scaren
hy soude werden martelaren
voer colen op den rijn
souden si lyden des dodes pijn
die pawes is te scepe ghegaen
ende woude den doot mede ontfaen
om ons lieven heren wil
deser saken zwech hy stil
ende en wouds niet openbaren
oec so sijn mit hem ghevaren
sijn dyaec ende subdyaec
al om deser selver saec
te basel quam weder dese scaer
een corte tijd tuefde sij daer
te scepe ghinge sij in gods heyl
ende toghen inder locht haer seil
die wijnt waert hem te mael teghen
een groet onweder ende reghen
heeft si ghebrocht in den rijn
die sij creghen mit groter pijn
ende sijn voer colen neder ghevaren
mit der heyligher scaren
op die tijt hadden beleghen die stad
veel heyden om dat
die stad van colen was kersten
daer sij teghen altoes vechten
die ihesum cristum aenbeden
willen si onder die voete treden
oec doen hem die kersten doghen
so waer dat sise crighen moghen
dese huynen ende vriesen mit hare scaren
vernamen dat dese kersten waren
ende die danen also wael
sloghen te hoep al temael
ende quamen als rasende hond ghelopen
mit bardaxen mit groten hoepen
mit scutte mit pieken ende mit stave
daer dese scare niet ave
en wisten sijn si cleyn ende groot
daer vanden heyden gheslaghen doot
sulc inden scepen sulc op lant
sulc in water sulc opt tsant
die maghet kunera ghinc oec voort
ende screet uten scepen boert
ende waende mede den doet aengaen
is daer een coninc by ghestaen
ende heeftse om bevaen voerwaer
ende sloechsi onder sijn mantel daer
te live is si alleen ghebleven
uut deser scaren alst is bescreven
die coninc die haer vander pijn
verloeste was coninc van den rijn
hi namse after hem op sijn peert
hi voerdese tot renen waert
doe hi bi den hoven quam
ende dat sijn vrou vernam
oec ontfinc sij sunte kuneer
vriendelijc met groter eer
ende heeftse in den hove ghenomen
tot menichs bedroefden herten vromen
in welken hove si vredelijc
was diende beyde arm ende rijc
ene yghelijc was si te wil
beyde lude ende stil
in allen eersamen dinghen
in stucken daer mede omghingen
waerom dat sij van groten loven
boven allen was in den hove
die coninc ende coninginne
besettense daer mit groter mynne
want mit vastinge ende bedingen
plachsi haer lichaem te dwingen
beyde nacht ende dach
als ic u wael seggen mach
die ermen plach si te visitiren
mit spise broot ende biere
si heeft haer lichaem so castijt
dat sijs haer daghelix verblijt
hi souts altoes wesen vro
die hier casteyden hem also
si heeft willichlijc aenghenomen
armode tot haerre vromen
al was een coninc haer oudevader
ende die rike beyde gader
op haer ten lesten souden comen
si heeft die armode aenghenomen
ende versmaet dit tijtlijc goet
dat selden den minsch hulp doet
aen der zielen men en deylet seer
ende ghevet den armen doer gods eer
mer om gods wil al over te gheven
dat dunct my sijn tsekerste leven
aldus heeft kunera ghedaen
si heeft al laten staen
om tloon van onse here tontfaen
ende bleef arm sonder waen
want allet dat si crighen mocht
den armen si dat daghelix broocht
waerom dat si tot alre stont
ghemint was indes coninx gront
want der doghet tot allen tiden
een yghelijc mach hem verbliden
die bose viant pleecht te quellen
die hun tot doechden stellen
ende met sinre boser list
so maect hi geern stride ende twist
haet ende nijt op den ghenen
die doghet doet om te nemen
van der doghet dat grote loen
dat god te gheven is ghewoen
aldus heeft hi die grote myn
die had gheleyt die coningin
op deser heyliger kuneren
ghebrocht in een andere keeren
want kunera in gheenre stont
doen konde daer hoer gront
voertmeer woude in vreden wesen
des overmoets en konde sy niet ghenesen
sunte kuneer doe si dit sach
badt si den heer nacht ende dach
dat hi haer behoede tot alre stont
voer hoeren venijnden gront
si brocht den coninc dicwil aen
meren die hi gheloghen vernaem
ende sprac dat hi tot allen stonden
hadde kuneren in doechden vonden
op een tijt suldi weten
ghinc die coninc sitten eten
die coningin ende haer vriende
kunera voer die tafel diende
doe die maltijt was ghedaen
heeft kunera die spise ontfaen
vander tafel ende wech gheset
des die armen souden hebben te bet
kunera die nam spise ende broet
ende leyde dat in hare scoet
als si dicwil had ghedaen
ende woude totten armen gaen
die daer legen voer die poort
ende riepen menich ellendich woort
want si plach hem dat te leren
dat si in den naem ons heren
altoes verduldich souden sijn
in haerre armode ende pijn
al waeren si allen heyden doe
dit sprac si hem dicke toe
ende menich stichtich woert
hebben si dicke van hoer ghehoert
die coningin sach dit dinc
dat kuneer en wech ghinc
ende had haer slip gheladen mit brode
si sprac heer dit sie ic node
ende sprac een loghen die was groet
heer nu siet rechtevoert
wat kuneer ghinder doet
hoe si wech draecht ons goet
aldus doet si alle daghe
ende brenghet en wech ons have
doet haer laten of wi sellen saen
van onsen goede te niet gaen
hi dede roepen sunte kuneer
dat si queme tot haren heer
doe si dese woerde hoerde spreken
heeft opwaert si ghekeken
mit haeren oghen te hemelwert
ende was herde seer vervaert
si mocht wael spreken dis ghelijc
o weerde god van hemelrijc
troester der bedroefder herten
neemt van mi desen smerten
des anxts daer ic mede bin bevaen
om dinen wil wilt my by staen
ende tot deser tijt my niet begheven
behoet nu mijn ionghe leven
voer grote scade ende scande
verloest my here uut desen bande
ghi wet wael dat die coningin
my haet mit hert ende mit syn
ende soude my gerne doen groet misquaem
ic beveel my uwen heylighen naem
si en ghinc niet voert onghetroest
god heeft hoer van druc verloest
si is voer den coninc saen
mit blider herten ganghen staen
si sprac edel coninc vri
wat so begheerdi nu van my
hi sprac wye maect u so bout
dat ghi onse silver ende gout
mit hope aldus en wech draghet
ende ghy des nyemant en vraghet
kunera sprac vrolijc mittien
ten is niet als ghi moghet sien
si loec op haren scoet
in spaenre was verwandelt tbroet
si sprac here nu siet al bloet
wat ic heb in mynen scoet
doe die coninc dit wonder groet
sach in kuneren scoet
hi wist te voren wael sonder waen
wat si in haren scoet had ghedaen
sprac hy nu neemt op dese tijt
die slotel van al mynen rijc
kunera ic sie dat uwe werken
goet sijn als ic can ghemerken
ic gheve si u tot uwen love
want in allen mynen hove
niemant truwer en vijnd dan u
tot mynen behoef dat seg ic u
kunera verwaerde truwelijc
hem die slotel van den rijc
wanneer dat hy uut reet
int weder comen was si bereet
ende gaf hem den slotel weder
aldus so ghinc si op ende neder
hi gaf hoer macht dat si soude
mit sinen goede doen dat si woude
hoe si indes coninx hove
hogher verheven wart in love
hoe si meer in haren leven
tot nederheyt haer heeft ghegheven
doe dit die coningin verstoet
dat si des coninx moet
van kuneren niet en cond crighen
begonde haer boesheyt op te stighen
ende heeft in haren moede ghesocht
hoe sise ter doot brengen mocht
want anders en mocht si sine sinne
niet stellen van haere mynne
si wart te raede herde schier
mit harer valscher camenier
dat sise te punte wael
worghen woude met een dwael
wanneer si hadden haren tijt
ende si waren haers heren quijt
die coninc reet op een pas
also alst scoen weder was
uut vlieghen ende iaghen mit honden
doe hi uut was tot dien stonden
ghingen si ter camer waert
si namen kuneren metter vaert
alse woedende rasende honden
ende hebben kuneren ghewonden
een dwael om haren weerden hals
onnosel si was sympel niet vals
si beval haer syel gode
ende stoent in dien groten node
mar als een lam so stoent si stil
dat men ter koken doden wil
si worpense neder op die eerde
gods vriendinne mit onwerden
si starf daer den bitteren doet
ende leet om gods wilde dien noet
nu waren sy beyde seer begaen
doe si den moert hadden ghedaen
waer men dit lichaem truwelijc
souden graven dat hemelijc
alder werlt verholen bleve
a want waer dat iemant dees mort uutgheve
b ende bewijsde dat sise hadde ghedaen
het soude hun aen haer leven gaen
sy eyden malcander ter selver stede
dit niet te melden by sekerheyde
si hebben in enen stal begraven
die heylighe maecht mit haren haven
ende lieten om haren hals die dwael
dat dien van rienen coemt herde wael
want dier dwelen gelijc
en vijntmen niet in eertrijc
si deckedense mit messen daer
dat mens niet en soude sijn ghewaer
doe thuus quam die coninc
van buten die coningin ghinc
ende gaf over den coninc blidelijc
den slotel van den conincrijc
dat die edel kunera plach
te doen den coninc al den dach
hi vraghede waer kunera waer
dat si niet en queem al daer
si sprac heer hier sijn ghecomen
haer vriende ende hebbense ons ghenomen
ende sijn ghetoghen haere vaert
ter wilen dat ghi uut waert
dese loghen had si cort bedacht
die sij den coninc voer bracht
die koninc die sinen syn
op kunera had mit myn
twivelde seer an dese reden
ende is inden stal ghetreden
die peerd bracht men voer den stal
die niet en wouden mit al
ter doeren inden stal gaen
nyewer om stoten of om slaen
men brochtse voer een ander doer
van enen stal daer si ter koer
te samen sijn inghegaen
sonder stoten ende slaen
die knechte sijn weder in ghegaen
den yersten stal daer saeghen sij staen
ghedriede tortisen cruus wijs
bernen sits ghewijs
oestwert ende westwert licht ende claer
of sij ontsteken weren al daer
dit grote wonder wart inden sael
den coninc gheseyt in waere tael
die coninc heeft dese eerste maer
niet gheloeft ende heeft aldaer
ander knecht ghesant als men seyt
om te weten die waerheyt
die spraken al dieselve woert
als die yerste brochten voert
die coninc inden stal ghinc
daer hi sach die selve dinc
dat lijcht ghing wech sijnre veerde
hi sach hoe cortelics die erde
daer was ondaen als hem docht
hi liet opluken of hi mocht
dat wonder bescouwen dat daer waer
dat bewijsde dat licht claer
daer lach vermoert sijn vriendinne
hi sprac met enen fellen sinne
dat die coninginne waer
des doots die rechte mordenaer
hi had verstaen tot menigher stont
dat si had enen fellen gront
op kuneren die maghet reyn
di milde was tot groot ende cleyn
dat si ghedaen heeft dese moert
dat ghi sien moghet rechtevoert
hi liet die coninghin halen
ende liet haer sien hoe mitter dwaelen
kunera daer lacht vermoert
hi sprac tot hoer rechtevoert
sijn dit haer vriende die sijn ghecomen
ende hebben si haestelijc ghenomen
die coningin sweech boude
si en wist niet wat si seggen soude
die coninc liet haer oncleden
mit felre herten ende mit wreden
ende liet se gheyselen uter maten
dat si wech liep haerre straten
si wart quijt hare syn
die viant was haer by ende in
si overliep den wech dien men te draghen
pleghet kunera by drien daghen
si scoerde haer cleder si toech haer haer
des derden daghes seg ic voer waer
is si van der hoechste ghelopen
des berchs ende heeft den hals te broken
dit steet ghescreven ende tis waer
die scrifte seyt dat openbaer
dat god verdoemen sal
den bosen mit sinen werken al
dus is der coningin ghesciet
om haer misdaet groet verdriet
ghenomen is die camenier
ende verbernt in enen vier
die coninc is int hert verlicht
ende heeft sijn palaes ghesticht
ende ghegeven in die eer
der heyligher maghet sunte kuneer
bidden wy dese gods vriendinne
ende mit trouwe sinne
si heeft grote teyken ghedaen
in haren leven sonder waen
si heeft dat die natuer verboet
in spaenren doen verwandelen broet
in haere doot seg ic mittien
hebben die peerde ontsien
die om stoten noch om slaen
in hoeren stal niet wouden gaen
na hoere doot heeft ghedicht
menich mensche van druc verlicht
hier om soe laet ons loven
den edelen coninc van hier boven
die ons kuneren heeft ghesant
als hier uut dat vreemde lant
sijn sculdich haer te loven
om ons heren wil van hier boven
die ioncfrou is om doecht ghestorven
daer mede dat si heeft verworven
mit cristo dat ewich rijc
dat wy moten besitten ewelijc
die eerste bisscop die was
van utrecht als ic las
was bisscop wilbort die heylighe man
die van engelant neder quam
ende wart van den paeus sergius
hier neder ghesant aldus
lese ic in den coroniken
daer die waerheyt uut pleghet te bliken
hij maecte kersten die heyden minschen
die met gode begonden te wenschen
doe sy der dopen waren vroet
droeghen si daer op hoghen moet
doe dit volc ter gheloven was comen
heft hi een reyse op ghenomen
ende woude te colen waert
reisen met heestigher vaert
inder reysen benachde hy
tot renen waer by
si hebben hem blidelijck ontfaen
met eeren ende hebben hem saen
gheseyt hoe onse lieve heer
daer wonder wrocht doer sunte kuneer
die daer leghe inder eerden
ende weer van wonderliker weerden
ende van groter moghenheyde
van groter teyken dat si daer dede
die wijsheyt die en zweghen niet
die teyken die daer waren ghesciet
die cropel sijn die woerden gaen
die blinde hebben haer sien ontfaen
die doeve hebben ontfaen dat horen
die hoer sien hadden verloren
hebben haer sien ghecreghen weder
die inder zee leden groot ontweder
weder te lande ghecomen
tot hoeren groeten vromen
deeser doeghet en neemp gheen eynde
werwert dat ghi u wilt weynden
seldi dit vernemen soe
die bijscop sprac des ben ic vroe
segghet u begheren voert
het sal te mael sijn ghehoert
si spraken dat si ghern met werden
haer hadden verheven uter eerden
want si hadde een gheweest
van den xim als men leest
ende is gheworghet mit eenre dwael
van der coninghinnen dat weten wy wael
die vrou was van deser steden
daer wy kuneren nu aen beden
si is uut ortanien gheboren
als wy hebben seggen horen
ende vijnden dat also bescreven
in auden boeken die wy lesen
deese bysscop dese edele here
sprac hy en mochte sunte kuneer
gheen eer doen op dien tijt
hi sprac ic wil ghijs seker sijt
als ic mijn reyse heb ghedaen
tot colen soe wil ic saen
tot uwert doen al mynen keer
ende verheffen sunte kuneer
mit hoecheyt ende mit groter werden
daer si begraven leyt uter eerden
des anderen daghes mitter vaert
is hi ghevaren tot colen waert
hi merrede so lang als ic vernam
dattet hem uten sinnen quam
dat hy kuneren hadde gheloeft
daer om hy na was seer bedroeft
als ghi wel sult horen voert
wanneer ghi die materie hoert
doe die bisscop mitten heren
had ghesproken woude hy keren
weder tot sinen lande waert
onderweghen waert hy vervaert
doe hy by heymen berch quam
een groet onweder hy vernam
van blixem comen uter locht
ende wynt mit reghen so dat hem docht
dattet scip ende menschen soude verderven
ende in horen sunden sterven
hi aenriep onsen lieven heer
hy sprac werde god nu keer
tot onswert u grote ghenaden
ende wilt ons nu by staen in staden
of wy bliven alle doot
van deser anxteliker noet
doe hy dus bedruct was seer
waert hy dinckende op sunte kuneer
ende riepse aen mit goder herten
soe vroe als hy dat had ghedaen
ende hy te lande mochte gaen
hi soudse verheffen uter eerden
terstont als hy dit had ghesproken
is tonweder en wech gheschoten
die lucht waert scoen ende claer
gheen onweder vernam men daer
die bysscop sprac ter selver tijt
onse lieve heer sijn ghebenedijt
wy soude bilx sijn bedorven
ende al in onsen sunden ghestorven
want ic die maghet sunte kuneer
had weerdicheyt gheloeft ende eer
dat ic se mit groter weerden
souden verheffen uter eerden
dat ic vergheten had te mael
want ic en dachte niet der tael
ende my mede uten sinnen was
dat ic lovede tot op dat pas
tot rienen goeden raden
want si mi vriendeliken baden
hy sprac laet ons tot rienen gaen
ende nemen crucen ende vanen
laet ons striken totter steden
daer haer die mynshen aen beden
men onstac keersen daer omtrent
die bisscop toech aen sijn ornament
sijn hoghe bisscoplijc ghewaden
hi hietse knielen ende dat si baden
dat hem onse lieve here wisen woude
waer hi dat heylichdom vynden soude
hi nam een spade in sijnre hant
hi groef diep in dat sant
op die stede daer men sach
die teyken gheschien al den dach
doe bi by dat heylichdom quam
een soete locht bi vernam
hi vant kuneren tot dien stonden
ende die dwael om haren hals ghewonden
ende twe huven also wael
te hoep ghewonden in der dwael
hi nam dat mit hem in die kerc
mit sang van priesteren ende clerc
ende heeft verheven in een cass
oec leyde hi op dat pas
hoechtijt die men van haer souden vieren
in dusdanigher manieren
die dach haere pine des doots leyde hi
in octobri der maghet vri
des acht ende twintichsten daghes
die verheffinge na des
leyde hy in iunio
des twaleften daghes ic seg also
oflaet gaf hy tot dien stonden
veertich daghe quijt van sunden
die die heylighe maecht versocht
ende sijn offerhande daer brocht
laet ons bidden onsen lieven heer
ende die martelaersse sunte kuneer
dat si rienen wil verwaren
van al der vianden scaren
haer borgher dienre ende pelgrijm mede
die houden wil in goeden vreede
ende bescermen van alre noot
doer hoeren heylighen doot
ende dat wy ons altesamen
mit haer verbliden moeten amen
in der eerden lach si aldaer
lxi ende drie hondert iaer
nae haere doot inden brief
eersi sunte wilboort verhief
