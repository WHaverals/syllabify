ghetrouwe lief ende vol eeren
hoer wat ic u sal leeren
aristotelus philosomie
als ic in sine boeke sie
so sal ic in dietsche vertrecken
hoe ghi zult merken ende mecken
van wat natueren die mensche sy
wildijt weten hoert na mi
hevet een mensche des gheloeft
dat haer wit op zijn hoeft
dat diet hi es plomb van sinne
ende hevet hi karsp haer als ict kinne
so es hi emmer omme winninghe ghier
hanct hem t haer nu merct hier
seere ghewassen ant voerhoeft
so es hi vroet des gheloeft
die bruun haer heeft redelike dinne
hi es van eenen goeden sinne
ende hi es te male van goeden seden
die t hoeft heeft na die ander leden
al te groet dats een sot
maer een cort hoeft sonder spot
ende ghecloven diet een mensche sonder sin
ende en hevet gheene memorie in
maer een plomb hoeft wel te maten groet
diet eenen besceedenen mensche des gheloeft
ende eenen vromen over al
heeft hi t voerhoeft al te smal
dat bediet een ongheleeret wesen
ende al te gier alse wi lesen
hevet eene een wit voerhoeft
die es besceeden des gheloeft
een oemoedech voerhoeft hoert na mi
ende een hangde daer bi
dat bediet bi waerheden
eenen scamelen sonder dorperheden
een viercantich voerhoeft bloet
ende dat wel te maten groet
dat bediet groete wijsheit
ende daer toe groete besceedenheit
sijn die wincbrauwen boven der nasen
te gader ghewassen alse wi lasen
dat bediet eenen subtilen die hem wel versteet
ende een arenstachegen als ic weet
ende wint dese mensche een kint
dat sal zijn droeve ende onghesint
ende tusschen die wintbrauwen zijn bloet
ende den slaep hebben wijt ende groet
ende die liere ghespiet daer an
ende dat diet een roekeloes man
sijn die wintbrauwen lanc ende dicke
dats een vroet mensche als ic micke
claer oegen te maten bruun bi lieden
moeten goede seden bedieden
oegen die ghedichte rueren
die men ziet te meneger uren
alse nu loepen alse nu staen
dat bediet al sonder waen
dat een mensche moet zijn gheveinst
ende met quader loste bepeinst
gheel oegen ende blickende claer
mogen bedieden eenen coenen openbaer
ende groeten lost van wine
ende gerne bi vrouwen te sine
oegen die puer zwart zijn
bedieden plompheit seit dlatijn
ende sonder dogen hi zijn moet
ende gierech omme dat erdsche goet
ronde oegen ende cleine
ende nederhanghende al ghemeine
bedieden eene gheveinsde tonghe
ende een onghestadegen out ende jonghe
oegen die besien neerenstelike
die bedieden sekerlike
een mensche voersien ende snel
ende daer toe licht verstaet dit wel
oegen die al te dicke opgaen
ende weder sluten saen
dieden eenen vervaerden man
ende eenen traegen als ic ghemerken can
oegen die dicke op sijn
dieden eenen sot seit dlatijn
en onscamel es hi oec mede
dit es die rechte waerhede
ruert ieman oec dicke zijn oegen
dat mach wel een znel mensche toegen
ende onghestadech alse wijt hoeren
sijn te groet een s menschen oeren
ende hangen nederwart seere
dat diet een sot als ic leere
die te vele te calene plecht
daer luttel doegden an ghelecht
sijn eens mans oeren al te cleene
dat diet quaet es de gene
sijn zine oeren al te ront
dats ongheleertheit talre stont
nauwe oeren ende cleene mede
dieden een mensche van volmaectheden
ligghende oeren nauwe ghewonden an t hoeft
diet een traghe des gheloeft
witte oegen na dat ic ghescreven sach
dieden eenen subtilen die vele slapen mach
wangen die al te dinne sijn
die es quaet seit dlatijn
al te ronde roode wangen mede
mach wel bedieden nauwichede
lange nasen ende dinne
dat diet subtilheit als ict kinne
een rechte nase diet wijsheit
ende daer toe ghestadecheit
en manlijcheit algemeene
maer es een nase al te cleene
dat mach een dief wel bedieden
een ansichte van lieden
ende een vet mach dieden wale
eenen onlostegen al te male
ende die van quade loste es
een hangde anschijn zijt seker des
bediet eenen znellen moet
dinne lippen alse ic verstoet
sijn zy an eenen groten mont
lippen doverste talre stont
over die onderste hanghede dan
dat diet een sterc man
ende een overmoedech mede
vint men oec teenegen stede
dinne lippen an eenen cleenen mont
daer bi es een verkeert mensche becont
ende een plomp alse wi bescriven
eest an mannen eist an wiven
oft een mont al te wide
dat bediet in allen tide
eenen mensche scamel ende gier
ende onghestadech nu merct hier
ende langhe kinnen alse ic vernam
bediet eenen coenen ende gram
die een corte kinne heeft ende reine
dats een onscac mensche ende niet ghemeine
plato proevet middelbaer kinnen
die zijn subtijl van goeden sinnen
die een stemme heeft ghelijc een gheit
dats een bedrieger god weit
die doer die nasen spreken tseere
die verbliden vele meere
van quaden saken dan van goeden
vore die sal hem een mensche hoeden
want zy liegen vele ende zy zijn quaet
alse in dlatijn ghescreven staet
een lanc necke ende een smal
diet een die quaet peinst over al
een ront necke diet oetmoedicheit
an siele en an lijf god weit
een cort necke diet een coen
met sotheit quaet te doene
een borst zeere met haeren bedect
diet subtilheit alse aristotules vertrect
een bloete borst sonder haer
diet besceedenheit dats waer
corte hande ende cleene
dieden wise liede ghemeene
ende zy weten menegherande
maer corte vingers ende witte hande
dieden lieden met haestegen sinne
ende met droeven als ict kinne
witte naghele wel effene dinne
ende der roetheit met es inne
dat diet een edel sin
oft dat der claerheit es in
cromme naghele ende gheboghen
plegen ons te liede te toghen
antreckende seit dlatijn
nagle die al te cort sijn
dieden eenen mensche die es quaet
ghecloven vingers dat verstaet
dat diet niet dan vrecheit
an den mensche ende quaetheit
cleene vingers ende witheit mede
sijn teekene van nidicheden
ende oec coenheit als ic kinne
vingers die cort zijn ende dinne
dieden eenen mensche sot
philosophus seit sonder spot
so wat mensche die eenen sachten lichame heeft
dat natuere hem een onsachte herte heeft
swart zijn diet dan
eenen onghetemperden man
bediet ende vichtende liede
corte voete vet als ic bediede
diet liede in allen uren
die herde cranc zijn van natueren
al te langhe voeten dieden wel
dat een mensche loes es ende fel
die met widen gangen gaen
sijn overmoedech alse wi verstaen
ende besceeden tallen tiden
die met corten screden scriden
ende haer lijf cort houden
ende haer anschijn zeere ophouden
die sijn ontsienlec ende verkeert
alse ons aristotules leert
die met corten gangen snellike gheet
hi es subtijl quaet ende wreet
hevet een mensche zwarte huut
dat diet een verkeerde druut
witte huut ende roede mede
dat diet coenheit ende staerchede
witte bleeke huut als ic versta
die ghebrect van der cracht fluma
vierachtiche verwe met blickende oegen
dunct mi wel verwoetheit toegen
maetheit tusschen zwart ende wit
diet een goet mensch merct wel dit
ende ghi zelt weten over waer
van goeden werken openbaer
al es een mensche natuerlec quaet
dat hi hemselven wel wederstaet
ende bringt hemselven wel in goeden seden
alse die goede ypocras dede
ypocras screef op eene ure
op een blat sine figure
ende deedse toonen eenen meester goet
die van phelosomien was vroet
doen hi se sach hi seide overwaer
dat hi een luxurioes man waer
nochtan en wiste hi niet wie hi was
ypocras jonger balch hem das
dat hi van sinen meester seide
die wijs was alre doechetheide
ende hoerde ter selver stont
ende deet sinen meester cont
dat philosophus hadde gheseit
lieve kint dats waerheit
natuere es in mi luxurioes
maer ic hebbe wederstaen altoes
in studeren van philosophyen
dat luxurie in mi niet en mach dien
dade men dat nu so waert goet
maer neent niemant en eist diet doet
al hevet een mensche quade natuere
hi wedersta se wel ter cuere
ende bringt hemselven wel in clare
dat es wel zware mare
dat ic miere liever vrouwen sende
die god hoeden moet van meswende
ende hise bringhe ter goeden ende
want sy hevet benomen mi allende
altoes ben ic in dien wille
dat ic openbare ende stille
haer altoes dienen moet
die mi verhogen ende suchten doet
ende in t herte es so lanc so meer
doer hare so doegic so groten zeer
ende ben hare van herten hout
die mi hevet in haer ghewout
ende mi doet altoes waken
doer haren wille willict maken
diet mi hiet want mijn herte
doget dor haer wille grote smerte
ende ic ben haer dienstman sonder waen
nu willic der complexien avestaen
die ic ane hare bekinne
sy es so vaste in minen sinne
van hem allen verre te voren
vore dander alle uutvercoren
want zi es harde goet
die haer so zeere minnen doet
die mensche woent daer bi
nu hoert welc haer name zy
si es gheheeten sangwinna
na dat ic mi best versta
ghi moghes oec zijn wel ghewes
wat van haer ghescreven es
dat willic haer alleene scriven
het ware onrecht sout achterbliven
die van dien complexie es
des zijt zeker ende ghewes
bidt voer den ghenen die dit screef
dat hi verwinnen moet zijn leet
ende na dit allende deuwelijc leven
dat wille hem marienkint gheven
dies onne ons ende hem die hemelsche vader
amen nu segt amen alle gader
dit was ghedaen ghemaect met live
int jaer ons heeren xiiiic ende vive
ten ingane van aprille
elc onthoudt diet wille
