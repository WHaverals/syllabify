myn hert ende myn syn ende myn ghepeyns
is sculdich enen swaren thyns
dien ic ommer gelden moet
dat is een historie goet
te dichtene int duytsche woert
die men int walsche heft gehoert
oeck is ghedicht in duyts een deel
mer ic wil se al gheheel
van beghyn ten eynde maken
gan my got al sulker saken
dat my myn syn niet en is te laf
seger den got gaf
heft daeraf ghedicht een deel
dat is van troyen dat proyeel
dit is ghedicht oeck langhen tyt
ende aent proyeel die vij stryt
mer ic wil van yersten beghynnen
dat ghy moghet weten ende kennen
hoert jason voer om gulden vlies
daer synder af quam groet verlies
nu bid ic gade dat hy my sende
synen geest daer ic by vinde
vray reyn ende scone woert
ende by synre cracht ghestoert
die ghene syn te alre tyt
om myn ghedichte draghen nyt
in die stat van troyen was
een duer clerck die veel las
ende gherne in boecken oec studeerden
die wyle dat men die stat verweerde
daeres leest men dat hy hiet
tot dien dat men die stat verriet
van den yersten dat al begonde
screef hy totter lester stonde
al was hy van der stat gheboren
doer dat en brocht hy niet te voren
anders dan hy hoerde ende sach
syn boeck was wel menighen dach
verlaeren mer daernae wast vonden
tot athenen tenen stonden
cornelius mit groter pynen
dichtent van griexen in latynen
homerus ende ovidius
ende van romen stachius
die screef daeraf een stuck
mer binnen den yersten so sal ick
u doen weten ende verstaen
waer haer werken aengaen
nae dien dat ic bescreven hore
een hiet bonoot van suette more
dichtet in latyn van romans
mit ryemen scoen ende gans
in den duytsche dichtet jacop
van merlant doer nyemans scop
so en wilt hys niet begheven
eer dit boeck is al volscreven
hier toe voren dichten hy merlyn
ende allexander uytten latyn
toerecke ende dien sompniarys
ende den cortten lapydarys
hoert hier in woerde die syn licht
waeraf dit boeck al is ghedicht
ende al dystorie die der is inne
van peleasen int beghynne
sal ic u segghen dat is waer
die meer levede dan hondert jaer
ende die medeam jasons wyf
by haet dede nemen tlyf
synen dochteren te wederwrake
dit waeren wonderlicke saken
nu sal ic u condt maken des
hoe jason ende hercules
by valschen rade alst was voeracht
voeren om den guldenen vacht
wie hem medea dede ghewynnen
want sy was verdort van mynnen
hiernae mede by wat saken
sy troyen te stucken braken
dat te dien tyden nyeman was groet
ende wys syt al sclogen sy ter doet
ende wie die coninck laomedoen
doot bleef ende syn soen vulcoen
ghy sult hiernae oeck verstaen
wie se nae deser plagen saen
weder maeckte pryamus
stat muere saele ende huys
hoe wyt hy was ende hoe groet
wat volck hy er in wonen geboot
daernae hoe hem die heer van pryse
beriet mit hectore ende mit paryse
om haer moye van ysione
te suekene die seer was scone
ende hoe dat se athenor sochte
die se weder inne brochte
doer alle dat hy se in griecken vant
ic sal u daernae altehant
segghen hoe dat daertoe quam
dat parys vrouwe helena nam
ende hoe die monster wert gheroeft
daer der dusent om verloren thoeft
ende die brulocht dan daeran
die synt becoft menich man
dan daerna cassandren prophecye
die priamus die coninck vry
altoes gheloven niet en woude
des lach synt menich opten moude
ataschius werck al ist my pyne
sal ic u uytten latyne
dichten al in duytsche woert
al en heb icket in latyn niet gehoert
hoedaenwys thetis vernam
dat paris uyt griecken quam
ende hy helenen had gheroeft
had neptholomus hare gheloeft
hy had den roef wel ontjaghet
daerna hoe sy hare beclaghet
dat sy verliesen sal haer kynt
voer troyen ist dat ment vynt
hoe sy vaert te cyerone
in tessalien die haren soene
langhe stont had achterwaert
al was hy half man ende half paert
doe cyeron wert haers gewaer
hoe hy gelopen quam tegen haer
ende hoe anchilles quam uytten woude
ende hoe dat hy spelen soude
mitten wreden lybaerts jonghen
die hy den dieren had afdwonghen
daerna oec woe thetis quam
ende sy hem sclapende opnam
ende droech hem te scepe sochte
ende wie se cyron oec brochte
saen segghe ic u daerna tehant
hoe sy hem aen licomedes lant
bracht ende wilde hem doen an
wyfs cleder al was hy een man
ende hoe hys niet en had ghedaen
mer dat hy schier wert bevaen
mit des conincks dochter mynne
saen sal ic u maken inne
hoe en thetis den coninck gaf
te leren ende seed daeraf
dat anchilles suster waer
ende hoe sy wechvoer ende hy bleef daer
daernae hoe agamennon quam
te parsien daer hy vant gram
menelaute synen brueder
ende hy troesten want hy was vroeder
ende hoe sy haer baden sanden
aver al griecken in den landen
so suldy horen altesamen
hoe die heren van griecken quamen
ende bedroeft waeren om achilles
hoe tydeus soen dyomedes
calchase bat dat hy hem saghe
waer achilles gheborghen laghe
hoedaen dat calchas wiste
by synre art by synre liste
waer en die moeder had gheborgen
daertoe mede hoe al die sorghe
waer gheleit op dyomedes
ende synen compaen ulixes
daerna sal ic u seggen die pyne
die dicke leet dat hert syne
doer die scone dordamyen
die hy niet en dorst vryen
ende daventuer hoe hy se vercrachte
alleen in eenre doncker nachte
dan suldy hoeren haer claghe
hoe oec achilles noemt syn mage
ende hoe sy hem bekenden daer
by synen ridderlicke geghaer
hoe achilles den coninck bat
dat hy hem vergave dat
dat hy by synre dochter lach
ende hoe hy lyde op dien dach
dat hy se langhe had ghemynt
ende dat sy by hem had een kynt
daernae des conincks wedertael
hoe hyt vergaf altemael
ende hoe hy des nachts apenbaer
by haer lach ende daernaer
nummermeer op ghenen dach
daernae haer swaer gheclaech
daerna hoe sy oerlof namen
ende te scepe ghingen te samen
achilles mitten anderen tween
van doerdamyen oec den ween
van achillese coemt daenaer
hoe hem wert dat hertte swaer
ende ulixes merckten dat
ende hoe hy hem daerom bat
dat hy hem vertellen woude
al dat hem cyron die oude
ghewyst hadde ende gheleert
ende hoe hy te hem had gheleert
daernae achilles wedertael
hier eint stachius altemael
ic sal u doen dan verstaen
hoe agomennon heft ontfaen
al dit battaelge recht alleen
ende hoe sy laghen tot atheen
hoe castor ende syn broeder mede
dat onweder verdrincken dede
dan sal ic u doen verstaen
hoe die heren waeren ghedaen
beide buten ende bynnen
ende haer manieren doen bekennen
daernae die scepe altemael
hoe mennich sy der hadden by ghetal
ghy sult hiernae die clage horen
hoe mense den heren brenckt te voren
ende wie men daer tenen heer nam
hoe achilles in delpos quam
ende socht raet aen appollyn
dat was al die ghelove syn
ende hoe calcas mit hem keerden
die synt den griecken veel leerden
nu suldy horen hoe ulixes
ende syn gheselle dyomedes
horen die baetscap ende den raet
om van dier averdaet
boete te ontfaen die was ghedaen
wat antwoert sy ontfaen
hoe thelapus hercules kynt
ende achilles voeren synt
op die van messe daer sy sochten
spyse ende volck ghelovich brochten
hoe coninck teutter daer bleef doot
ende thelapus bleef heer groot
ghy sult dan horen altemael
die heren noemen by ghetael
die der stat te hulpen quamen
mitten heren altesamen
hoe pallamides quam aent heere
dan suldy horen hebdys gheere
hoe der griecken raet droech dat
dat men voer op die stat
hoe agamennon die gheraeckte
syn sacrificie maeckte
om te sachten dat meer
dat beletten haer scipheer
schier daernae suldy bekennen
hoe sy thenedon ghewynnen
daerna mede mitter vaert
hoet scipheere was geschaert
protheselaus die was stout
hoe hy yerst havende mit gewout
ende die ander volgden naer
mit menighen ridder dat was waer
hoe die troyene die havene werde
daer sy den griecken seer derde
hoe sy nochtant mit ghewelt
des avonts op hem wonnen tvelt
daernae moegdy wildyt weten
hoeren hoe troyen wert beseten
ende dat wonder ende dat nyt
ende den vreselicken stryt
daer hector patrocluse verscloech
ende hondert ridderen goet ghenoech
hoe hy ghewont was ende gherocht
dat seder duer was becoft
hoe doot bleef cassebelans
een soen des conincks pryans
hoe die griecken hadden veel ongemaecks
hoe thelamans soen naecks
op hector vacht mit gheninde
hoe deen den anderen niet en kende
ende hoe men socht den vrede
tusschen den griecken ende die stede
wat jamer dat achilles deed
om patrocluse die daer doot bleef
ende hoe priamus dochter cassandra
menighen mercken dede daerna
daer sy seiden haer prophecyen
dan suldy horen van den vryen
ende van den stoutten palamides
hoe hy hem beclaegde des
dat agamennon aen synen danc
over alt heer had ghemanc
dat orloghe dat daerna quam
coemt dan daer menich wert gram
hoedaenwys die stryt vergaet
ende van elken synen daet
hoet die griecken hadden quaet
byder cracht ende byder daet
die hector alleen doet
die so stout was ende soe vroet
daerna sal ic den vierden wych
u scryven ende den groten crych
hoe die heren die bynnen waeren
buten der stat quamen ghevaeren
ende op die griecken ijosteerden
daer sy hem herde wel verweerden
bochas wert ghevaen na desen
die hector een stuck van der nesen
had afghesclegen ende hoe pryan
ontliven wilde doen den man
hoe athenor ende eneas
troylus ende palidamas
in die camer van albaster gingen
daer men se troeste te menigen dingen
dat sy peynsden om die doghet
ic waen ghy daerna horen moghet
in weeder in groet onghemac
dat die loyghien nederstac
ende menighen die claer licht
ons seit daernae dat ghedicht
hoe die vyfte stryt verghinc
daer in bleef menich jonghelinc
oeck sal ic scryven hoe van prysen
die coninck doot bleef van laryse
ende syn broeder epistrophus
ende hoe doot bleef oerdeus
ende ander coninghen meer dan seven
die stout waeren van haeren leven
dan moegdy horen daernaer
tellen van enen sagittaer
die wonders deed veel ende ghenoech
ende hoe men dyomedes verscloech
van galatyen coemt daernaer
daer om wert torloech swaer
dat was des edels hectors pert
dat menich merck was wert
ende hoe aesenor wert ghevaen
des waeren die van der stat ondaen
daerna hoe eynde nam die stryt
die weder begonde te vespertyt
die vreselic was ende herde groot
daer der seven bleven doot
oeck sal ic van den griexen heren
scryven hoe sy souden keren
ende hoese calchas blyven dede
by synre groter behendicheden
daerna van der quader loecht
dies sy allen hadden vroecht
van menighen die daer lach doot
onbegraven ende bloot
ende hoe sy voren om den vrede
dyomedes ende ulixes mede
ende hoe sy dolon wouden gheleyden
in eenre doncker nacht ontbeyden
hoe men den vrede iij maende gaf
wast hector leet of lief daeraf
daerna hoe men die doden groef
van den vyanden ellic na syn behoef
dat ghedinghe suldy bekennen
beide van buten ende van bynnen
hoe men cohaes liet gaen
om athenor die was ghevaen
hoe calchas die waersegher fyn
eyste die dochter syn
briseida hiet dat scone kynt
die troylus seer heeft ghemynt
ende priamus oerlofde des
stappans hoe hector ende achilles
also als segher heft bescreven
aventueren woud haer leven
mer die griecken ende die troyene
benamen hem te ghesciene
saen moegdy horen daerna
hoe calchas dochter briseda
van troyen sciet ende oec den rouwe
van troyluse ende der joffrouwe
ende hoe se vryden dyomedes
dat van segher vergheten es
dan hoe se calchase lasterde dat
dat hy ghelaten had die stat
daer hy uyt was gheboren
daer suldy tael ende weder horen
daerna den wych die segher dichte
hoe hector daer groet wonder stichte
ende se wonde ende sy claegde daeraf
daer liep segher dier got gaf
van der cameren wel gheraeckt
die van alabasteren was ghemaeckt
daer suldy horen toverien
wonder groet ende in dystorien
daer salt goet syn horen na
oeck sal ic van bryseda
segghen hoe se dyomedes mynt
ende hoe hy se mit beden verwynt
daerna den achtende wych
daer groet ghevecht was in den crych
dan suldy hoeren hoe die van bynnen
al die scepen voer hem wynnen
ende hoe se hector ayaxe gaf
als ons ovidius scryft daeraf
daerna hoe signus bleef doot
recht daerna een sterfte groot
die int heer van griecken was
daerna hoert die waerheit das
hoe hectors wyve quam te voren
dat sy haeren man had verlaren
wert dat hy voer uytter stat
ende hoe syt hem te latene bat
ende den rouwe daer beneven
die die vrouwe om hem dreven
hoert dan hoe priamus benam
hector dat ryden des hy was gram
hoe die wych oeck aenegaet
ende men den coninck van fryghen vaet
die cume behielt syn leven
ende die griecken dander dreven
hoe hector achilles wonde
ende hoe hy doot bleef op een stonde
daer menich om in rouwen bleef
ende hoe men die van der stat indreef
ic sal dan tellen van mennone
hoe hy als een deghen coene
achilles bestont ende scloech
ende hoe swaerlic die coninck verdroech
paris ende troylus
eneas ende deyfebus
die doot van hector die hem was swaer
ende hoe men balsaemden daernaer
saen moegdy horen die aventuer
van der hogher sepultuer
ende syn uytvaert die seer was rycke
nie en hoerde man des ghelycke
hierna sal ic u vertellen
hoe palamedes ende syn gesellen
volbrachten des hem was te bet
dat agamennon was ontset
ende hy selven wert twaren
heer van der griexer scaren
ic sal u segghen dan die claghe
die priamus doet aen synen maghe
om hector dien hy hevet verlaren
ende hy syn rycke siet te scoren
hoe hyt voer wreken mit swerde
ghelyc den leewe ende den libaerde
ende hy daer vacht mit ghewelde
dat hy den prys droech van den velde
van den coninck sarpadoene
ende van neptolomeus die was coene
sal ic u segghen als benoot screef
ende wie daeraf dechterste bleef
dan sal ic u segghen daerby
hoe die coninck van parsy
op den velde doot is bleven
ende die van troyen inghedreven
dan sal ic u condt maken des
hoe van parsien coninck sartes
daer menich om wranc syn hande
was ghevuert uytten lande
ende van enen dueren tyde
dat griexe heere was onblyde
hoe hem geholpen wert aldaer
hectors jaergetyde daernaer
dat veel costen sonder waen
hoe achilles daer quam ghegaen
ende polixinam versach
daer scoenheit groet aen lach
ende hoe hy doer haer mynne twaeren
alt heer wilde en wech doen vaeren
hoe coninck thoas hem doe antwoerde
ende daerna menigherhande woerde
dan suldy horen hoe achilles
swert ende vereect hem des
dat hy hem en volgde niet
ende hoe synen volc ghebiet
dat sy alle houden vrede
teghen den heren van der stede
daer liet hy in ghenen daghen
syn stryden ende syn wapenen draghen
dan hoe men street ellefste werf
dar menich hoech man bederf
hoe van aresse die rysa
die van troyen reet daerna
hoe en diopolus verscloech
dat daer der griecken sagen genoech
ende hoe ayax ende thelamon
wel mit haren lyve doen
ic sal u tellen daeran
hoe eerbaer een coen man
die herde seer was ghewont
achilles versprac in synen mont
ende scout hem quaet ende onvroet
dat hem niet te staden en stoet
ende voer achilles viel doot
des hy en achte cleyn of groot
hoe sarpedoen ende deifebus
beweent waeren in sconincks huys
ende hoe die griecken rouwe groet
maeckten om palamides doot
daerna wil ic dat ghy bekent
van den griecken dat parlement
hoe agomennon wert verheven
ter battaelge daer hy af was verdreven
ic wil ghy twellofste orloech dan hoert
hoe troylus daer wracht moert
soe dede hy opten anderen dach
seid dares diet al sach
ende dan hoemen gaf den vrede
tusschen den griecke ende der stede
hoert dan hoe diomedes
nestor die oude ende ulixes
sochten achilles ghemoede
omdat hy hem in staden stoede
mer sy en mochtens niet verleden
des wilde alt heer dan sceyden
en hadt calchas niet ghedaen
die hem dit dinc nu doet verstaen
dat sy allegader blyven
saen daernae sal ic u scryven
den vreselicke dertiende stryt
daer menich in bleef in cortter tyt
hoe troylus die stoutte man
in beiden syden al verwan
hoe hy diomedes wonde
die hy te voeren wel goets gonde
ende hoe hy hem versprac daerna
om syn amye bryseida
dan suldy horen hoe die joffrouwen
daerom maeckten groten rouwen
daer sy der mynnen loes scloech
die sy aen troylus droech
hoe troylus die stoutte man
den xiiijde stryt began
hoe troylus sulken scloech
dat achilles qualic verdroech
hoe troylus hem ontwapenen dede
in labastre mit goeden vrede
syn claghe suldy horen
van haer die hy heft verloren
ende synen vyant mynde altoes
des schilt hy alle die vrouwen loes
dan suldy van achilles kennen
hoe hy verderf van groter mynnen
ende hy synen luden ghebiet
dat sy der stat en scaden niet
corttelic dan daernaer
suldy horen orloghe swaer
daer der iij dusent bleven doot
anthillocus deed manheit groet
ende scloech doot aen die vaert
enen hiet urien sconincks bastart
dan wie hy was ende wie hy hiet
die palladium verriet
dan suldy horen die grote daet
die troylus doet ende bestaet
hoe achilles ghewapent quam
ten stryde toernich ende gram
hoe menich dat hy der wonde
tierst dat hy den stryt begonde
hoe hy op troylus joesteerde
ende hoe hem troylus verweerde
saen daerna in cortter tyt
hoe hy troylus scloch in den stryt
want hy syns volcks soe veel scloech
hoe swaerlic ecuba dat verdroech
doe hy haer kynt versclaghen wiste
dan moegdy horen by wat liste
sy achilles in cortten tyden
in menighen stucken deed snyden
dan suldy hoeren den groten ween
dier om hadde menicheen
ende syt lant wilde rumen saen
ende had calchas niet ghedaen
die hem perusa halen deede
die seder wynnen halp die steede
dan suldy horen wat ghedinghe
dat sy hadden onderlinghe
ajax thelamonius
als ons telt ovidius
ende ulixes oec die vroede
om achilles wapen goede
die hy mit pleytten ghewan
ende hoe ajax hem doden dan
aen dit ghedinghe coemt die stryt
daerom doot bleef in cortter tyt
die stoutte ajax ovelius
ende paris die soen priamus
helenen rouwe die sy dreef
den meesten die noyt man bescreef
sal ic u daernae bescryven
dat sy van paris moste dryven
van der werlt oec daeran
sal ic bescryven soe ic beste can
een deel hoe sy ghescapen es
dan sal ic my ghenenden des
te scryven hoe penticelie
te hulpe quam in enen meye
dan moegdy mercken des
dat nyemant haer ghenoot en es
daerna sal haer doot syn schier
ende hoe mense werp in een ryvier
dat deed diomedes raet
die dorperheide deed ende quaet
dan sal ic u condt maken dis
als ons vertelt ysis
hoe dat priamus wert verraden
ende hoe dat die verraders daden
daerna ons virgilius telt
van den perden daerby gevelt
die mueren waeren van der poert
ende hoe priamus wert vermoert
daertoe al die grote sclachtinghe
als ghy gehoert hebt dese dinghe
suldy wel seker wesen dies
dat noyt man en sach sulken verlies
dan suldy horen wie der ontginc
ende die weringhe ende dat ghedinc
dat ulixes ende thelamon
hadden om palladion
ende hoe thelamon wert vermoert
scryven sal ic u dan voert
hoe ulixes wert beseghet
van den moert ende gheleghet
op hem oec van thelamon
hoe hy ende syn vrient ontvloen
dan hoe die scoen polixina
was ontthoeft daerna
van perus op achilles grave
daer synt grote jamer quam ave
hets wel recht dat gy hoert dan
hoe dat heere wint ghewan
ende sy voeren te lande wert
daer menich bederf aen die vaert
hoe seer dat hem oec misvel
al wast hem vergaen wel
hoe agomennon was vermoert
ende hoe hem syn kynt wrac hoert
ende syn moeder daerom verscloech
dies verdient had ghenoech
die grote pynd sal syn daernaer
die ulixes had seven jaer
van athenor daertoe meede
hoe hy maeckte een steede
van pirrus hoert daernaer
die fel was dat is waer
hoe hy syn twe omen verscloech
daerna hoert dat is wonderlich genoech
hoe en oretus scloech ter doot
ende hoe hy liet swaer ende groot
andromatam mit kynde gaen
die hy te wyve had ontfaen
by dien kynde wert coninck synt
landomantta hectors kynt
ulixes droem hoert daeran
ende hoe syn soen een stout man
mit ongheval nam syn lyf
hier hoert der materien blyf
al dat die capittulen tellen
sal u die jeest al bespellen
peleas was coninc rycke
stout ende vromich sekerlicke
in griecken was syn lant
die mechtichste die men vant
syn lant hielt hy quyt ende vry
ende wel in vreden seit men my
dese coninck had enen broeder
syns vaders kynt ende synre moeder
eson seit men dat hy hiet
was hy coninck des en weet ic niet
dit boeck en telles myn noch mee
syn stat hiet penolopee
daer ic u af telle dese eson
had enen soen hiet jason
scoen stout ende seer ghepryst
was hy als die jeeste wyst
in menich lant al omtrent
was hy van doegden bekent
om syn doghet nadat men vynt
was hy van menighen ghemynt
ende doer syn grote vromichede
hy mynde eer ende milthede
so veel deed hy in synre kyntheit
dat van hem wel was gheseit
beide in borghen ende in stede
dat deed hy al mit vromichede
als peleas dit ghesach
dat jason waerde dach ende nacht
ende soe lanc soe liever wert
wert hy droeve ende vervaert
hy ontsach hem dat hy saen
hem syn lant soud ondergaen
wat hy was sonder kynt
nochtant wan hy een dochter synt
seer ontsach hem peleas
te verliesen dat syn was
want wouts hem jason onderwynden
hy en mocht geen ontset vynden
thert had hy tot hem wert fel
mit ghepeyns ende niet el
viseerden hy hoe hyt bracht te desen
dat hy syns quyt mocht wesen
ende hy synen avermoet bevelde
so dat hy syn lant behelde
ende nyeweran en lach syn gedacht
dan hoe hy hen honen mocht
dit deed hy in sulken ghebaer
dattes nyemant en wert ghewaer
in die tyden dat dit was
was een wonder als ic las
in een eylant dat colchos hiet
ic waen ment daer bescreven siet
dit was een ram ende had een vlies
al fyn guldyn gheloeft my dies
mer ten was nyemant soe vroet
noch so sterck noch syns lyfs soe groet
die weten mocht by wat dinghen
ment uytten lande mocht brenghen
dus en mocht nyemant bekennen
hoe men dat vluys mocht gewynnen
ten dienden niet wat men daer toe deede
want die dinc die dat bevrede
en lieter nyemant comen beneven
hy en most ommer laten tleven
het doet den menighen prueven daer
die nummermeer en keerde daernaer
peleas was in fellen rade
hy en conde geweten hoe hy dade
synen neve van den lyve
ende hys aen synre eeren blyve
jason was van cleenre ouder
hy en dorst hem tonen noch hy en woude
dat hy hem haet cleyn of groot
nochtant had hy en gherne doot
hy versierden als wel aen schynen
dat hy hem daertoe sal pynen
hoe hy jason seinden den heer
dat hy nummermeer en keer
seker is hy wel dies
vaert hy om dat gulden vlies
dat hy ontlyft ende ontteert
ende dat hy nummermeer en keert
daernae en leet niet een maent
dat peleas syn volck vermaent
te comen tot synen haeve
daer was menich van groten laeve
coninghen greven wie des wondert
ende ridderen meer dan vij hondert
jason was daer ende hercules
die vroem was  dat scryft dares
die menich wonder deed int lant
ende die verscloech menighen vyant
ende die die pael setten al daer
daer se alexander vant daernaer
synre daet der ic my vermeten
ende word nummermeer vergheten
groet was dat hof  telt ons die saghe
ende gheduerden vij daghe
die coninck sprac tot jason
daert hoerden al syn baroen
hoert lieve neve segt my
ic en myn geen dinc voer dy
des gheloeft my sonder waen
mer een dinc doe ic u verstaen
du bist scoen jonck ende stout
ende ridder van groter ghewout
volmaeckt bistu van allen leden
in menich lant hefstu ghestreden
daertoe hefstu alleenweghe
den prys ghehadt ende seghe
dyn dinc is dy vergaen alsoe
dat ghys te recht moecht syn vroe
ten is nyemant in die werlt wyt
van dynen daghen van dynre tyt
die soe groet eer heft bejaghet
als men van dynen lyve saghet
mer wilstu noch doen myn leere
du sult ghewynnen noch meer eere
kenstu dy van sulker macht
dattu in colchos om den vacht
die al is van goude roet
ende daer die meere af is so groet
vaeren dorst ende ghyt vermoechts
dat ghy en te lande mit u brochts
so hadstu meer prys ghewonnen
dan ymant onder der sonnen
ic sweer du wers seker dies
ist dattu ghewynnes den vlies
dat ic dy sal in myn leven
myn lant al gheheel opgheven
ende laten dy deraf wesen heer
ghy en wilt oec saken nummermeer
ic en salse dy doen na mynre macht
is dattu ghewynnes den vacht
jason hoerde wat die coninc seghede
ende wat hy hem te voeren leghede
dat hy seid ende hem behiet
ten dochte hem quaet wesen niet
hy kent hem selven van der macht
ist dat hyt te doen acht
ende hyt ommer wilt bestaen
dat hem dat vlies niet en sal ontgaen
groet wille quam hem aen tehande
te varen in vremden landen
ende te merckene hoet hem bequaem
tlant daer hy af hoerde den naem
gherne woud hy doen die saken
dat men veel van hem spraken
ende dat synen naem word verhoecht
hy proeft die dinck die men hem toecht
syns oems boesheit ende synen raet
daerin en merckte hy geen quaet
alsoe heft hy die dinck verstaen
sonder enich losen waen
dat hy sprake om syn goet
al sonder enighen fellen moet
den oem antwoerden hy mit staden
heer ic segghes groot ghenaden
des getrouwe ic u wel heer
dat ghy gerne siet myn eer
ghy hebt my een scoen ghebot
dat loen u alre gaden got
synt dat ghyt wilt ende gebiet
soe en wil icks laten niet
ic en wil dermede niet langhe merren
en sy dat my got wil werren
so vaste en wort hy niet ghewacht
ic en gewynne wel den vacht
vroe was die coninc alst ginc aldus
hy deed soeken een hiet argus
die was der beesten waerstman een
die noch ye die sonne bescheen
als hem peleas had ontbaden
maende hy hem by allen gaden
dat hy enen taedel soud maken
alsoe goet in allen saken
dat hy water wynt ende waghe
noch geen torment en ontsaghe
bynnen eenre maent sprac argus
sal ic u maken tscip aldus
datter niet aen en sal ontbreken
hy haeste hem binnen vier weken
doe had hyt volmaeckt so wel
ende veel bet dan ymant el
dat scip was van stercken boerden
ic waen ghy nye van beteren en hoerden
sulke boeck ghewagen das
dat dit tyerste scip oec was
dat ye voer aver see
mer men gheloves myn noch mee
tierst dat scip was ghereet
ende alle dinc daerin gotweet
ancker ende dat ghetouwe
was vastghemaeckt ende getrouwe
liep in die see ende mare
achter griecken haer ende daere
dat peleas had maken doen
dat scip daermede soud jasoen
in dat lant van colchos vaeren
om dat gulden vluys te waeren
die beste ridder die men vant
overal in griecken lant
ende lantsheren die ic u sal noemen
syn tot jason comen
sy boden hem al sonder sparen
dat sy mit hem wouden vaeren
hy seits den heren grote ghenaden
ende bats hem allen dat syt daden
ende hem ghereiden saen doer gade
tierst dat hy sent bade
den daden sy hem alle gheloef
sy voeren thuys ende rumden thof
nu wil ic u apenbaren
die mit hem in colchos varen
want dat wals swycht des
deen was die stoutte hercules
theseus ende die oude nestor
polux ende syn brueder castor
thelemons brueder peleus
melagher ende pyerocheus
cachus soen thelamon
heer alder heren was jason
als die tyt haer vernuyt
ende die dach den nacht verduyt
bloemen wassen ende cruyt
vogel singhen averluyt
ende boem syn ghecleet
mit gronen loveren dat wel steet
die see is sclecht die wynt sacht
seit dat boeck dat jason bracht
syn scip in die vloyt hiet argos
daerin sy voeren te colchos
doer argus den tymmerman
wast geheten argus dan
peleas deedt alsoe spysen
dat hem altoes in gheenre wysen
en ontbrac cleyn noch groot
nu syn comen die ghenoot
alle die die vaert willen bestaen
ten scepe so syn sy ghegaen
ende mit hem allen hercules
die jasons maech herde na es
die wynt wayde van den lande
sy toghent tseil op mitten hande
ende sy rumden haer haven
die wynt deedse henen scaven
sy seylden mids aver die see
teghen aseyn myn noch mee
so seer seylden sy ende so ghereet
dat sy eer die weke leet
mit groter blytscap ende mit joyen
namen haven voer troyen
uytten scepe syn sy ghegaen
jason ende hercules saen
ende gesellen van den lande
singhen spelen op den sande
sy vernuen haer fonteynen
die in die see was worden onreyn
sy daden maken altehant
haer spyse op dat sant
twe daghe wouden sy daer rusten
sy waeren moede haer mochtes lusten
anders en hadden sy ghenen wille
daer yet langhe te ligghen stille
dan sy hem deden te ghemake
ende besetten haer saken
ende ghenen scade en daden sy
in dat lant ver of by
die coninc van troyen lamedoen
hoerde segghen dat jasoen
ende hercules ghewapent waeren
mit anderen ridderen van der scaeren
mit seven dusent van den besten
die daer laghen buten der vesten
ende sy op dat daer comen waeren
dat sy den lande wouden deren
ende doen menighen groten scade
tensy dat hyt verhueden dade
daer mocht af comen synen lande
swaer verlies ende groet scande
lamedon was vroem ende stout
ende woud syn den lande hout
weert dat hy der swech toe stille
ende danderen daden haeren wille
die der stat laghen beneven
het mocht hem costen wel syn leven
ende dan wert al te spade
hy was een wys man van rade
synen bade riep hy dan
enen grauwen ende olden man
synen wil seid hy hem saen
die bade diet wel heft verstaen
sat op ende reet ter see
mit hem ghesellen twee
so langhe reden sy tesamen
dat sy totten scepe quamen
om den meister dat sy vraghen
ende tierst dat sy hem saghen
sprac die grauwe aldaer mit staden
die baetscap die hem was gheladen
jason verstaet wel die dinck
hoert wat u ontbiet die coninck
hy onbiet u naemelicke
ende den anderen van uwen rycke
dat ghy syn lant ruemt saen
ende in vrede laten staen
teghen synen wille ende syn gheer
sydy hier comen mit uwen heer
hy en weet niet wel wes ghy beghert
mer dar heft om ontweert
na dien dat ghy syt onbekant
dat ghy sout ligghen in syn lant
hierby is hy dus vererret
hy en wil niet dat ghy langher merret
wildy niet uytten lande vlien
u machter wel af misschien
vaert henen dat dunckt my goet
eer men u meerre scande doet
wildy hier oec yet langher ligghen
soe heit my u die coninck segghen
hier en is nyemant ist dat hy en vaet
die daernae meer doet ridders daet
ander ransoen en suldy gheven
dan u costen sal u leven
jason hoerden syn tael
sy en bequam hem recht niet wael
ghy heren sprac hy van synen lande
die coninc doet ons groet scande
die ons syn lant dus ontseghet
ende daertoe te voren leghet
hy ende al syn lude meede
nu ontbiet hy ons groet lelicheden
ic waen die wyle noch sal comen
dat rouwen sal hare sommen
die daermeed te rade waeren
bade  sprac hy  ghy sult vaeren
tot uwen heer die ons waent verbloeden
ende sweren dat by onsen gaede
dat wy haven hier sochte
ende wy om gheen quaet en dochte
hem te doen in geenre tyt
wy en sueken ghenen stryt
waeren in griecken comen u heren
men had hem ghedaen groet eer
desen laster die hy ons biet
en wort oec vergheten niet
wy sullen dien claghen alst hy weet
dent toernere sal ende wesen leet
hercules sprac totten bade
wy sullen die haven rumen by gade
ende segt lamedon voerwaer
eer noch lyden iij jaer
sullen wyt lant sueken ende syn hof
ende niet vraghen om syn oerlof
weder them lief sy ofte leet
al dreyghet hy ons nu gotweet
hy en sals dan niet doen in trouwen
het mach ons te recht rouwen
dat hy ons desen laster biet
hem sals comen noch sulck verdriet
dat hy daerom ontteert sal wesen
eert speel ten einde wort ghelesen
men salder noch veel om ontlyven
dat en sal niet moghen blyven
voert was die bade van der poert
hy sprac ghy heren van griecken hoert
troegt ghedreych ghelyc wel vaeren
om gheen scelden coem ic hare
myn baetscap liet ic u weten
ic waen icker niet en heb vergheten
ic heb hier niet te doen meer
mer ic vaer te mynen heer
ist u lief ghy moecht vaeren
ende ghy moecht oec blyven twaeren
mer doch soud ic u raden dat
dat ghy ommer dese stat rumde bat
mittien keerden hy dan hy quam
die griecken waeren seer gram
een dinc weet ic wel voerwaer
hadden sy die macht ghehadt daer
dat sy daenen niet en sceiden
eer sy ghescayt hadden den luden
mer haer volc en was niet groot
des mosten syt laten doer den noot
sy en dorsten niet wel bliven daer
des avonts sceepten sy daernaer
die haven rumden dat ghesinde
sy seylden vast mitten wynde
seer beclaegde hem jason
dat hem deed lamedon
nestor ende syn ghesellen
haere toerne en mocht nyemant tellen
sy seilde so veel ende so veere
byden steen ende byder sterren
dat sy havede in colchos
in die ryvier fathidos
uytten scepe ghinc jason
hercules ende thelamon
ende anderen ghereet
eerlic waeren sy ghecleet
so myt gebrueseert van goude
had ellic gheverwet als hy woude
ghevodert mit grauwe of mit ermynne
ellic heer na den wille syne
in der havenen soe es
een stat hiet jamenetes
goet sterck ende herde groot
ghevest wel teghen haeren noot
mit ene herde stercker muere
marbaryn goet ende duere
daer was menich scoen sale
menich groet huys by getaele
menich ridder menich coman
die rycke was ende gherne wan
daer waeren vrouwen ende joffrouwen
scoen des moegdy wel ghetrouwen
het was die beste die men vant
ende daertoe was rycke al dat lant
vol van fruten ende van venisoen
ende vyssche ghenoech te allen doen
dus lach die poert jachenites
die coninck daeraf hiet certes
alt volck was daer wel gecleet
ghetempert wel te maten heet
het was tien tyde van den jaer
dat die daghe waeren claer
jason ende hercules
berus ende cholaes
thelamon ende nestor
pollux ende syn brueder castor
dese xij lantsheren
ginghen voert mit groter eeren
ter statwert gaen sy ghereet
ridderlicke ende wel ghecleet
goede luden schenen sy twaeren
soe scoen konden sy ghebaren
doen bynnen der stat quam die man
sach men se te wonder an
die gheen die stonden opter straten
ende voer die dore saten
wiste gherne al te samen
van wat lande dat sy quamen
niet meer en maeckte sy hem ayse
eer sy quamen ten pallayse
daer sy den coninc certes vonden
die groet ghedinghe hadden tien stonden
voer den sael bynnen muere
tellet ons die aventuere
was een plaetse groet ende breet
wel ghemaeckt als daerto steet
daer waeren der baroenen veele
in groten feesten in groten speele
des daghes waeren daer orsse ende perde
menich ende van groter weerde
menighen man ghecleet wel
mocht men daer sien aent speel
ter poerten in ginghen die heren
certes ontfinck se mit eren
syne baroene die daer staen
hebben se mit eren oec ontfaen
tierst dat die coninck vernam
wat tvolc woud ende wan tquam
deen hy hem te tien stonde
alle die eer die hy conde
ende herbergde se al te samen
synt dat sy uyt griecken quamen
en hadden sy nye al sulck ghevoech
eten ende drincken hadden sy ghenoech
die coninck deed se in een camer gaen
om medeam senden hy saen
dat was syn dochter als ic las
die uyttermaten scoen was
ende meer toveryen conde
dan yemant cost in dier stonde
nigromancye had sy gheleert
ende van kynde daeraen ghekeert
daerby wist sy sulcke cracht
van den dach maeckte sy wel nacht
sy deed wederkeren ryvieren
ter berchwert teghen manieren
sy deedt wayen sy maket stille
als sy hoerden al haer tshertten wille
deed sy aen een parament
dat haer was van indien ghesent
dat was ghevodert mit ermeline
ende den mantel mit saveline
dat laken was sevenvoude
syn ghewichte was van goude
doe sy ghereet was ende sy saen
quam uytter cameren ghegaen
ende mit haer xx joffrouwen
die scoenste die men mochte scouwen
en had medea ghedaen
mer als gout moet by silver staen
of die rose by ander bloemen
so en mach geen ghelyc comen
alst scoen by den scone leghet
so is den enen den prys ontseghet
medea quam al doer den saele
thoeft een deele ghesclaghen te dale
alse die rose recht ghedaen
die den douwe heft ontfaen
sy is haefs ende wel gheleert
haer vader is die se altoes eert
sy had bevraghet al te voren
wan die heren waeren ghebaren
ende doe sy wist welck jason was
was sy herde blyde das
sy had hem daer te voren int hof
haer ghegeven groot lof
des mynden sy hem herde seere
sy en mochte in gheenre manieren
haer oghen yet van hem sclaen
so wel docht hy haer ghedaen
oghen merckten sy ende mont
den hals lanck dat hem wel stont
volmaeckt was hy in allen manieren
ende daertoe simpel ende goedertieren
sterck ende groot ende wel ghemaeckt
dits die sake die sy maeckt
van mynnen also seer ontsteken
dat haer hertte dochte breken
so wel becoempt haer syn leven
haer mynne had sy hem schier gegeven
had sy hem ghesien in enighen stede
daer hy hoer had ghebeden
noyt ende wist men daer te voren
dat sy man had vercaren
nu is sy alsoe ghevaen
dat sy niet en mach ontgaen
sy en most hem tonen goede gonste
luttel docht haer alle die conste
die sy wist ende can
al haer syn leid sy daeran
hoe sy hem teren man creghe
ende sy meed mocht vaeren en weghe
dus so doecht sy sekerlicke
groten arbeit alle die weke
sy en mach rust noch sclaep ontfaen
so heft se die myn nu ghevaen
daer sy voer had cleen hoede
ducke peinsden sy in haeren moede
hoe dat ommermeer mach wesen
dat sy daeraf mach syn ghenesen
seer ontsach sy dat beghyn
eens daghes was sy daerin
die coninck had se doen halen
na den ethen in den saele
hy nam se in den arm syn
ende custe se aen haer mondelyn
daerna vermaenden hy haer des
gaet tot jason ende hercules
ende maket teghen den heren conde
die joffrouwe die seer wonde
int hertte bynnen droech
sprac here gherne ende sy loech
mittien is sy ten griecken ghekeert
die scone die vroede die wel geleert
was hads een deel haeren wille
mittien sprac sy te maten stille
her jason ghy moecht verstaen
dat ic dorperheit had ghedaen
dat ic my teghen u beconde
hy waer sot dies hem bewonde
ten duncket my misdaen oec niet
die enen vremden man eer biet
dat hy en gruet ende ghevet raet
na dien dat in den lande staet
joffrouwe sprac jason eer yet lanck
ic segghes u herde groten danck
dat ghy enen vremden man
aldus goetelic spreket an
ghy hebt ghedaen ghelyc den goeden
dat ghy u hiertoe wout oetmoeden
ic wils u al myn leven lanck
gherne weten groten danck
mit recht is u dat hertte vroe
dat ghy syt gheleert alsoe
ghy syt scoen ende wel ghemaeckt
ende van talen wel gheraeckt
jason sprac sy ic merck dies
dat ghy comen syt omt vlies
mer al waeren al die man te samen
die noyt in die werlt quamen
so en hadden sy niet die cracht
dat sy ghewonnen dien vacht
dat ghys proeft is om niet
hets oec ducwil gheschiet
dat daer lude om mosten sterven
nochtant en mochten sys niet verwerven
ic waen daer noyt man en ontghinc
die hem pynden om die dinc
die gade hebben daertoe gheset
sulke hoede ende sulck belet
als men daer behoeft ic segghe u hoe
mars setter twe ossen toe
die vuer werpen tallen stonden
uytten nese ende uytten monde
die duncken coperyn oec wesen
van dien en mach nyemant ghenesen
by starcker nigromancye
hoeden sy die een partie
die wynnen wilde oec den ram
hy most die ossen maken tam
weer mit crachten weer mit rade
sodat hy se erselen dade
mer ic waen dat niet en ghedoghe
mars die got van dien orloghe
noch soe syn daer ander saken
die der nyemant en laten ghenaken
een serpent vint men daer oec
die noyt en scliep noch oghe loec
het hoet den ram op deen syde
so wat daer coemt in cortten tyde
ist doot van ghenen fellen dier
van synen fenynne van synen vuer
het is vreselic ende groot
noyt en sach man des ghenoot
men en cans soe niet beghaen
dat ment honen mach ofte sclaen
jason nu proeft ende merckt dies
u is wel onghereet dat vlies
die saken syn aldus ghescepen
grote sotheit hebdy begrepen
bestaet ghys u wortter af wee
ghy en gheneses nummermee
jason antworden der joffrouwen
nu en merckt niet mynen rouwe
ic en quam daerom niet uytten lande
om te meerre myne scande
ic wil eer sterven of ic bekynde
by wat saken ict vlies ghevynde
mach ickes ghewynnen niet mit eren
ic en vraghe nummer na enich keren
want ic bleve ommermeere
al ontset van mynre eere
daerom moet ic die dinc bestaen
so veel heb icker toe ghedaen
weert my goet sy ofte quaet
en laets niet doer niemants raet
gaestu du sterfster om dat siemen
daeraf en mach die helpen niemen
dat is scade groet twaeren
my dunckt ghy wilt ommer vaeren
mer waer ic seker van uwen lyve
dat ghy my nemen wout te wyve
ende ghy my wout ghetrouwe wesen
ic soud u raden wel te desen
hoe dat dinc soud syn begaet
dat ghys bleeft al onghescaet
sonder my en is gheen
die u mach helpen groot of cleen
ic heb my van kynde ghekeert
aen nigromancye ende die gheleert
of icket wille ic salt volbringen
my en ontfechten ghene dinghe
dat anderen is te doen swaer
en verweghet my niet een haer
merckt nu wel wattu doen sout
ofstu my dit ghelaven wout
segt my daeraf dynen syn
ende die waerheit noch meer noch myn
lieve joffrouwe sprac jason
desen eet so wil ic doen
op jupiter der gaden heer
dat ic u gherne woud doen eer
ende ic u woude te wyve trouwen
ende eren ghelyc mynre vrouwen
myn lief bleefdy ende myn amye
van my bleef u die heerscappye
ic soud my pynen vroech ende spade
hoe ic uwen wille ghedade
in myn lant soud ic u leyden
daer men eren soud ons beiden
alle die grote rycke heren
souden tuwen wille keren
ghy sout hebben meerre jolyt
dan ghy noyt hadt in uwen tyt
medea sprac wel suete mynne
dits daer ic al om beghynne
wy laten staen alle die dinc
totdat sclaept die coninc
in myn camere coemt alleen
mit u en brengt ghesellen engheen
daer suldyt sweren alsoe my
dat ic uwes seker sy
dan wil ic u doen bekant
hoe ghy die ossen ende die serpent
sult dwinghen opten dach van morgen
sonder enighe grote sorghe
jason sprac joffrouwe dat sy
mer dunckt u goet coemt tot my
ic en soud weten hoe opstaen
ende tuwer cameren ingaen
vrient sprac sy dat wort ghedaen
oerlof nam sy ende ghinc wech saen
in die camer ghinc sy weder
thertte spranc haer op ende neder
dat deed myn die der inne lach
seer vernoyt haer dat die dach
alsoe langhe moet ghedueren
haer dunckt ghelenghet alle die uyre
soe langhe vernoyde haer die dinc
dat die sonne onderghinc
seer langhet haer na den nacht
te doen dat sy hevet gheacht
ende doet al was doncker nacht
nochtant en was haer niet gesacht
sy sach ducke om die mane
of sy yet woud opgaen
den nacht waent sy wel verliesen
dat doet se sorghen ende rysen
sy was bleeke dic weder root
die in den saele feeste groot
maeckten daden se dicke jameren
ter doren ghinc sy van der cameren
om te horen of die knapen
noch riepen om enich sclapen
daer bleef sy langhe staen stille
van coude doghede sy onwille
heer got sprac sy wie mach dit wesen
wanner poerter een van desen
hebben sy gheseit in waeren saken
dat sy huden niet en sullen sclapen
wie sach ye dus waken heer
hebben sy te sclapen gheen gheer
verdwaest volc van dollen seden
die middernacht is wel na leden
ten is den daghe niet verre
ic mach my selven wel wesen erre
ic onderwynde my vremder dinghen
mer recht weert dat men my vynghe
dan enen onreynen dief
nu mocht aen my mercken myn lief
grote dolheit ic bin te gha
wat helpt dat ic te langhe hier sta
ja en ben ic des niet in vaere
dat hy hudenmeer niet en coemt hare
tierst dat tot hem coemt myn bade
ic ben een dwaesynne by gade
dat ic hier stae so langhe stonde
my rouwet dat ickes ye begonde
sy laet die doer ende gaet te bedde
mer dies seit my myn wedde
dat sy daer onlaghe sal dueren
sy en mochtet niet besueren
van den bedde spranc sy saen
ende heft een vynster ontdaen
sy wert der mane saen bekynne
mittien vernuwede haer die mynne
sy sprac my heves nu ghedacht
het is na den middernacht
dat vynsteren scloet sy ende ghinc dane
seer gram nae mynen wane
in die camer stont sy stille
sy had een deel haren wille
want hen die heren alle scieden
ende te sclapene bereiden
ter dore ghinc sy bleeke ende vael
sy sach achter den sael
die bedden maken haer ende daer
daerby wert sy saen ghewaer
dat sy schier souden sclapen
hierna ghinc sy weder gapen
achter der cameren luysteren ende spien
ende ghinc doer die lokeren sien
of sy allen waeren gheleghen
sy merckten herde wel waer teghen
jason lach dat was haer lesse
doe ghinc sy soeken troestenisse
aen haer meestersse altemaele
seid sy haer die sake sonder hale
te ghenen bedde hebdyt verstaen
sprac medea suldy gaen
die daerop leghet brenckt my gereet
hemelicke dats nyemant en weet
minne gaet voer sclapen saen
dat wert herde wel ghedaen
die nacht is een deel ghegaen
hy mocht in dorpernie verstaen
en waerdy noch te bedde niet
medea deed dat men haer hiet
sy deed af haer ghewaden
ende ghinc te bedde mit goeden staden
op een bedde dat duer was
ic waen van beteren noyt man en las
die sponden van silver die stapels guldyn
daerinne menich duer robyn
mierauden thopasen ende sophieren
ende menigherhande dieren
die rycke syn altemael
so goeden en quam nye in tessale
die sclaeplaken wit van syden
men en vint so goeden nu ten tyden
die oercussen goet ende fyn
noyt en had beter moghen syn
dat coffertuer was seer goet
daer ene penne inne stoet
van enen dueren lichte alsoe claer
by nacht oft een vuer waer
dat laken daeraf scryven die clercken
was van sarasinsse werke
die maegt is te bedde ghegaen
die scoen was ende wel ghedaen
sy was wel weert dat sy derop lach
want nye man haers ghelyc en sach
die quene gaet al dat sy mach
ten bedde daer jason lach
ende sy nam hem by der hant
so dat nyemant ondervant
jason die stont op ghereet
ryckelicke heft hy hem ghecleet
heymelicke ende wel sachte
sy hen schier in die camer brachte
daert licht was ende herde claer
want ij tortisien bernden daer
die doer scloet vaste die quene
ende leyden ter joffrouwe allene
als hem medea comen siet
luyckt sy haer oghen ende en port niet
hy die int hertte hadde suer
nam in syn hant die coffertuer
mer medea die vernaemt
ende ghebeert of sy haer schaemt
ende seid wie heft u hier ghebracht
ghy hebt ghenoech ghewaect te nacht
ic hoerde daer buten sulck gheruchte
dat ic cume sclapen mochte
joffrouwe ic en soeke ander gheleede
dan u dat merckt wel gherede
ic ben comen in u prysoen
ic haep ghy my geen quaet en sult doen
die oude quen heft se ghelaten
ende ghinc scaven hare strate
jason sprac alre yerst te voren
ic ben u ridder maghet vercoren
ende sal syn so waer ic keer
ende sal blyven ommermeer
ic bid u na dien dat staet
dat ghy manscap van my ontfaet
ende ic niet meer en doe
anders dat ghy my raet daertoe
medea sprac nu hoert jason
ghy hebt ghelaeft dat suldy doen
sonder enighen valschen keer
ghy en moghet my gheloven meer
joffrouwe antwoerde jason
dies wil ic u seker doen
als ghy selven wilt ende beghert
dies west altoes onverveert
een syden hemde deed sy aene
daeaver enen grawen pels ic wane
sy ghinc wech ende bracht een beelde
van jupiter den stouten heelde
die sy hielt aver haren got
jason nu merckt dit ghebot
dits jupiter myn rechte heer
ic en spot u myn noch meer
ghy sult my hier nu seker maken
van my ende van u die saken
ghy sult sweren ende segghen
ende u hant hierop nu legghen
dat ghy trouwe al u leven
houden sult ende niet begheven
ende dat ghy my altoes sult syn
goet ende doen den wille myn
jason swoer al haren wille daer
mer meynnedich bleef hy daernaer
dat scryft ovidius sonder sparen
ende wes die meeste sculde waeren
en mach ic u niet maken condt
ic heb ghenoech te doen ter stont
waerom soud ic u nu langher leyden
sy versamende onder hem beiden
den nacht mit herde groter vrouden
want sy hen onderlinghe trouden
elck deed gherne dat ander woude
die dach quam hem te boude
ende jason sprac tot haer
vrouwe ic werde des daghes ghewaer
ic en mach niet langher syn by u
ic moet te mynen bedde nu
nu peynst so vrouwe om myn bederve
dat ickes u dancke eer ic sterve
vrient laet al u sorghen staen
sprac medea dit is ghedaen
beide syn sy opghestaen
ende in cemenade ghegaen
medea nam een gulden forsier
daeraen ghemaect was menich dier
ende toech daeruytte een figuer
ghemaect by consten ende manier
vrient sprac tot hem die joffrouwe
dit neempt mit u dit is ghetrouwe
also lange als ghy dit aver u draghet
blyft ghy altoes onversaghet
een salve gaf sy hem daernaer
hoe men se noemt en weet voerwaer
hiermede salvet uwe lede
u ist des wel te doen meede
so en dorft dy oec van dien
noch serpent noch vlamme ontsien
ende neemt hier oec dit vingherlyn
syns ghelyc en mach nerghent syn
weet oec wel dat die steen
dat alreduerste dinc is een
so wie dat aen den vingher hadde
hy en dorft ontsien worm noch padde
noch gheen wapen die men vint
noch toverye noch serpent
noch hy en mach in gheenre manieren
in water verdrincken noch in vuere
noch heft die steen ander virtuyt
wildy gaen sonder gheluyt
ende sonder scade ende sonder verdriet
alsoe dat men u niet en siet
neemt den steen in u hant
des ben ic borghe ende pant
dat u nyemant en sal sien
ende als ghy des niet en wilt plien
so laet den steen syn onbedeckt
ten is man noch wyf die daerop mect
ende ghy wert al onghesien
dus en mach u niet misschien
nu hoyt wel myn vingherlyn
ic mynnet voer alle dinc die syn
daerna gaf sy hem enen brief
jason sprac sy suete lief
ist dat ghy den ram ghewint
so en gaet vorder niet en twint
eer ghy uwe sacrificie doet
dus sachty der gade moet
wert dat ghy niet doen en wout
ic waen ghyt duer ontgelden sout
haeren moet suldy dus sachten
daernae suldy u dies wachten
dat ghy sult lesen mitter vaert
driewerf dit gescrifte te oestenwert
vergheet ghy des ghy syt gescent
siet hiertoe een duer ciment
werpt dit al in cortter stont
den ossen in haren mont
ende in haer nesegate schier
dus wort pays van haren vuer
ver voren doetse ende el niet
mer wacht u wel dat ghy se niet en siet
gaet dan henen in cortten tyden
teghen dat groet serpent stryden
het sal grote weer doen
mer en vervaert u niet jason
ten sal niet sonder waen
teghen u moghen ontstaen
die tande sclach uyt mit dynen swerde
saegse op dy gherdyder eerde
want aldus moetet gheschien
daer saltu schier wassen sien
ridderen die syn ghewapent wel
ten orloghe herde snel
werpt op hem mitter eerden
ellic sal den anderen mitten swerde
daer ghy siet te stucken sclaen
als du dit heves ghedaen
so hefstu dyne dinc al volbracht
die du so verre heves ghesocht
den gaden danckt des alleweghe
daer du by heves ghehadt den seghe
dan daerna so staet die ram
die is wel te maten tam
neemt den vacht ende maeckt u dane
ghy en hebt daer langher niet te stane
mer coemt schier ten scepewert
so ghy yerst moghet mitter vaert
ic en weet u wat ghewysen meer
mer ic bid u herde seer
dat ghy die sake aldus doet
nu gaet wech alst u dunckt goet
niet langher en moghen wy hier staen
die son sal saen rysen gaen
jason helde se ende custe
also ducke alst hem luste
oerlof nam hy aen haer saen
ende is op syn bedde ghegaen
nu is hy vroe ende blyde
ende scliep al totter priemtyde
sy was van waken worden moede
syns lyfs was hy sonder hoede
ontwaeckt wert hy ende sach
dat bynae was middach
hy stont op ende maeckten hem ghereet
ende wilde daer hy dwonder weet
syn ghesellen worden vervaert
alst hem so recht ernste wart
certes sach wel dat jason
ghene sake wilde doen
jason sprac noch cleen noch groet
en wil ic scout hebben diere doot
doet ghy mynen wille twaeren
ten vluys en soud niet vaeren
want nyemant en keerden dane
die die wille had te bestaen
die gade hebbent wel bedacht
sy en willen niet dat die vacht
enich man doen syn hant
dat is ons allen wel bekant
hets misdaen wildy daer vaeren
mer ic segdy sonder spaeren
daed icker toe cracht of ghewelt
het worde te laster van mij ghetelt
daertoe dyns selfs raet
by tyden dunckt my wesen quaet
jason is die achterleecht
dat certes die coninck seget
ende wat so hem ymant bat
hy maeckte hem henen uytter stat
hem volgden haer juxen ende baronen
syne ghesellen mit thelamone
totdat sy ten oever waeren
daer jason soud aver vaeren
daer moste blyven al dat heer
ende hy moste aver dat veer
mer ten was niet herde breet
anderhalf myle na dat ic weet
an dander syde lach deylant
nie wyt mer tscoenste dat men vant
daer sal hy vynden dat hy sochte
ende daventuer die hy roecht
opten oever deed hy an
syn halsberch die stoutte man
syn knielinghe deed hy yerst ane
men vynt gheen so grote ic wane
cousen van stale daerop die spaeren
van fynen goude als wyt horen
daerna trac hy syn halsberch an
den besten die noyt man ghewan
na hem was hy ghescapen wael
maelgien goet van fynen stael
op thoeft heft hy den hellem gheset
noyt en was gheen ghemaket bet
van goude een daerom ghebonden
daer der gaden naem in stonden
achter in scouder ic weet wel
ende voren een duer berikel
ic waen hy groet sotheit dochte
die enen beteren wilde ofte sochte
daerna gorden hy een duer swert
dat beste een dat ye ghewart
den hilt had hy van yvore
daerop als ic bescreven hore
enen bokel van fynen goude
ic waen dat hy ander bokel en woude
enen spiet den scarpste die men vant
nam hy mede in syn hant
tyerst dat hy had die wapen ane
wilde jason vaeren van dane
thelamon nestor ende hercules
teseus serus ende caloes
melaghar ende pirothenus
achilles vader peleus
castor ende pollux die by hem stont
custen jason aen synen mont
ende allen die ghesellen mede
hy sceiden mit groter serichede
jason selven ruemden tlant
mit enen boetken altehant
dat was wel te maten cleen
sonder scipman voer hy alleen
hy royde hene mitter vaert
mit beiden handen ten landewert
baven den toerne stont medea
daer hy voer ende sach hem na
sy weende  wat mocht sy doen mee
als sy hem sach in die see
stille sprac sy ende heymelicke
jason ic waen my thertte bricke
cume blyve ic in den synne
want ic u mit trouwen mynne
en weet of ic meer sal ghenesen
mer ten mach niet anders wesen
ic waen my nummer goet ghescie
eer ic u mitten oghen sie
vaer heb icks ende onghedout
dat ghy yet vergheten sout
dat ic u leerden huden by tyde
nummermeer en werd ic blyde
eer ic u heb in mynen arme
ic bid den gade dat hem ontferme
ende sy hem op u niet en erren
ghy sult my al te langhe merren
mer dat suete smaeckt bet
als ment na dat suer et
jason heft hem also ghemoyt
dat hy ten lande quam gheroyt
hy en merret langher niet
syn swert nam hy ende syn spiet
den boet ruemden hy tehant
ghewapent ghinc hy op dat lant
hy sach die serpent ende oec den stier
enen ram mitten vlies diere
het scheen so claer teghen die sonne
ten is niemant die ghemercken konne
uytten nesen ende uytten monden
van den ossen daer sy stonden
ghinc die vlamme also claer
alsof die werlt verbernet waer
jason nam die salve diere
ende bestreck hem selven schiere
die figuer nam hy daernaer
die hem gaf medea
op synen helm heft hy se geleecht
als hem medea heft gheseecht
sacrificien maeckten hy den gaden
als hem medea had ghebaden
die woerd die sy hem beval
las hy driewerf aver al
totten ossen ghinc hy schiere
dor die hette van den vuere
veel na was verbernt syn schilt
altemael daer hy en hielt
dat dinc werp hy in cortter stont
in haer nese ende in haeren mont
doe was dat vuer saen ghedaen
ver voren deedt hyt eer hy se saen
mer hy en sachter altoes niet
also als hem medea hiet
wat sy hem hiet dat deed hy al
dat was hem een groot gheval
doe dese saken was gheint
ghinc hy soecken dat serpent
ende tierst dat hem die serpent versach
wispelet lude al dattet mach
het huylde ende creet na syn manier
ende venyn ghemenckt mit vuer
het bries so die eerde scheen breken
dat lant wert alom ontsteken
ten was nyemant in mynen waen
die voer hem konde ghestaen
waer jason niet so wel behoet
hy laghe schier onder die voet
want dat venyn ende brant
hadden ghedoet altehant
met tghescryfte ende die coniure
ende daertoe mede die figuere
was hem daer hulpich ghenoech
ende dat vingherlyn dat hy droech
hy stacker op ontwe syn spiet
mer hy en moechts ghewonden niet
hy scloech so seer mitten swerde
dat die sclaghe voeren in die eerde
mer so sterck was hem die huyt
dat die sclaghe al spronghen uyt
het stac en dicke oec der neder
dat hy mit pynen op stont weder
seer vernoyt den stoutten man
dat hys ghedoghen niet en can
het werp sulck vuer uyt synen monde
dat hy cume ghedueren conde
dat hem tsweet uytten leden ran
mer doch hyt gheluc ghewan
ende syn swert also verdroech
dat hy hem thoeft afscloech
waert yet veel langher ghebleven
jason had ghelaten tleven
mittien trac hy uyt die tande
hy saeyde se op dat eerde lande
ridderen quamen daeraf tehant
die wapene saghen sy op dat sant
jason werp op hem die eerde
ellic doden den anderen mitten swerde
nu wast altemael gheint
syn arbeit ende syn parlement
des seit men hem groot eer
hy danckten synen gaden seer
mittien ghinc hy totten ram
schier hy hem tvlies afnam
niet langher en wilde hy daer staen
omdat hem mochte te quade vergaen
ten sceep keerde hy sonder sparen
ende wilde weder te lande varen
mitten vacht die hy brochte
hy royden so hy best mochte
medea wast dien yerst sach
daer sy opter tynnen lach
haer hert ontdeed haer wel wyde
bleec wert sy in cortten tyde
dbloet liep haer weder onder doghen
nu mach sy wel blytscap toghen
hercules ende die ander heren
saghen jason wederkeren
blyde waeren sy dat hy quam
mer certes was wel gram
jason quam aen dat lant
uytten boet ghinc hy tehant
ic en can die blytscap niet ghetellen
die doe maeckten al syn ghesellen
want sy en alle hadden weert
ontwapent was hy mitter vaert
alle die lude diet vernamen
quamen ghinder al te samen
te sien dat vlies dat was rycke
nye en sach man dies ghelycke
het seid menich jonghelinc
dat nye man sach so dueren dinc
oeck swoeren sy lude ende stille
hadt niet ghewest der gaden wille
ende en haddens sys niet willen gonnen
nummermeer en waert ghewonnen
hoe mocht yemant so stout wesen
dat hy sulcs dinc mocht ghenesen
jason heves eer groot
dat hyt bestont mit sulcken moet
medea ghinc by synre syden
noyt en was wyf also blyde
die coninck leyden bynnen der stede
daer hy hem groet eer deede
als jason in den sael quam
ende medea dat vernam
custen sy hem ende dreef groot speel
sy hadde gherne dorst sy wel
in haeren witten arm ghenomen
te nacht sprac sy suldy comen
heymelicke als tyt sy
in die camer spreken my
vrouwe sprac hy ic doet gherne
wat ghy wilt my en staets tonberne
een twint niet een scoen bat
was hem ghereet doe hy in dat
ghedwoghen was is hy ghegaen
uyt ende hevet aenghedaen
rycke clederen ghy sult weten
dat sy se gaf die syns vergheten
niet en can wat helpt ghelesen
veel hieraf men ghinc na desen
ethen waerom maeck icket lanc
sy hadden spyse ende dranc
wats sys wouden hoer ic saghen
alle die maent die sy daer laghen
die ij ghelieven hebben tyts ghenoech
te doen al haer ghevoech
sy hadden blytscap ende groot doen
medea ende haer amys jason
ende als jason voer uytter stede
voer die scoen medea mede
die mynne die sy heft ghedraghen
deedse sceiden van haeren maghen
ende varen mit enen vremden man
ic waen dat sy der synt niet aen en wan
wast als ic in boecke bekande
haer quam der synt af grote scande
sy was die hem syn leven gaf
al wast dat hy der synder sceit af
hy hoendese des heb ic rouwe
ende loende her qualic haer trouwe
die gade wrakent op hem seer
dat hy haer deed sulc onneer
ic moet dat laten want ander saken
syn die my onledich maken
tierst dat sy in griecken quamen
ende syn maghe dat vernamen
ontfinghen sy se blydelicke
beide die arme ende die rycke
hem dunckt dat hem wel sy comen
dat hem die vaert ghinc te vromen
so wie dat sach dat duere vlies
hy had groet wonder dies
jason ontfincs groten lof
averal in der heren hof
syn oem deed hem groet eer
ende hy en toenden hem myn noch meer
dat hy hem yet arges gonste
hy was een diet wel decken conste
waer desen nyt voer ende is bleven
en wort u niet van my bescreven
benoot en dichtes niet meer voert
dan hys vant in dares woert
noch jacop en dicht niet daernaer
anders dan hy hout voer waer
synt dats dares en scryft niet
die wil horen nu een liet
van den hoeghsten orloghe dat ye was
als jacop in den walsche las
van stryde van hoghen tornoye
daer menich in was te vernoye
hoe dat ridderscap van griecken
voer troyen maeckten menighen siecken
ende hoe sy braken die stat
als ons dit boecke vertelt dat
wanttet ghedicht sal syn van my
also als icket bescreven sie
die heren clagheden haeren maghen
hoe dat sy voer troyen laghen
ende hoe se die coninck dreyghet te sclaen
tenwaer dat sy voeren daer
ende men en wouts hem niet verdraghen
ende sy in die havene laghen
menich wrancter om syn hande
als sy vertellen dese scande
die hem boet lamedoen
des wert erre menich baroen
dat hy hem verboot dat merren
het deed menighen grieck vererren
die sworen menichwerf te voren
dat sy dat rycke souden storen
des stryts mach hy wel seker wesen
cume sals troyen ghenesen
ende selven blyft hy derom doot
dat hy hem dat lant verboot
hercules die wrede gast
nam op hem den meesten last
tsynen vrienden tsynen maghen
voer hy jamerlicke claghen
ende maeckte alle die griecken erre
op die van troyen al wast verre
by synre beden by synen woerde
also alst wyt bescreven hoerde
geschieden yerst groot verlies
dares maeckt ons seker dies
te parsen voer hy altehant
daer hy castor ende pollux vant
broederen warent ende coninghen beide
sy hadden tlant ende borghe ende schieheit
sy seiden wy sullen twaeren
ons scande wreken vaeren
die ons die felle coninck boot
om ons te letten cleyn ende groot
dat wees hy seker wel te voren
hy en heft noch muer noch toren
wy en sullen se te stucken breken
ende ons scande mit eren wreken
seer verblyde des hercules
den heren beide danckten hy des
hy voer daerna al wast hem pyne
tot eenre stat heit salomyne
al daer so vant hy thelamoen
in griecken en was gheen so coen
noch so gehulpich synen vrient
noch dien so mennich prinsche dient
syn baetscap seid hy heme
thelamon seid en ic mene
ghereet te wrekene onsen lachter
dat men niet en moghe hierachter
onsen kynderen dat verwyten
hy voer of hy ons soude verbyten
doe wy in synen lande laghen
ondanck heb hy van onsen maghen
dies hem hierachter sal tien
hy versekert hem mittien
dat hy al synen wille dade
hercules seits hem groet ghenade
mittien voer hy weder thuys
oeck bat hy dat peleus
te samen dade syne lude
hy sprac ic segghe u west blyde
dat lant is seer rycke sonder hoede
ende vol van groten goede
wy moghent wynnen ende breken
ende mit cleyne pyne ons wreken
peleus sprac hy salder moghen
greven voeren ende hertoghen
so menighen ridder ende sariant
wy sullen vaeren in dat lant
ende een jaer daerin bedraghen
sonder oerlof te vraghen
hercules sprac ghy segt wel
ghy en moghet niet el
segghen noch gheen ander mare
des ic alsoe blyde ware
tenen heer voer hy daernaer
die ouder was dan hondert jaer
synre baetscap en vergat hy niet
ende wie dat hem hulpe behiet
vertelden hy hem altemael
nestor sprac weettyt wael
ic wil die alre yerste syn
te wreken den laster myn
als ghy ghereet syt sent my bade
ic come gheloef ic u by gade
ende brenghe mit my alsulcke gesellen
die die van troyen sullen quellen
ic en hoerde meere syt seker des
ende langhen die my liever es
nu is hercules verblyt
ic waen hy langher niet en bit
hy en sent uyt syn ghebot
dat men die scepe doen int flot
selver bereyder hyder vyftien
met ridderen stout wel hondert ende tien
ende tyerst dat die wynter ghinc uyt
ende boem groyen ende dat cruyt
dat van coude was bedwonghen
eer die vogelkyn songhen
marlen lysteren ende weduwale
lewricken quackelen ende nachtegalen
ende die doerne begonste te bloyen
ende die bemden scoen groyen
ende die daghe waeren claer
ghinghen die sceep daer
die heren die hercules ontboot
quamen alle cleyn ende groot
niet eer en wilde sy dane vaeren
eer sy alle versament waeren
die seylen toghen sy op die maste
ende maeckte hem te seewert vaste
sy en rusten dach noch nacht
eer sy mit al hare macht
totten lande quamen ghevaeren
daer sy om gheporret waeren
sy ginghen vaste henen jaghen
tot sy tlant van troyen saghen
dien dach lieten sy vergaen
doent avont was voren sy saen
totter stat al te samen
daer alle die scepe hevene namen
in den hoep hebben sy se ghedeylt
ende die scepe ghewacht mit ghewelt
ghewapent mit menighen dinghen
op aventuer oft hem misginghe
dat men die scepe houden mochte
ende daer ontvlien wie dats rochte
tierst dat onder was die maen
begonst seer te donckeren aen
die heren ginghen altehant
uytten scepe op dat sant
sy hielden daer een parlement
peleus sprac voer alt convent
hy seid hoert ghy baroen
die vroet syt rycke ende coen
men vint gheen ridderen by tyde
die u ghelycken in dat stryden
ghy hebt verwonnen menich lant
ende menighen stoutte viant
wighe ghewonnen ende menighe stat
des hebdy prys ende eer gehadt
altyt haddyt tbeste gheval
want ghy hebt verwonnen al
noch salt ons tbeste vergaen
so vele hebben wy al nu ghedaen
dat wy syn comen in dit lant
dat is allen mannen onbekant
nu doe wy alle na dat staet
ende nemen al sulcken raet
daer wy by van onsen saken
eerlic eynde moghen maken
ende wy hem tlant wynnen of
dus blyft ons deere ende tlof
drie saken wil ic u vertrecken
daer wy te recht op moghen micken
deen is dat wy wreken die scande
die sy daden onsen lande
doen sy ons volck henenjaegde
ende mit quade woerden versaegde
dander is dat wy niet en sparen
onse vyande die ons vervaren
daeraen sullen wy prys verwerven
want als sy ons sien tlant verderven
sullen sy ons syn herde swaer
mer dies ben ic sonder vaer
ghy en sult se so nauwe bedriven
dat sy die edelste sullen bliven
dat derde doen ic u bekennen
ist dat wy troyen verwynnen
beid silver ende gout roet
is daer ende scat soe groet
ende ander rycheit menighertiere
dat wy wynnen sullen schiere
ende mit ons voeren mit eren
als wy te lande wederkeren
wy makent tlant al rycke ginder
beide ons wyve ende ons kinder
al griecken sals te rycker wesen
meer dan m jaer nae desen
nu merckt het sal daghen saen
wy en moghen hier niet langher staen
die dach en sal niet langher sparen
laet ons besetten onse scaren
wapenen wy ons twaren
also alst ons best tempt te waren
een dinc dat ons te doen staet
diet beter weet hy geft den raet
hercules die gaf antwoerde
dit syn ghetrouwelicke woerde
die ons die coninck doet verstaen
wapenen wy ons hets wel ghedaen
deen deel van ons blive ter poert
dander blyft op sceepsboert
ic ende die coninck thelamon
sullen gaen voer die baroen
ghy ander heren volghet ons saen
so moegdy ons in staden staen
ellickerlyc mit synre scaren
eer die dagheraet wort clare
sullen wy die muere herde na trecken
ende ons in cenre stede decken
die gheen die hier te scepe sien
sullen hem deylen in drien
deen scaer sal leyden castor
ende dander die oude nestor
die derde sy in pollux hant
voer die scepe op dat sant
sullen sy ontbeiden tot sy comen
ic heb herde wel vernomen
tierst dat se die coninck hier weet
hy ende al dat hem besteet
sullen ons herde seer ontmoeten
hier sal men se met swerde grueten
sy sullen u sueken so uyttermaten
die stat wort onbehoet ghelaten
dus sal der veel te tyde
comen ten bitterlicken stryde
nyemant van al den vroeden
en sal die stallen willen hoeden
al hier suldy op desen lande
ontmoeten uwe vyande
wy sullen daerby syn ontslopen
ende alst volc al uyt is ghelopen
sullen wy springhen al uytter laghe
dus sullen die van der stat versaghe
wy en vynden nyemant diet ons verbieden
want daer en vynden wy gheen lude
als wy bericht hebben die poert
mit onsen luden weder ende voert
sullen wy hem van achter volghen
dus wort daer menich man verbolgen
sullen sy dan al syn verloren
als men se sclaet achter ende voren
alle dusdanewys sullen wy der buten
alle die van der stat scluyten
willen sy dan ter stat weder tyden
sy moeten doer ons heer lyden
sy en quamen noyt in geenre straten
daer sy so veel moste laten
doen wy se daer alle onneer
dit sweer ic voer u allen hier
so wie dat kan hy rade ons bat
in mynen syn so dunckt my dat
dat dit dat beste sy ter noot
daer en was cleyn noch groot
ten dochte hem die beste raet
oec hoe die dinc daerna vergaet
in haeren wapene liepen sy
als sy den dach saghen by
scaerden sy theer opten sande
elck nam by hem die hy best kande
mit scarpen swerden mit sconen scilde
wapenden sy hem als sy wilde
sy sceiden hem sy en lietens niet
also als hem hercules behiet
selve voer die prince voren
mit ij dusent ridderen vercoren
ende chatus soen thelamon
die stout was die coen baroen
volgden mit ij dusent naer
wel ghewapent weet voerwaer
peleus bet achter reet
mit veel ridders stout ende wreet
wel iiij dusent teghen die stat
voerde hy der in den pat
die iij syn begayt ter cuere
banieren ende coffertuere
hadden sy van menigher ghedaen
eer hem gaf die dach te verstaen
bedecten sy hem alle ter cuere
in die bougharde buten der muere
want teghen den somer alst groyt
waeren sy gheblaet ende ghebloyt
dus decte se die groene haghe
dat se die lude niet en saghen
niemant en wert hare gheware
die dagheraet scoen ende clare
quam schier na hare wyse
die sonne begonst te rysen
ende die lude al te samen
saghen die griecken ende quamen
weder in die stat mit vresen
want sy waende al van desen
dat sy alle te harnass waeren
dat doet se alle droeven ende misbaeren
die lantlude waeren versaghet
sy vloen of sy waeren ghejaghet
beide in bossche of in wrande
om die vrese van haren vyande
in troyen quam saen die maere
daer bevede menich man van vare
lamedon was herde gram
als hy die niemeer vernam
dat die van griecken waeren comen
te synen scade ende te synre onvromen
hy wapenden hem mitter vaert
ende reet ten viande wart
nu wort daer menich sclach gesclegen
speren te braken des ridders plegen
mit al den luden die hy brochte
ende hy ghewynnen mochte
reet hy daer dat heer lach
ende talre yerst dat hy se sach
stac hy die hem was beneven
der en was so coen hy en deed hem beven
menich ridder wert daer verdorven
deus hoe veel lude daer storven
halsberghe mosten daer breken
stercke scilde waeren doersteken
menich speer vloech daer in stucken
men en mach den scaed niet gemicken
tierst dat sy ten swerde quamen
grote sclaghe gaven sy ende namen
ic waen mit sulcken nyde te samen
noyt te voren ridderen en quamen
nestor die oude heft se ontmoet
alreyerst ende fellicke ghegroet
den prys had hy al int beghyn
dat was den synen groet ghewyn
langhen tyt hielt hy dat velt
eer sy quamen mit ghewelt
pollux ende syn broeder castor
des had wel te doen nestor
dat sy hem te hulpe quamen
castor ende syn volc te samen
quamen ghetaghen mit ghevecht
ghetaeghens sweert ende speren gerecht
daer ghinc men ketsen ende jaghen
die helm cloncken van den sclaghe
soe wel dadent die van binnen
men en kant vertellen noch bekennen
veel griecken daden sy der cumen
ende menighen den sadel rumen
haer volc vernamen sy alle wael
comen in die diepen sael
wel ghewapent mit bloten swerde
beid met orssen ende mit perde
daer wert gherumt menich ghereyde
sy dreven se achter op die heyde
en had pollux mit synre scharen
een wyle ghemert van dare
het waer den griecken comen wers
mer die anderen quamen al vers
ende lietent op die van bynnen lopen
daer most menich man becopen
vreselicke ende herde swaer
was die grote wych aldaer
groet was tghecry ende tghehu
die alre besten wyken nu
men dienden hem van groten sclaghe
van achter die hem lieten jaghen
die plaetse ruemden sy by bedwanghe
mer dat en gheduerde niet langhe
mer nochtant die troyene
haddent een langhe stucke te ghesiene
meer dan hondert hebben sy verloren
stoutte ridderen ende uytvercoren
die coninck lamedoen
sach dit ende syn soen vulcoen
ende die daet van den griecken
die daer maeckten menighen siecken
sy saghen dat sy van der scaren
ridderen noch baroen en sparen
merckt wat deed die coninck echt
hy verscaerde syn heer recht
ende deylden syn heer in tween
om dattet te meerre scheen
nu wort daer menich wreet
eer die wych huden vergheet
die coninck nestor die was groot
die stouste onder die ghenoot
op een ors was hy gheseten
dat beste een waer wy af weten
een bont ors goet van spaghien
ten is gheen so goet in almanien
het spranc grote spronghe ende verre
dat deedt daerom want het was erre
te scaden die van der stat
lamedon riep ende bat
ende troesten seer sy heer
selve deed hy grote weer
noyt en was gheboren man
die beter wapen had an
hy was sterck ende daertoe groot
van enen purpur duer ende roet
was syn cleet ende coffertuere
ende ghewapent ghemaet al duere
hy was die beste van der scaren
nestor quam op hem ghevaren
ende heft lamedon versien
ende reet weder op hem mittien
allet dat syn ors ghelopen mochte
ellic stac den anderen dat men sien mochte
dat die scilde in stucken braken
weet dat wel in waeren saken
nestor waer doot in dat ontmoet
dan syn halsberghe was so goet
lamedons syn speer voer ontwe
ende nestor al was hem wee
stac hem weder doer den schilt
dien hy teghen den steke hilt
ende wonden hem altehant
in den arm ende in die hant
daertoe stac hy hem van den orsse
dat hy viel neder in die porsse
mer dat hem vulcoen was beneven
die coninck waer daer selver bleven
niet herde langhe lach hy neder
op syn ors so sat hy weder
nestor heft hy ghesocht
dien leend hy des hy der heft brocht
dat waeren sclaghe groet ende swaer
elck scloech den anderen dat is waer
alsof elck den anderen waer fel
beiden daden sy herde wel
men en weet niet in welker wys
wie men gheven mach den prys
een van troyen die cedar hiet
die noch en was ghebaert niet
dat jaer en was noch niet volgaen
van dat hy ridder was ghedaen
erre was hy ende gram
als hy sach ende vernam
dat syn heer lach op deerde
op nestor reet hy mitten perde
op syn borst heft hy en ghesteken
dat syn speer moste breken
tyser waer hem inghegaen
en had die halsberch ghedaen
mer wat hy hem deed vallen
ter eerden neder voer hen allen
daer dienden hy hem van groten sclaghe
daert veel hogher lude saghen
lamedon was dier yerst toe quam
want hy was van toerne gram
syn scarpe swert heft hy verdraghen
ende heft hem doer den helm gesclagen
soe vreselic dat hyt verdroech
dat hy en ter eerden nederscloech
ende hem daertoe dat rode bloet
onder syn voete scoet
hy had hem daer gewroken wel
mer die griecken waeren hem daer te fel
sy hebben hem also verladen
dat sy hem van hem sceiden daden
mer eer sy sceyden des gheloeft
liet daer menich te pande thoeft
die van troyen hadden die eer
scade daden sy den griecken seer
sy scloeghen hem af ses min dertich
stoutte ridderen ende gherechtich
castor heft cedar ghesien
die nestor velde op die knyen
hy sach hem menighen steke doen
ende saden menighen gryffoen
onder alle die van der stede
en sach hy niemant diet bat dede
op een ors van spaghien snel
dat castor ghewapent wel
hy quam of hy had vermeert
op die van troyen seer verert
een troyen dien had hy leet
was daer die teghen hem reet
ic waen hy hiet saghura dan
men vant ghene scoenre man
van lyve noch van ghelate
rycke was hy uyttermaten
hy ende cedar waeren ghemaghe
nu naeckt van hem grote claghe
castor ende hy joesteerden
op tvelt daer hy hem verweerde
deen ghinc op den anderen jaghen
wat die orsse conde ghedraghen
dat scheen aen haer scade wael
sy waeren ghestoert altemael
seghura hy brac syn swert ende speer
daer en was gheen langher weer
ic waen ten wert nye te braken
castor hadde meer ghesproken
castor quetsten hem uyttermaten
daer en halp halsbairch noch plate
hy en stacken hem al van der syden
doer den halsberch in cortten tyden
den rouwe had hy herde groot
hy woud hem wreken of bliven doot
ende gheraeckten aver syde
dat yser maeckten hem een gat wyde
int aenschyn dat weet ic wael
dat hy van den ors nederviel
by den tome nam hyt echt
ende gaf enen synen sciltknecht
dat hy ghewonnen had mit crachten
castor was te moede onsachte
want hy te voet daer nu steet
der men hem heft uyttermaten leet
castor was wel nae ghevaen
men sach hem te voet vechten staen
pollux quam hem te hulpe varen
diet hem waende hebben verlaren
eer sal hy hem laten ontlyven
eer hy en langher daer laet blyven
van moede verhaest hy synen loep
ende ghinc houwen in den hoep
hen volgden neven synre syden
hondert griecken in den stryde
daer wert dat orloghe stuere
dat ontset wert menighe te suere
van coninck castor merckt na my
hoe goeden ridder dat hy sy
aldaer hy stont in groter noot
scloech hy menighen doot
op die eerde menich lach
doot gesclaghen op dien dach
castor is hem doch ontreden
seer ghewont in seven stede
mit crachten hebben sy hem mitten orsse
doch ghebracht al uytter porsse
pollux scade hem alsoe
des conincks soen van carago
scloech hy doot nochtant die gone
was lamedons suster soen
scoen was hy ende wel gheraeckt
jonc van jaeren ende wel ghemaeckt
eliachim was hy ghenant
men claegden seer in dat lant
als hem die troyen doot saghen
moegdy weten dat sy hem claghen
sy maeckte herde groot misbaer
menich man die toech syn haer
die coninc vant synen neve doot
hy swoer voer alle die ghenoot
hy en saghe troyen nummermeer
hy en soude wreken eer
synen soen riep hy vulcoen
daertoe menich baroen
hy seid sclaet onse vyande
ende suvert al onse lande
dese glottoen willen ons versclaen
laet se ons verweren saen
hier ligghen doot u maghe u kinder
ende myn neve legt ginder
nu laet sien wie wil dit wreken
mitten woerde liet hyt spreken
hy hiet blasen enen horen
die men verre mochte hoeren
die rochen dochten hem wederluden
men ghinc die bloede achter crude
sy reden haren vyande an
daer vonden sy menighen fellen man
lamedon reet selven voren
mit x dusent ridders vercoren
sy lieten haer speeren synken
daer sy den griecken mede scinken
grote wonde ende diep
ic waen daer menich lude riep
daer mocht men stryt sien vreselic
noyt man en sach dies ghelyc
die griecken en mochtent niet ghedraghen
van den velde lieten sy hem jaghen
al totter see waeren sy ghedreghen
dat costen menich man syn leven
vercoevert waeren sy ten keer
doe quam een bade gelopen seer
totten coninck mit groter pyne
dares hiet hy van sabolyne
hy was maegh des conincks wyf
ghewont was hy doer sy lyf
wat doetstu hier sprac die garsoen
twi en keerstu die gryffoen
du biist verraden ende doet
u sal geschien nu scande groot
siet wat hier nu volcs volght ane
meer dan vij dusent ic wane
op ons hebben sy ghewonnen troyen
wy en comen daer niet meer tonser vromen
sy hebben gheset daer opter vesten
meer dan dusent van haren besten
mit verradenisse hebben sy se gewonnen
dat wy se nummer ghewynnen en connen
nu vaert henen mitter vaert
ende treckt te haren ludewart
hets beter dat men op hem ryt
dan men derre stat ontbyt
groet vaer ghinc aen lamedoen
doe hy hoerde dat die griffoen
ghewonnen had syne stat
wat wonder wast al ran hem dat
van rouwen ende van groten seer
en wost wat doen die edel heer
sceid hy van daer dats syn verlies
een basuen dat hy blies
syn heer liet hy mit hem ryden
nu en mach hy niet wech sonder stryden
want die griecken na hem vaeren
die altoes niet en sparen
sy worden hem te na gebuer
dat wert den troyen te suer
die coninck vert op die ander scare
die thertte moede is ende sware
wast hem lief ofte leet
die tranen ontliepen hem ghereet
hy sach die scade die men hem doet
hets wonder dat hy niet en verwoet
hy sachter coninck om hem saen
comen die hem wilde sclaen
dus scadelicke ende dus ontsien
haddent ginder die troyen
nestor castor ende pollux
daden hem veel onghelux
als hercules ende syn heere
die wel waren in die were
comen saghen lamedon
lieten sy sincken die panioen
ende leerden hem van haeren spele
in cortter wylen doden sy der vele
deen waeren versche dander moede
berinckt hadden sy se sonder hoede
van voeren bestonden sy se ende van achter
sy daden hem scade ende laster
daer was dat helpgheroep stranc
ende van swerden groet gheclanc
op een ors sat hercules
nummermeer syt seker des
en wort syns ghelycke vonden
men en mocht u nummermeer oerconden
hoe dat ors ghewonnen was
mer ghy sout cume gheloven das
paghasus dat goede pert
daer parisius by verloest wert
als hy scloech medus ter doot
want aen een beeste groot
dat men heit een olyfant
ic waen noyt man en sulcken vant
seer vererret mit synen perde
reet hercules mit synen swerde
ende doerbrickt die parse groet
al dat hy vint sclaet hy doet
sclaghe scloech hy alst wel scheen
enen ridder deylden hy in tween
so veel blefter by hem doot
dat danderen weken doer den noot
so vererret die deghe coene
dat hy ontmoette lamedoen
hy en deets hem geen verdrach
mer hy gaf hem enen sclach
dat hem thoeft voer van den craghe
die vrienden saghent ende maghe
vulcoen sach synen vader doot
enen sclach gaf hy soe groot
hercules mitten swerde
dat hy nederviel op derde
had hem syn volc wel byghestaen
die coninck waer ghewraken saen
mer hercules die is becomen
mit beiden handen heft hy ghenomen
syn swert hy en deeder toe noch mee
man ende pert scloech hy ontwe
daer bleef doot die jonghelinc
by synen vader den coninc
alst volc versclaghen sach vulcoen
by synen vader lamedoen
namen sy die vlocht mit groter vaert
ghemenelic te troyenwaert
daer quamen hem die griecken teghen
die der veel hebben verscleghen
wat soud hierat meer ghewach
verwonnen wast al op dien dach
dus wert dat volck al ghescint
cume bleef der ander twint
die coninc is ende syn kynt
ende die battaelghe is gheent
sy ghingen in die stede goet
daer en was nyemant diet wederstoet
menich kynt ende menighe vrouwe
dreven herde groten rouwe
in manieren syn sy ghevloen
anders en willen sy wat doen
processee ende menighe maghet
die seer wenet ende claghet
liepen ghinder achter straten
seer versaghet uyttermaten
op die arm droghen sy die kynder
hantghesclach misbaer was ghinder
nie man en sach sulck seer
men en mocht vertellen nummermeer
alle hebben sy haer huse begheven
daer die rycheit in is bleven
die griecken laghen daer een maent
veel meer goets dan ymant waent
namen sy van den dueren ghewaden
silver ende gout sy en costen bestaden
vingherlyn ende duere steen
gulde vaten groet ende cleen
menich ors ende menich pert
menich bliaut duer ende weert
den toern hebben sy ghevelt
die mueren braken sy mit ghewelt
gheheel en bleefter gheen sael
die toernen braken sy altemael
ende wat so daerinne was ghemaeckt
scone vrouwen ende wel gheraeckt
daden sy cracht ende scande
die scoenste vuerden sy te lande
des conincks dochter ysiona
scoenre en wert gheen daerna
noch haefscher noch bat gheraeckt
die heft thelamon aen hem ghescaeckt
hercules gaf hem die macht
omdat van hem was ghesacht
dat hy was dyerste man
die in die stat voer doe men se wan
tronians seit dat hy se hielt katyve
ende hy se niet en nam te wyve
mer ons doen andere boecke verstaen
dat hy haer spien croen saen
ende hy se voer syne vrouwe hielt
doen syt al hadden ghevelt
sceepten sy mit groter joyen
ende ruemden dat lant van troyen
so langhe seilden sy te samen
dat sy int lant van griecken quamen
joye was daer van hare maghen
ellic van den anderen doe sy se saghen
sy danckten haeren got al
van den ghelucke ende van den gheval
mit herde groter offerande
men spracter af in vele lande
grote gyften gaven sy ghinder
warent vriende warent kinder
sy hadden van der rycker scat
van cleynode veel te bat
daerna waeren sy langhe tyt
in groter weelde in groter jolyt
van haren rove sekerlic
wert al tlant van griecken ryc
nu naket hier een werck bet voert
nummermeer wert sulcke ghehoert
al die waerheit heb ic gheseit
hoe die troyen die cyteit
die onghetelde scade nam
ende waeraf dat yerst quam
om een cleen dinc quamt algader
mer het wert so lanc so quader
nie en quam van clyender daet
na mynen waen so groten quaet
want daer bleven om doot
die beste ridders die got gheboot
van cleenre dinc dats u condt
quam dorloghe dat langhe stont
vreselic ghenoech was dat beghyn
deynde en was niet tonsien myn
nu is die dinc begonnen al
ic en weet wiet wreken sal
mer dat byspeel seghet wel
dat waer is ende niet el
sulc waent wreken syn scande
ende sclaet hem selven uytten lande
die die saken willen weten
die waerheit waer quaet vergheten
nu hoert wat wij hier ontbinden
als wijt in den boecken vinden
hoe die dinc wies ommer an
wieder verloes ende wieder wan
wieder bleef ende wie se verscloech
wie hem wranc ende wie se verdroech
wie rycke was ende wie wys
wie laster had ende wie prys
wie dat beste conde gheraden
wie oeck coenste was van daden
dat ic vinde in den jeesten
sal ic segghen can icket gheleesten
ellic mach maken my een ghestille
hier mach hy horen synen wille
hoe dat troyen wert verraden
ende wat hem die griecken daden
lamedon had enen soen
die was ryck vroem ende scoen
ende was gheheiten pryan
veel kynder had die man
hy was orloghen uytten lande
te eenre stat daer hem die vader sande
ander buecke die ic las
segghen dat hy coninc van frighen was
een borch had hy beseten
ende doe men hem deed weten
dat lant van troyen ende die poert
was gheroeft ende al te scoert
ende vader suster ende broeder
waeren versclaghen ende syn moeder
sonder een die vroetste die men cande
die was ghevuert in vremde lande
was hy droever ende meer vervaert
dan noyt enich man ghewaert
hy weenden menighen heiten traen
daer syn baroen by hem staen
beclaghede hy syns vaders doghet
als gy hier nu horen moghet
lamedon vader heer
myn hert hebdy verdroeft seer
die u doot scloech ende verriet
sonder rouwe en sterve ickes niet
noyt en ghesciede sulck averdade
myn is die scande ende die scade
wat sal my nu meer conincscap
o wy van troyen ridderscap
dat ghy dus schier doot syt bleven
mit recht soud ic laten tleven
hets recht dat hy al heft ontdaen
die sulcke scade heft ontfaen
o wy ghy goede lude van troyen
ic scheit van u mit groter joyen
nu sy dy al jamerlic ontdaen
doot ghesclaghen ende ghevaen
edel vrouwe scone maghede
ic hoerde mer die my wanhaghede
dan u man ende u amys wee
versclaghen syn mit onpryse
u vriende die wel conde leven
u maghe ende u neven
die griecken hebben se vermoert
ende dat scoen lant te stoert
alt coninckrycke is ontdaen
myn suster is oeck ghevaen
te haeren laster te hare scande
hebben sy se ghevuert in vremden lande
ay of ic doch storve van seer
ic en cant ghedoghen nummermeer
hoe mach my thertte syn ghesacht
of ic had al sulcke macht
dat ic doch mochte wreken
so mocht ic mynen wille spreken
of got wille eer ic storve
ic haep dat ic soe verworve
dat sys alle noch rouwe dryven
want dit en mach aldus niet blyven
syn heer ontboot hem seer verbolghen
ende seiden dat sy hem allen volghen
mit synen lude mitter vaert
voer priamus te landewart
syn wyf voer mit hem int lant
ecuba was sy ghenant
sy was scoen van hoghen ghesclachte
by hem had sy kynder achte
vyf joncheren joffrouwen drie
scoenre en sach man nie
hector hiet die ouste soen
noyt was beter dan die ghen
syn doghet wildyt weten
en wort nummermeer vergheten
dander was geheiten parys
die ducke had eer ende prys
die derde heit deiphobus
ende die vierde helenus
een waersegher was hy goet
ende van prophecien goet
troylus die vyfte hiet
van scoenhede en brac hem niet
van ridderscappe was hy oec goet
als men hiernae horen moet
des was hy bekent wyde
den prys had hy van menighen stryde
die ouste dochter na dat ic can
hiet creusa die had enen man
die was een scoen joghet
sy mynde eer ende doghet
een prophetisse was die andere
ende die was ghenant cassandre
die jonxte hiet polixina
mer in troyen verre noch na
en vant men gheen so scoen joffrouwe
dat seg ic u van mynre trouwen
tien tyde so en had die heer
by ecuben kynder niet meer
mer xxx kynder had nochtan
seit dat boeck die coninck pryan
buten syn ghetrueden wyve
die ridderen waeren stout van lyve
mit alden volc dat hy brochte
quam hy te troyen so hy yerst mochte
die stat vant hy al te scoert
ende die lude al vermoert
alle die mueren waeren ghevelt
gheroeft te braken mit ghewelt
hy en vantter niet een huys gheheel
noch van menighen monster een deel
sy weenden yerst der daghe drie
dat sy der bynnen en aten nie
om die sielen van haeren maghen
die sy daer versclaghen saghen
daer offerden sy voer offerande
den gade van haren lande
niet langhe daerna en ghescieden
dat prian raet nam an synen luden
weder te maken die stat
veel meerre ende bat
stercker ende bet verwaert
dat sy van niemant en syn vervaert
syt van vremden syt van ghebuer
die hem willen syn te stuer
ende sy die griecken niet en ontsien
daerna wilt hy om wrake spien
te wrekene al syn verdriet
ic waen hy langher en spaert niet
mit synnen sy sochten
talre yerst dat sy mochte
toghen sy te samen veel steen
ende maeckte haer stat ghemeen
clercken vinden dat in boecken
een deel moghen sys sien dies roecken
dat noyt en was stat in eertrycke
van scoenhede haers ghelycke
van groeten noch van sconen seden
van volheden noch van ryckheden
die straten waeren ghepaveert
verwulft daerbaven dat water keert
te braken was sy in vremder wyse
mer hondert vout maeckten sy se
prian leider an syn ghedochte
hoe men se best maken mochte
mit stercker mueren deed hy se vesten
mit sconen marberen van den besten
die mueren en hadden gheen ghenoten
sy waeren hoghe een baechscote
daer stonden scoen toerne al om
wel xxx dusent teenre som
dese waeren marbryn fyn ende goet
gheverwet ghelu blaeu ende roet
herde effene ghehouwen mede
was die muer van der stede
daer waren bynnen veel borghe
ghevest teghen al der lude sorghen
op hoghen rochen wel gheset
ghemuert ende begraven bet
die waeren herde duer van haven
daer woenden in coninghen ende graven
wel dusent waster die mynste en ontsagen
van vranckryc al sconincks maghe
al dat volck ghemenlicke
van allen ghenen coninckrycke
dat quam wonen in die stat
des was sy te prysen bat
drie dachvaert veel meer dan myn
was sy groet in haer beghyn
mer noyt en was so menighen sael
in een stat dat weet ic wael
menich pallaes wit als een snee
scoenre en siedy nummermeer
daer en was self niet een bordeel
daer steen aen was ofte quareel
anders dan van marbersteen
niemant en maeckte syn voet onreen
want verwulft waren die straten
mit glase claer uyttermaten
ende was al ghevapeert
baven mit goude gheboerdeert
ilion was an die syde gheset
noyt en wert huys ghemaeckt bet
te synen behoef maeckten pryan
voerwaer mach wel seggen ellic man
dat noyt man en was ghebaren
die beter maeckten synt ofte voren
int hoeghste van troyen stoet
diet maeckten was meister goet
op een roche van cantten vier
wast gheset in dier manier
als by compas ghemaeckt ront
so cleen en wast oec niet daert stont
ende vyf hondert vadem wyt
des wil ic dat ghy seker syt
die baven was op ilioen
sach troyen ende al dat regioen
het scheen so hoghe diet merckende was
dat hem die waerheit docht das
dattet ghinc baven die swercken
noyt en maeckte myns sulcken wercke
daer men myn aen scaden mochte
al wert dat alle die werlt sochte
van marbar wit saporyn
ghelu blaeu roet ende purpuryn
waeren ghemaeckt van haren manieren
die quarelen van der masieren
ghescakeert wast na mynen waen
van herde menigher ghedaen
daerin ghewracht veel jeesten
rancken bloemen ende beesten
daer en was baghe groot noch smal
anders dan van marberen al
die vinsteren waeren altemael
mit goude beset ende mit cristael
daer en was pylaerne noch capiteel
sy en hadden hystorien een deel
van dueren werck wel ghemaeckt
ende wel ghehouwen ende wel gheraeckt
dat pavement was herde rycke
ende die voet des ghelycke
x woninghe groot ende wyde
wel ghemaeckt uyt allen stryde
want men deen baven den anderen
daer wast lustelicke in wandelen
die stryt die willeneer gheviel
was daerin ghehouwen wel
menich gulden beelt duere
stont daer ghewracht in die masiere
ende als ylion was ghemaeckt
wast edel ende wel gheraeckt
het stond in die verweende stat
ende dreygden al dat by hem sat
dats recht want die hem scaden woude
en weet hoe hys beghynnen soude
alt coninckrycke tlant omtrente
van henen tot in oriente
en scaden hem niet al laghen sy der om
hets al te sterck dat is die som
pryan maeckte meed een huys
van marberen ende wit van ebenus
ryckelic was die massier
ende dat decsel noch so duer
in die want stont menicheen
van groten prysen duer steen
het was wel ghevysiert
ende ryckelicke ghepaveert
in die werlt en was niet ghesien
pavement ghelycken dien
hoe ment wracht my wondert das
daer wonder op ghescreven was
ghemaeckt was daer oec wildyt weten
waer die coninck soud ethen
daerby oec die messnide
eten souden ende hoghe lude
die den coninck plaghen te sien
van der syden by engien
ghemaeckt een ryckelic outaer
noyt en was gheen so duer dats waer
also als ons bescryft dares
was hy ghemaeckt van vremde ware
dit boeck en machter niet af segghen
tgoet dat men daeraen deed legghen
een ghebeelde als men ons telt
van enen got daer hy hem aen helt
hiet jupiter  dat deed maken
priamus van duere saken
van goude uyttermaten fyn
dat alrebest dat mocht syn
daeraen was sekerheide
ende al haer ghelove mede
dat sy bevreet souden syn te bet
ende al haer vyande ontsiet
ende altoes wesen sonder verdriet
mer daventuer en wils so niet
werder hebben scoen kemenaden
pryeel vinsteren die wyde ontdaen
waren daerinne menich fonteyne
daerby liep een ryvier cleyne
als ghemaeckt waeren die mueren
al om die goede stat ter cuere
haers ghelycke na dat men vint
en waer eer nye noch synt
poertten en waeren daer mer sesse
als dares scryft in synre lesse
die een poert die daer was
hiet men altenoridas
ende die ander seghet dares
was gheheiten dardanites
die derde hiet oec ylia
ende die vierde hiet ceca
tyberie was die vyfte ghenant
dat scryft dares daer icket vant
die seste was ghenant troyane
ic segghe u waer na dat ic wane
sterck waeren sy dat moegdy horen
op ellike stont een stercken toren
ten is gheen so goet bewyst der avele
daer hoerde toe coninckstavele
die mynts volc had in syn hoede
hy had dusent ridderen goede
ende die mynts had ghewelts
had xx dusent merck gelts
wat helpt dat ic dus veel verlegghe
het is sotheit dat ic segghe
ic en can ghedichten niet geheel
van troyen dat tiende deel
van wonder dat men deed wercken
van mueren van huysen ende van kercken
het waer te horen moyenisse
ende my te vertellen groet swaernisse
dusdane in al eertrycke
en was nie stat haers ghelycke
als ylion volmaeckt was
ende troyen al syt seker das
doe waeren sy vroe ende danckten seer
jupiter haren heer
sy vysierden ende maeckten speel
menigherhande ende veel
daer hem die lude meed verfroyen
ende was ghevysiert binnen troyen
scaec wortafel ende terlinghe
vant men daer yerst ende veel dinghe
daer men meed cort den tyt
aver alle die werlt wyt
tierst dat priamus heft vernomen
dat twerck te hoefde is come
ende wel ghevest die mercket dat
hoe wael ghemaket was alle die stat
ten was gheen wonder verlangde hem dies
een deen te wrekene syn verlies
hy en can vergheten niet der scade
die hem die vyande daden
aen synen broeder aen synen vader
die sy hem scloeghen beid gader
hy ontboot een parlement
die beste quamen alomtrent
daer waeren alle syn kynder
sonder een die en was niet ghinder
hector had hy wech ghesant
veer en wech in een vremd lant
te sprekene hoghe baroen
ende hoghe baetscap te doen
mitten anderen te samen
die vroetste die ghinder quamen
hielt die coninck prian raet
hoert hoe hy te spreken bestaet
ghy heren sprac hy hoert na my
ghy die my syt van hertte vry
wel weetty die grote scande
ende die laster van mynen lande
die die griecken hier mit crachten
ghedaen hebben onse ghesclachte
mynen vader scloghen sy die smertte
ten coemt nummermeer uyt myn hertte
nochtan doen sy meer onneren
mach ic den laster niet ghekeren
van mynre suster  dats my te swaer
die een wassael heft mit hem daer
hy en wilter oec niet trouwen
dat mach my te recht rouwen
ghy heren oec ontfermt u des
dat sconincks dochter eyghen es
sy hebben ons laster groot ghedaen
wat helpt het is so vergaen
ons en mach eer goet ghescien
eer got ons laet dat ghesien
dat wy scade moghen den lude
die ons dat verlies berieden
wy hebben een grote poert
groot is die macht die ons toehoert
hets meer dan tyt dat wy orloghen
ic en souts niet ghesterven moghen
hoe ic myne suster ghewynne
is hier ymant so vroet van synne
die weten mach wie men se my gave
ic en liet se daerom gheen have
wil ickt ontbiden thelamoen
ende of hyt my ontseit te doen
by u allen ende mynen kynderen
sal icks u doen onderwinden
raet daertoe waert best doghe
dat men houd vreed of orloghe
syn kynder ende dat hem bestaet
seiden dit is die beste raet
men en mocht ghenen beteren vinden
priamus deede seynden
om enen synen hoghen baroen
die vroet was aen sulck te doen
athenor leest men dat hy hiet
der en was so vroet in troyen niet
hy const pleit ende menich dinc
dus sprac aen hem die coninck
ghy moet sprac hy in griecken vaeren
om mynre suster om mynre caren
wie mocht ic daer seynden nu
her athenor sonder u
en mach niemant bet seynden
peynst hoe ghyt moegt voleynden
segt den heren die hier waeren
dat sy se mit u laten vaeren
ic en claghe daerna nummermeer
van mynen jamerlicken seer
hoe sy my afscloeghen vader ende moeder
al myn ghesclachte ende myn broeder
gheven sy my esioen en bidt niet meer
voer mynen laster van mynen seer
nu peynst hoe ghyt best sult beghynnen
dat ghy myn suster mocht wynnen
ist dat men se u wil gheven
ic waen myn rouwe al is bleven
athenor sprac heer nu siet
ghebiedyt ten blyft niet
ic en wil u baetscap doen twaeren
dertoe sal ic onlanghe sparen
dus nam eynde dat parlement
ende eer men den dach bekent
was hem een goet scip ghereet
athenor saen daerin gheet
hy seilden henen sonder merren
mit goede wynde by der sterre
hy seilden henen alle die weke
sonder storm ghemakelicke
te manassen quam hy te lande
dat lant stont in peleus hande
beide lant ende stat te samen
athenor ende die mit hem quamen
herberghede mit peleus
drie daghe waeren sy in syn huys
so dat sy waenden alle mittien
dat sy quamen daer om spien
athenor en sprac niet een woert
noch hy en vraegde weder noch voert
dies hadden sy wonder wat hy dochte
ende wat hy daer suecken mochte
peleus die wiste wel
dat hem die troyen waeren fel
hy vraegde wat hy int lant dede
hy ende syn ghesellen mede
athenor sprac hets wel ghedaen
dat ghyt hoert wildyt verstaen
priamus ontbiet u
ende daertoe allen dien griecken nu
dat ghy ghedaen hebt synen lande
groet scade ende scande
versclaghen hebdy synen vader
daertoe syn ghesclachte algader
dat lant beroeft verre ende na
ende die scoen esiona
synre suster hebdy ghenomen
te scanden ende te haren onvromen
in eygedomme dat is scande
helt hy se die se nam den lande
merckt of dat groet lachter sy
nu ontbiet hy u by my
dat ghy se hem wedersent
so blyft syn dreyghen al gheent
wil men se in vreden laten gaen
hy sal se gherne mit vrede ontfaen
ghy en hoert hem van al syn seer
dreyghen noch ontbieden meer
hy mocht vele claghen mede
mer gheen orloghe noch onvrede
ontbiet hy u so langhe als hy left
ist dat men hem syn suster gheft
peleus hoerde dese woerde
van toerne en wist hy wat brengen voert
omdat die baetscap ende die dinc
een deel meed aen hem ghinc
vrient sprac hy nu merckt ende siet
van my en wordy ghevordert niet
ic en hebs te doen cleyn noch groot
ghy wert weert dat ic u scloeghe doot
die gheen die ghy hout aver heer
sonde hy hier baden meer
die soudent herde swaerlic becopen
dierste die hier quaem ghelopen
maeckt u haest henen van mye
soe dat ic u niet en sie
te langhe hebdy hier ghewesen
nu coemt hier niet meer na desen
so hoy my got van vernoye
nummermeer en saegdy troye
der en was geen merren van athenore
hy ende syn volc worden in porre
sy maeckten hem ten sceepwert vaste
dat seyl wonden sy aen die maste
noyt eer en waeren sy sonder vaer
eer sy die havene ruemden daer
noneboten als men ons seet
dats een lant dat in griecken leet
seilden sy so sy yerst mochten
ic waen sy niet eer haven sochten
eer sy quamen te salomyne
op dat sant by der maryne
ontsceepten hy ende syn maghe
sy beiden totten anderen daghe
ende bevraegde te hant
of thelamon waer int lant
die lude hebben hem gheantwoert
dat hy daer weer in die poert
wie dat hem spreken wilde
hy vint hem in die stat al stille
als athenor dit heft verstaen
heft hy syn cleder aenghedaen
so daden syn ghesellen mede
als sy besien hadden die stede
op haer perden syn sy gheseten
verweendelicke wildyt weten
noyt en sach man messelghier
varen in al sulcker manier
sy reden henen doer die stat
den telt of een luttel bat
so langhe vraegde sy by conden
dat sy thelamon vonden
in een prieel van oliviere
stonden ende eghelenttiere
elck beit neder doe hy en sach
het was waen ic omtrent middach
die ridders leiden se verre verde
by den toern in enen bomgharde
op een pellen van baldach
seit men ons dat thelamon lach
alleen en vonden sy niet thelamon
hondert ridders stout ende coen
waeren daer mit hem te deel
die van hem hielden borch ende casteel
athenor was een goet taelman
heer sprac hy coninck pryan
heft ons mit een baetscap ghesant
hier te doen in u lant
ic sal u segghen wat sy sy
hy bidt u ende ontbiet by my
ghy hebten seer ghenoech gescint
dat ghy hem syn suster synt
sconincks dochter van hoghen maghen
dat men se versmaet sal ellic man claghen
want het is hem moyenisse fel
sent se weder soe doedy wel
had hy se te huys hy is soe rycke
hy brocht se wel aen haers ghelycke
thelamon wert erre als wel scheen
van quaden moede dat hy green
wassael sprac hy mit uwen heer
heb ic te doen myn noch meer
ic waen hy niet en weet wie ic sy
ic en daed doer hem niet segghe ic dy
hets waer wy waeren daer in den lande
om te wreken syn scande
ende want ic yerst brac in die stat
was my wel gheloeft doer dat
te gheven die maghet vry
die bracht ic te lande mit my
ic heb se ghehouden ende noch doe
sy is haefs ende edel daertoe
scoen simpel ende goedertieren
volmaeckt oec in alre manieren
ende is gheheiten esioen
synt dat men se gaf my te loen
ende ic se mit vromicheden wan
so en geef ic se ghenen man
des is my die raet gegheven
ic sal se houden al myn leven
sy is dat loen van mynre eren
ridder en wil ic nummermere
geheten wesen na ghenen tyt
dat ghy oec neemt een stryt
ende hier oec echt meer coemt gelopen
enich bade hy sout becopen
mitten lyve ic segghe u dat
quamdy meer in dese stat
u doot en waer u niet ghespaert
nu vaert wech mitter vaert
quaet merren was daer athenore
hy ende syn volc worden in porre
ende ghingen te sceepe saen
want der en was gheen langher staen
sy seilden henen lanxs die see
goet weder hadden sy wat salts mee
in lachia syn sy comen
daer hebben sy haven ghenomen
sy daden hem alle wel te ghemake
sonder enighe ander saken
om pollux ende castor sy vraghen
doch syn sy comen daer sy se saghen
athenor die seid hem wel
syn baetscap ende niet el
ghy heren sprac hy priamus
ontbiet u by my aldus
dat ghy syn suster laet onghevaen
ist oec dat ghy se wille ontfaen
doet hem van mynen laster recht
onvreed is quaet ende ghevecht
myn heer had liever vrede
dan hy had onmynlicheden
castor ende pollux antworden dan
onrecht en daden wy niet prian
mer dat weet dat volc algader
dat lamedon syn vader
ierst teghen ons misdede
daeraf quam die pynlichede
syn vader wast diet yerst besocht
diet dorperlicke synt becoft
weet wel ghy die quaemt haer
en mocht ons segghen geen maer
dier wy myn hadden te doen
dan van den coninck lamedoen
wy hebben liever syns soens belgade
dan hy ons enighe vrientscap dade
ende hy die u hier vaeren deed
gaf cleyn om u salicheid
u lude nochter onser engheen
en draghen niet avereen
wy en willen niet dat ghy coemt haer
mer dat ellic in syn lant vaer
mer maeckt u henen ende vliet
eer u hier groet quaet af gesciet
ghy mocht hier wesen tonghemake
saen eer mens aen ons yet sprake
ic waen ghy cleyn die doot ontsaecht
doen ghy hier soe langhe laecht
athenor vernam haer taele
sy bequam hem voer waele
hem rouwet dat hy merret yet
want men hem daer leelic aensiet
sonder oerlof schiet hy dane
seer gram na mynen wane
henen voren sy mit wynde
al daer se daventuer seynde
doch seilden sy dat sy vernamen
dat sy tot piere quamen
nestor was daer heer int lant
die veel boesheden was bekant
van griecken wast een dalre ouste
ende moghentste ende stoutste
int lant was hy heer groot
luttel achten hy ymants doot
menighen man had hy vermoert
die teghen hem niet en had verboert
nestor was fel ende quadertieren
ende vals in alre manieren
athenor heft hem gheseght
al dat hem op thertte lecht
hy en vergats groot noch smal
hy en seid hem syn baetscap al
als hem die coninck pryan hiet
om ghenen vaer en liet hys niet
nestor hoerde dat hy seide mers
van quaden moede sach hy dwers
quaet wicht sprac hy wat wildy dryven
scaemd icks my niet ghy sout hier blyven
hoe dorsty hier comen nie
my is leet dat ic u sie
vol na ben ic in dien begrepen
dat ic u wil doen sclepen
ic en begher nummermeer te doen
uwen valschen heer soen
syn vader diet ontgout wel seer
deed ons allen groet onneer
nochtant en haddens wy niet verdient
teghen hem of synen vrient
wat waent u verlaren heer
wreken die scande ende die onneer
die wy daden in syn rycke
doe wyt al scloeghen ghemenlicke
waenstu ons in dien brenghen meed
dat wy gheloven synen vreed
ondanck heb by dies roecke
of syn vruntscap ommer doet
hets sotheit dat hy hem bewynt
hy en hefter rycheit niet een twint
dat hy teghen ons mach stryden
wy souden hem in cortten tyden
al dat hy nu heft ghewracht
legghen doen in syn gracht
waer hy van eenre dinc ons vyant
siet dat ghy schier ruemt dit lant
vynd ic u morghen te piere
ghy sult die baetscap becopen dier
ic en haet nyemant also seer
als priamus uwen heer
got en laets nummer ghebieden my
dat goet vreed tusschen ons sy
vervaert was athenor
hy woud te troyen syn opten torre
hy merckt wel dat hy sotheit jaecht
wat wonder ist dat hy hem versaecht
ten sceep keerden hy sonder vreed
ende alle syn ghesellen meed
die haven rumt hy mitter vaert
nu wil hy te troyen waren
mach hy synen wille ghewynnen
hy en coemt te gheenre haven bynnen
dan te troyen mer een tampeest
heft hem drie daghe ghevreest
die see deed hem groet onghemac
want menighe bare op hem brac
athenor had groten vaer
ende weder was hem al te swaer
so dat hy waende deynde kiesen
ende tlyf in die see verliesen
syn volc had groten onwille
in dat scip laghen sy stille
niemant en waende ghinder ontgaen
so vreselic was die see ghedaen
mit groter sorghen sekerlicke
quamen sy oer leet die weeke
in haer lant mit groten ghevalle
vroe warens haer maghe alle
die coninck ende die baroen van troyen
ontfinghen se mit groter joyen
athenor is in die kercke ghegaen
synen gaden danckten hy saen
ende deed hem sacrificie
dat hy die haven had van syse
daerna ghinc hy ten pallaes
van vresen noch van compays
voer den coninck ende syn kynderen
voer ridders mynder ende meere
heft hy vertelt herde saen
hoe syne vaert hem is vergaen
hy sprac my was wel saen ghesciet
van deser baetscap groet verdriet
die van griecken haten ons seer
vrede en wert ons nummermeer
tierst dat ic quam tot peleus
den vand ic erre in synen huys
als hy my kende was hy erre
weet dat wel ten was niet verre
hy en had my groet quaet ghedaen
hy gheboot my herde saen
dat ic rumde syn lant
hy soud altoes syn u viant
noch nummer en rocht hy meed
dat tusschen hem ende u waer wreed
anders en vant icker niet an
tsceepewert maeckt ic my dan
thelamon socht ic int lant
so dat icken mit pynen vant
doe ic u baetscap voertbrochte
ende pynde my so ic yerst mochte
dat hy u uwe suster wedergave
antwoerde hy my also daerave
dat ic my een deel vervaerde
hy sprac u mede groet onwerde
hy seid hy en dade doer uwen danc
goet noch quaet cort noch lanc
castor ende pollux socht ic mede
daer men my lasters genoech dede
ende daertoe vrese ende onneer
sy seiden sy haten u so seer
ghelyc doer enen doden hont
willen se doer u doen talre stont
lasters spraken sy u ghenoech
my boden sy onghevoech
ic ghinc te sceep ende rumden tlant
tot nestor voer ic altehant
wat helpt hy seid oec wel
dat hy u waer van hertten fel
hy seid het soude cume bliven
hy en dade my sclepen ende ontlyven
hy seid dat hy ons soude quellen
ende troyen sclechten ende vellen
ic seg u dat ic noyt man en sach
daer so groet felheit aen gelach
noch so dorper in den mont
ic maets u veel nu ter stont
mer hy en mynt u meer noch myn
hem allen waer leet u ghewyn
altoes hoet u voer die gryfoen
ghetrouwet hem in ghenen doen
sy weten oec die waerheit wel
dat ghy hem syt van hertten fel
nu neemt raet die u mach vromen
ende des ghy moghet avercomen
tuwer vromen ende tuwer eeren
weetty wat ons die boecke leren
die grote saken willen bestaen
wat eynde hy mach ontfaen
sal hy proeven is hy wys
dat hy blyve sonder misprys
prian wert erre mitten woerden
die hy van den griecken hoerde
wat laster sy den bade daden
syn hert was dermede beladen
hy hoert dat dreyghen ende den lachter
die sy hem spraken van achter
als athenor vertelden ghinder
voer syne manne voer syn kinder
doe sprac die coninck aen die heren
wil ic my algader keren
hoert den vrede ende dat recht
ende die haer die sy my bieden echt
die griecken die sy hier brochten
wat souden sy doen of sy mochten
ons en ontsien sy cleyn noch groet
sy en achten niet om onsen stoet
mynre suster en willen sy niet ontbaren
nu en weet ic wat seggen twaren
dat ons beter waer die doot
dan dese scande sy is so groot
ondanc hebben se diet beletten
ende hem daertoe niet en setten
dat sy dit keren ende prys verwerven
doch en moghen wy mer eens sterven
het is ghesciet oec hier to voren
van luden die tiers verloren
dat sy hare vyande verwonnen
ende lof ende eer ghewonnen
wy hebben een stat die men en mach
niet wynnen voer doemsdach
ridderscaps hebben wy ghenoech
ende vyf jaer int ghevoech
hebben wy spyse noch hier bynnen
oec ist tyt dat wy beghynnen
van der dinc dat ons bestaet
te nemen al sulcken raet
dat wy den ghenen moghen scaden
die onse ghesclechte hebben verraden
ghy heren die stout syt ende vroet
dat wil ic dat men by my doet
wat dat ic segghe is onghedaen
het sal na uwen wille gaen
ende nochtan het is goet
dat ic myn hertte ende mynen moet
u allegader hebbe gheseit
ist vroetscap ofte dolheit
kiesen wy uyt van onsen luden
ten yersten dat ons best dunckt tyde
ridderen stout ende onvervaert
van wapenen also bewaert
ende senden se dan in haer rycke
stillekyn ende heymelicke
men mach dat lant ontsetten seer
eer mens ghewaer wort myn of meer
haer lude doet haer lant ghevaen
dan en is altoes niet haer waer
dat ymant op hem comen daer
of teghen hem worden gespaer
o wy o myn lieve ghesellen
die dese ommoet mochte vellen
ic waen hy grote weldaet dade
segt wat ghy vint in uwen rade
dat seg ic u al sonder waen
wildy my in staden staen
sy en ghecryghen teghen die stede
nummermeer pays noch vrede
die heren seiden alle ghemeen
ende sworen groet ende cleen
dat ellic na syn macht hem soude
brenghen hulp na dat hy woude
doe sy dit seiden allegader
ende hem volgen gelyc haeren vader
priamus die was dies blyde
syn kynder riep hy aver syde
hem seid hy al syn ghedochte
te moede was hem herde sochte
dat hy se starc sach ende scone
die meisterscap is u te lone
van mynen luden nu neemt waer
dat elck beset syn schaer
my dunct dat elc wael wesen moghe
van synen lyve greve ende hertoghe
nu laet sien wie sal mit eren
die syn varen doen ende keren
ellic doe den synen groet eer
dat sy niet en suecken anderen heer
ende niemant hem beclaghen en can
dat hy heft enen dollen leitsman
ende en vallen in gheen onghedout
by haers selfs heer stout
nu so sal hem apenbaren
die grote haep die ic twaren
langhe aen u heb ghedraghen
nu sal men weten in cortten daghen
den ghenen die niet wel en doet
van my en coemt hem nummer goet
mer den ghenen die wel mach
in wapen syn nacht ende dach
ende doghen mach die grote pyne
ende die wel bericht die syne
dien sal ic mynnen als myn kynt
syns en wil ic laten twint
doen synen wille mit mynen goede
ende toen op hem nummer avermoede
hector lieve du bist die meest
weest heer van al deser feest
want ghy syt vromich ende wys
ic wil ghy haer hoeftman sys
aen dy wil ic dat al staet
haer doen haer laten ende haer raet
ic en wil niet dat enich hoechmans kint
teghen dynen wil doe en twint
siet dat ghy haefs syt ende vroet
so mach dyn dinc al wesen goet
ghy syt die bloeme van mynen lande
die gaede moeten doer u hande
hiertoe ende in ons hulp wesen
dat ons die seghe blyft na desen
hector antwoerden als een man
vroet van synne al dat ic can
doen ic gherne vader heer
in stryder teghen nummermeer
nadien datter wesen sal
myn macht wil ic daertoe doen al
den gade bid ic allegader
dat ic mynen oude vader
wreken moet ende sy ons allen
hueden moeten van misvalle
onse seer ende ons selven wreken
van hem die ons aldus verspreken
het waer ons so help my got
souden haer kynder maken spot
van laster die men ons dede
ende leven souden in groten vrede
mit recht moghen wy hebben hande
te wreken ons grote scande
gherne saegh ic so ic yerst mocht
dat ons volck op thaer vocht
want ic herde seer begheer
te weten wat man ic weer
my rouwet dat wy stryden laten
op die gheen die wy haten
op hem soud ic gherne stryden
op wy moetent yerst ontbieden
ende sien of wyt volbrenghen connen
eer dus hoghe dinc wort beghonnen
ellic man sal te voren sien
wat van eenre dinc mach geschien
beghynnen dat men niet en can volbrengen
dat is quaet in allen dinghen
dats gheseit aver menich jaer
die dorper seit ende hy seit waer
beter veel so ist begheven
een dinc dan sotlic opgeheven
in alle die werlt weety wel
en is gheen so sterck volc noch so fel
henroepen heb sy een deel
van ertryck dat derdendeel
die beste ridders die wesen moghen
syn daer die wel connen orloghen
sy en pleghen anders gheen pyn
dan altoes in stryden te syn
mit desen ist goet tornieren
op see op lande op ryviere
dese sullen hem volghen na
ende oeck die van asia
dat syn ridders die tallen tyden
gherne op grote orssen ryden
so ongherust syn haer leede
hen is liever stryt dan vrede
wy weten wel lude ende stille
dat volc staet al te haeren wille
siet wat ghy bestaet lieve heer
doer my en lates myn noch meer
ic en segs niet doer dat ic se ontsie
scepe ghebreken ons dunckt my
mede te vaeren aver see
ende hem te doen leet ende wee
ghenen beteren raet weet ic ten saken
dan ghy sceep saen doet maken
anders en can ic niet gesegghen
hoe wyt hem naere moghen legghen
voerhoed en is niet quaet
nu sullen wy nemen sulcken raet
dat wy ons pynen te verwerve
ende niemant mit ons te scherene
want ons vroem ende ons eer
begheer ic uyttermaten seer
hierop seiden haer ghevoech
die daerby stonden lude ghenoech
som van varen som van blyven
dat pyndlic waer te bescryven
nu hoert die taele van parys
dus sprac hy dat ic niet en prys
ryck syn wy ende mechtich
ende van vrienden seer crechtich
dese stat is wel ghevest al om
hoert van mynen rade die som
datter ons eer af sal gheschien
den laster wil ic aen my tien
laet ons te wreken ghereiden
ende dat heer in griecken leiden
so wy yerst moghen sonder sparen
die gade syn ons hout en twaren
hoer waerby ic weet die dinc
leesten doe die mey inghinc
jaegden ic int mynder indy
een heyrt gheloves my
den meesten dien ic ye ghesach
myn honde jaegden al den dach
dat icken ghevaen niet en mochte
die wynt wayde herde sochte
jaghers verloes ic ende honde
ic beit neder daer ter stonde
tenen borne ghinc ic drincken schier
onder die scade van enen olivier
ghinc ic sclapen herde socht
want ic vorder niet en mocht
in mynen droem daer ic lach
docht my dat ic marcurius sach
pallas venus ende juno
quamen daer mit hem also
driewerf so seid hy
paris vrient nu hoert na my
hier comen tot dy drie gadynnen
een vonnesse willen sy beghynnen
onder hem drien was hem gegheven
enen appel herde wel bescreven
die litteren spraken dat men woude
dat men der scoenster gheven soude
oec is die appel van goude roet
daer die stryt om is so groot
elke vrouwe seit van desen
dat sy wilt die scoenste wesen
elck wilt daerby bekynnen
dat sy hem mit scoenheiden al wynnen
alle iij willen sy deraen sneven
noch en is hy niemant ghegeven
daer en is niemant noch des seker sy
mer ellic waenter wesen by
ic heb gheraden dese vrouwen
by weten ende by goeder trouwen
so wat u die uyer toe wys
ende wat vrouwe dattu prys
dat die ander beide laven
ende sy van scoenheiden syn te baven
oec loven syt herde wel
dat dunct wys al sonder fel
sy salder vrouwe wesen of
daer du van scoenheiden geves lof
beid moet ment weten al
wie den appel hebben sal
hierna quamen die vrouwen rycke
ende spraken aen my hemelicke
al dat is onder der sonnen ganc
boden sy my om den danc
elke vrouwe boot my ghenoech
mer venus sprac ende loech
wert dat ic haer den appel gave
ende sy den prys hadde daerave
sy soud my uyt grieckenlant
die scoenste gheven die ye man vant
den appel gaf ic haer aldaer
ende seid dat sy die scoenste waer
aen haer so houd icks my al
ic weet wel dat die vrouwe sal
al doen dat sy my behiet
heer ist dat ghyt ghebiet
ic vaer sonder parlement
ist dat ghy ridders mit my sent
daer wy se een deel doch by ontteren
eer wy ommer wederkeren
wy doen daer al sulck ghewelt
dat men daer ommermeer af telt
eer daer yemant sprac int huys
antwoerden hiertoe diephebus
hets recht sprac hy in alre wysen
dat men desen raet wel pryse
ic houts my aen hem hets wel gheseet
desen raet en wort niet verleet
ic waen ist dat hy der vaert
dat hy die griecken also vervaert
dat sy ons seinden onse moyen
bynnen den jaer hem sals vernoyen
of sy ons keren onsen scade
men maeckt scepe dats dat ic rade
ende helpter toe dat hy der vaert
het dunct my sotheit dat ment spaert
daernae sprac helenus
al daert hoerden priamus
broeder paris staet hierby
heer sprac hy hoert na my
ic weet een deel wat sal geschien
myns ghelyc en wert nie ghesien
voerseit heb ic menich jaer
dinghen die geproeft syn waer
ic en seid nie saken noch en las
aver waer die loghen was
oyt deed ic u waer verstaen
mer dat weet wel sonder waen
neemt paris een wyf sekerlicke
te griecken in dat coninckrycke
troyen wort dat is voerspraken
daerom verbernt ende te broken
ic wil dat men my dode hier
ende verberne in een vuer
en heb ic u niet gheseit waer
men salt bescryven oec hiernaer
ic hebt voersien al sonder waen
die gade dadent my verstaen
van sulcken dinc can ic wel lesen
ten mach anders oec niet wesen
brinct hy uyt griecken een wyf
daer sal om laten syn lyf
menich die ic niet en can ghenoemen
want tvolck sal al op ons comen
sy sullen vellen ylioen
ende grote scade in troyen doen
hier en is gheen so hoghen toren
sy en sullent te breken ende storen
sy sullen doden kynt ende vader
ende storen tlant allegader
ende alle die manne mitten wyve
daer sal cume ymant blyve
dit is my wael doen verstaen
van den goden sonder waen
hierom ist dat ic niet en prys
te seinden in dat lant paris
hy blyft bat dan hy berade
desen lande grote scade
die niet en wil scuwen syn scade
mit recht rouwet hem te spade
als dit vertelden helenus
voer den coninck pryamus
sweghen die heren ende die ghenoot
daer en sprac niemant cleen of groot
doet al stille was int huys
spranc altehant op troylus
die jonxte van den jonckeren
mer als ons die boecke leren
hy en was niet crancker noch bloder
dan hector al prysen wy hem vorder
ghy heren sprac hy wats dat u dert
woe sie ic dus u ghebarenteert
omdat hier een predicare
loghene seit al apenbare
hy is die waent dat hy can sien
die saken die sullen ghescien
twaeren neen hy cleen of groot
hy seit daerom dat hy is verbloyt
ghy weet wel dat een predicaert
van clene saken is vervaert
aen hem dunct my niet gheligghen
luttel pryse ic syn waersegghen
hy en soud gheen ridder wesen
ter kercken soud hy gaen ende lesen
ende altoes mit ghemake syn
ende meesten hem als een swyn
peinsen hoe hy hem doe te ghemake
hy en heft niet te doen mit onser sake
arbeit om der werlt eer
prys ic voer rycheit ommermeer
die geen die om syn waersaghen
laet die sake van synen maghen
ende te keren die grote scande
die men deed in onsen lande
altoes moet hy syn ontteert
van alden gaden die men eert
van deser talen quam groot ghecry
hy seecht waele riepen sy
sy riepen alle die daer waeren
dat paris henen soud vaeren
om helenus tael niet een haer
weder dat loghen sy of waer
en willen sy niet dat die vaert blyve
dat roefden menighen van den lyve
aldus is die raet vergaen
men deed scepe maken saen
daer men in griecken mede soud vaeren
op hem roven sonder sparen
niet meer talen wat int huys
priamus sende diephebus
in penous mit parys
te soeken ridders van prys
sy daden haers heren ghevoech
ridders vonden sy ghenoech
die se mit hem in troyen brochten
ende haesten hem so sy yerst mochten
schier daernae so ontboot
prian een parlement groot
daer quamen doe ghemenlicke
alle die besten van den rycke
want sy daer alle ontbaden waeren
menich man quam daer ghevaeren
die coninck wilde van synen luden
weten wat sy hem alle rieden
ghy heren ic deed u ontbieden
hoert hoe icket u sal beduden
ghy hebt my gehoert claghen
dat verlies van onsen maghen
hoe se die van griecken scloeghen
ende tgoet van troyen henen droeghen
nochtant en wast ghewraken nie
nu weet wel gheloves my
ten leet niet langhe tyt na desen
ten sal van my ghewroken wesen
hets best dat ghy my gheft raet
eer men enich dinc bestaet
athenor seinde ic daer lest
te proeven hoe ic alrebest
myn suster ghewynnen mocht
die sy ghevaen houden onsocht
sy en wilden se hem niet wedergheven
hem dreygden sy oec aen syn leven
nu dunct my goet in alre wys
datter vaer myn soen parys
den lande ten groten scade
te wreken dat ons die griecken dade
mer doch wil ic weten wie
ghy daertoe wilt raden mie
dunct u goet hy salder vaeren
ende ist quaet hy salts ontbaeren
of yemant oec ghescaden can
te wille stae hy op ende spreke dan
segghe apenbaer wies hem roect
hy moet raet vraghen die raet soect
pautus een vroet man ende geheert
ende in boecken wel gheleert
her coninck sprac hy hoert hiernaer
wat ic segghe averwaer
sweech ic van dien dat ic bet
u seide soe brake ic myn wet
syn trouwe en hout hy niet
die heelt synen heer daer hem verdriet
af comen mach of syn onterf
ghevaen of van den lyve bederf
drie honder jaer lx ende meer
was out esorbius myn heer
hy was een hoech clerck ende weert
eer hy voer die langhe vaert
van groten hoghen prophecien
waen ic dat veel op hem lyden
nie en seid hy saken noch en behiet
sy en is te hare tyt beschiet
ic hoerde hem segghen menichwerve
dat troyen al soud bederven
wert dat paris een wyf name
die uytten lande van griecken quame
ic weet wel dats nie en ghebrac
wat soe myn vader voresprac
siet dat niet en sy ghebraken
dat een goet man heft ghesproken
hets beter dat ghy syt in vreden
ende hout u lant ende u stede
dan ghy in pyne syt ende wy alle
dat die sclach op u niet en valle
ghy hebt edel leven ende vrede
pays ende groot weeldichede
ende soect niet so doedy wel
dat ghy verliest vrede ende spel
ic waen hy quade dachvaert doet
die willens hem selven neemt syn goet
van edelen leven ende van goeden
wildy u werpen in armoeden
al dat volc arm ende rycke
dat daer was ghemenlicke
wederseiden altemaele
mit luder stemme pautus taele
een twint en achtens sys niet al
dat quam hem synt te misval
ten coninck seiden sy dat hy doe
al dat syn wil is daertoe
wien soet helpen of deren mach
sy en verstens niet enen dach
die coninck danckten hem te bet
na den seden van hare wet
ghaf hy en oerlof hen te vaeren
hy socht dat hy deed gherne
tymmerlude ende deed sceep maken
hoe soud ic u vesten die saken
doe sy ghemaect waeren deed men inne
wapen ende spyse na dat ic kynne
nu en ghebreect hem niet dan wynt
hector was en wech ghesent
omdat hy ridders halen soude
die men meed seinden woude
cassandra des conincks dochter
die des te moede was onsochter
dat paris in griecken voer
bat haeren gade ende beswoer
sy werp loden ende sorterien
ende keerden dat by prophecien
bracht paris uyt griecken wyf
al troyen word noch katyf
sy seid hem allen apenbaer
peynst hierom ende coemt haer
vaerdy in griecken ghy ghenoot
wy blyven daer al noch om doot
al troyen sal der noch om kermen
men en machter ons niet af bescermen
die griecken sullent noch al scenden
ende ons vueren in ellenden
sy maeckte hem droeve ende tonghemake
ende bat dat sy lieten die sake
het was goet dat sy hem riet
mer sy en woudens gheloven niet
waer cassandra ende helenus
wel gehoert ende pautus
troyen waer bleven in synre eeren
ende mitter stat die grote heren
mer daventuer ende haer ghewout
was hem van hertten onghehout
tien tyden dat die voghel singhen
ende die scone daghe lenghen
stac men die sceep van den lande
die men int lant van griecken sande
xxxv waster in die vloet
die oestenwynt was hem goet
die greve ende die markyse
voeren henen mit paryse
diephebus voer mede die stoutte
drie dusent ridders van ghedautte
starck stout ende onvervaert
ende mit wapen wel bewaert
men en vant geen beter in dien tyde
soe waer men woude strijden
die seinde meed coninck pryan
aldus troesten hy syn man
nu toent ghy heren of ghy moghet
ridderscappe ende u doghet
sodat men van u spreken echt
ghy hebt te deser saken echt
ic seind u daer om te misdoen
siet als men sprect van desen doen
dat ghy so ridderlicke wreket
dat mens u ghenen laster en spreket
paris sal u heer wesen
die gherne wrake saghe van desen
doet synen wille ic blyf thuys
mit hem sal syn diephebus
ende daertoe mede eneas
ende athenors soen poledamas
moegdy esyonen ghewynnen
het sy mit crachten of mit mynnen
coemt dan weder tot my
ic wille dat ellic man seker sy
hebdy enigher hulpen noot
ic sal u brenghen een heer so groot
daer en is stat noch vest
borch noch casteel die alrebest
ghy en sult daertoe mit ghewelt
wel brenghen dat men se nedervelt
daer en was gheen langher tael
te scepe liepen sy altemael
die see was socht die wynt goet
te seilen hadden sy groten spoet
oerlof hebben sy ghenomen
ter seewert syn sy int lant comen
te grieckenwert voeren sy sonder merren
so sy rechts conden byden sterron
in dien tyden dat dit was
als ic int romans las
eer sy in tlant van griecken quamen
ofte enich haven namen
was meneleaus te scepe ghegaen
tot piere woud hy saen
nestor ontboot hem seit men my
ic en weet niet wel waerom dat sy
meleaus was een coninck rycke
vromich ende haefs sekerlicke
in onsen tyden in ons lyf
en was nie so sconen wyf
als die syn dats noch meer
noch hierna en wort nummermeer
hare twyer scepe hem ondermoeten
mit sconen woerden sy se groeten
daer en mocht niemant verstaen
waer deen of dander woude gaen
schiere waeren die woerde ghedaen
deen scip ontboot den anderen saen
dit ghescieden in enen meye
in een stat hiet tumstreye
was des daghes castor ghevaeren
ende pollux mit hem twaeren
dit waeren helenen broeders beide
die synt doer haer waeren mit lede
een dochter had die scoen helene
die mitten broederen voer allene
sy was gheheten ermiona
ten was soe scone ver noch nae
seer weert was sy mit elliken oem
sy namen haers te bet goem
die troyenen die griecken sochten
haesten hem so sy yerst mochten
sodat sy comen aen die lande
daer die heren waeren haer vyande
citeren hiet dat eylant
wast als ic in boecken vant
daer haer scepe haven namen
die tyt was soet ende scoen tsamen
een goet monster ende een out
groet van goede menichfout
was int eylant wildyt kynnen
in venus eer vrouwe der mynnen
alle die ghene van den rycke
quamen daer beden ghemenlicke
omdat sy van hertten mynnen
baden sy venus der gadynnen
dat syt noch ghewynnen mochte
daerby wast dat sy besochte
hierby quam die grote offerhande
men spracter sermoen menigherhande
eens quamen sy daer in den jaer
om den dach te vieren daer
die jonghe lude die myn droeghen
spronghen dantsten ende loeghen
sy baden dicke der gadynnen
om den loen van hare mynnen
paris ende oec syn ghesellen
quamen ten monster der wy af tellen
scoen ende haefs was parys
van menighen ridder had hy den prys
hy is die scoenste die daer gheet
ende die aen hadde tbeste cleet
hy en had soe arm companion
hy en mochte wel wesen baroen
een sacrificie dat ic waen
deed hy der gadynnen dyaen
als ons die wet daerave seecht
nadien dat men te troyen plecht
herde eerlic heft hyt ghedaen
voer alle die lude die daer staen
die van den lande die daer stonden
vraeghden alle so sy best conden
wie sy waeren ende wat sy wouden
wanen sy quamen ende waer sy souden
die van troyen die beduden
haer antwoerden aldus die luden
sy seiden dat is priamus kynt
hier in den lande daerom ghesent
castor ende pollux wildy spreken
die to voren troyen holpen breken
ende daer maeckte groten rouwe
sy roefde daer ene joffrouwe
volmaeckt van hude ende van haer
weety daeraf gheen maer
sy is sconincks suster ende moye parys
condy se ghewysen in enigher wys
sy souden se gherne voeren te lande
sonder toern ende scande
geeft men se hem niet syt seker dies
daer mach af comen groet verlies
seer snel is die niemaer
het wort al cont haer ende daer
dat paris in citetea waer
mit menighen deghen stout ende maer
helene hoerde maere das
die sconste vrouwe die ye gewas
ic waen noyt man scoenre en sach
haer dunct dat sy niet leven en mach
sy en waer te kermesse
sy ondect wel hare sesse
dat sy ghelaefden in eenre soen
haer pelgremage meed te doen
dat tofferen op den outaer
te horen wat men antwoerde daer
sy hiet ghereiden camerghewant
ende sy voer henen altehant
doe sy daer quamen ten ghetyde
maeckten sy haer vroe ende blyde
als paris wiste die waerheit das
dat helene daer comen was
dat sy waer dat scoenste wyf
die ye ghewan ter werlt lyf
soeveel deed hy ter dinc
ende daertoe keerde ende ghinc
dat sy hem sach ende hy haer
ellic nam sanders waer
ellic toenden den anderen scoen gelycke
sy waeren scoen sekerlicke
sy vraegden om hem haer ende daer
van wat lande paris waer
syn ghedaen ende syn speel
bequam haer uyttermaten wel
paris die was herde vroet
scoen haefs ende wel ghemoet
hy sach ende mercket aen haer
haer ghelaet ende wert ghewaer
dat sy droech der mynnen scilt
mer niet en maeckten hy hem te wilt
soveel deed hy hem te voren
dat hy haer een deel deed horen
hoe hy doer haer doghede quale
dit seid hy haer in cortter tale
ende so sy daer worden verscheden
wonden die mynne so hem beiden
dat sy beide worden ontfinkt
int hertte bynnen als men dinckt
dat men niet en sal moghen verbluschen
tvuer van mynnen dat mynne tusschen
hem beide had ontsteken soe
beide gader worden sy doe
bernende mitter mynnenvuer
haer ghedaen wert menighertier
sy waeren so scoen my en wonderts niet
dat ellic oms anders mynne spiet
men en vonde nerghent sulcke twe
hadden sy ghehadt der staden mee
sy hadden ontdect bat haer pyne
paris nam oerlof ende die syne
ende sceit van daer mitter vaert
hy ghinc henen tscepewaert
helenen was wel seker van dien
dat hy se comen soude sien
die sonne daelde haer ghereet
doe hy van der vrouwen scheet
syn lude hiet hy by namen
heymelicke comen te samen
athenor ende polidomas
diephebus ende eneas
ende alle die syn mit hem comen
heeft hy te rade ghenomen
paris begonde daer die tale
want hy constet herde wale
ic wil sprac hy dat ghy kent
myn heer heft my hier ghesent
om te scadene desen lande
want sy ons daden groot scande
het is om niet dat wy ons moyen
te ghewynnen mynre moyen
al hadden wy noch soveel ghenoten
sy hebben se alsoe bescloten
dat wy se niet en connen ghewynnen
hoe sullen wy die dinc beghynnen
beide sullen wy ons beraden
ende hem doen al sulcken scade
dat sys blyven tonghemake
nu raet ghy heren te deser sake
wy syn in desen lande comen
het is nu in menigher stat vernomen
ghy weet dat wel uyttermaten
dat sy ons volc seer haten
tusschen dit land ende ons stede
en wort nummer vrientscap noch vrede
wy hebben tlant domlicke gesocht
ic weet wael warens sy bedocht
sy souden ons doen grote scande
eer wy quamen uytten lande
doen wy daer wy om quamen haer
eer sys wel werden ghewaer
een dinc heb ic ghemerct stille
dat ic u ontdecken wille
hier syn veel lude te samen
die hier totter feesten quamen
die ryckste van den coninckrycke
syn hier comen ghemenlicke
hier is silver ende gout
ende duere cleder menichfout
hier is veel goets te samen
sy brochtens veel die hier quamen
een scoen vrouwe is oec hierinne
van desen lande coninghinne
ic waen niemant so scoen en cande
noch hier noch in anderen lande
meleaus is haer man
mit haer is sulc comen daeran
te grote rycheit is te waen
nu merct wat wy best gaen aen
ic waen dat wy by der see
noch by den lande nummermee
en comen an so sconen goet
nu segt alle uwen moet
wy en hebben hier gheen volc bracht
om in den lande te doen cracht
mittesen volck merckt dat
en moghen wy wynnen borch noch stat
al waert dat wy der wonnen een
dat ghewynne soud also cleen
wesen ic weet die waerheit des
als van desen monster is
wy moghen alle onse vyande
brenghen in veel groten scanden
men salder dusent jaer af tellen
spreckter toe lieve ghesellen
dat u best dunct in uwen rade
wy en hebben gheen groten stade
of dat wy doen willen ofte laten
of wechvaeren onser straten
menich man die dit hoerde
gaf daertoe menich antwoerde
mer doch quamen sys avereen
ende rieden dat alst wel scheen
dat men aen die monster vochte
by nachte als men daer mynst op dochte
des daden wy hem groet misprys
hets my ghenoech sprac parys
mer als die mane onder gaet
ende dat volc te rusten bestaet
sullen wy ons wapenen al gemeen
ons beste volc sal varen alleen
heymelic ende sonder gheluyt
ende stille sullen wy trecken uyt
ende so belopen mit onser heer
dat wy se vaen al sonder weer
dits saen ghedaen des gheloeft
dan wil ic dat men tgoet roeft
die tscepe bliven sullen wynnen
haer auctare ende doen se bynnen
tierst dat wy hebben gheladen
dat wy die haven rumen mit staden
wy sullen hem doen sullic teyken
dat syt weten dat wyt syn
sy besetten wel haer saken
die nacht began te naken
sommighe aten somme scliepen
somme songhen sommighe riepen
als die nacht den dach volbrochte
die maen scheen als sy claers mochte
die heren en ghingen niet sclapen
sy daden hem wapenen haer cnapen
al stillikyn syn sy saen
totten tempel ghegaen
der lude noch te wachten veel
groet gheluyt was daer van speel
som scliepen sy ende waeren moede
sy en hadden voer niemant hoede
dat men hem daer in die stede
yet quaets deed mer pays ende vrede
dat volc waenden syn seker al
o wy hoe groet ongheval
ghescieden ginder van groter daet
waerom soud ic maken lanc beraet
die troyen hebben hem so gehaest
dat sy den monster syn alrenaest
enen hoerne bliesen sy averluyt
menich swert trac men daer uyt
sy liepen in seer verert
dat was luttel goet ghemert
veel scloeghen sy der in cortter stonden
veel vinghen sy der ende bonden
die scoen die volmaeckt helene
vinghen sy alle daer ghemene
enen laster deed men haer tien tyden
sy en wouder oec niet teghen stryden
vele vrouwen mitten maghede
vinghen se die hem best behaghede
die van den monster syn vervaert
van wapenen syn sy onbewaert
sy en wisten anders niet wat doen
mer die vlien mochten ontfloen
ghenoech vinghen sy der des gheloeft
al dat goet was saen gheroeft
sy en lieten silver noch gout
noch oec nuwe cleder noch out
so veel namen sys diet roechte
dat syt cume ghedraghen mochte
noyt en sach man dies ghenoot
dat hulpgheroep was daer groot
het was al doot ofte ghevaen
paris had synen wil ghedaen
mer op die haven was een casteel
dat was hoghe starck ende gheheel
een borch hiet men heleye
doe sy vernamen die malleye
cleden sy hem ende hebben saen
haer wapenen aenghedaen
noyt en was volc ghewapent eer
sy liepen daer men dreef dat seer
sy namen mit hem grote brande
die straten verlichten sy te hande
die troyene quamen in haer ghemoet
als sy ghedraghen brochten tgoet
sy saghen hem nemen haer maghe
sy maeckte herde grote claghe
sy maeckte so groot gheruchte
dat men daer horen niet en mochte
die opten borch saten quamen daer
wel ghewapent ende sonder vaer
vreselicke hebben sy se bestaen
daer mocht men hoefde af sien sclaen
mit swerden sclaen mit swerden steken
mit ghyseernen helmen breken
beid mit kusen ende mit staven
ontfinghen sy wonden ende gaven
die troyen vochten om te verweren
teghen die borchsaten die hem deren
hadden sy se wapenloes ghevonden
daer en waer engheen ontgaen tien stonden
die van eleye waeren hem so swaer
sy hadden ghescoffeert volnaer
nochtant wonden sy se ende scloghen
omdat sy soe veel droghen
so souden se som wesen erre
waeren haer hem scepe verre
mer sy lieten daer soe veel
dat hem ghinc al uytten speel
van der scaden die sy namen
eer sy totten scepe quamen
ende die clederen ende dat gout
was ghedaen in haer behout
doe liepen sy ten griecken weder
ende scloghen menighen daer neder
sy scloghen scilde ende helm ontwe
daer wert den menighen wee
sulc scloech synen vrient der doot
want dat ghevecht was groot
die van der borch hebbent verlaren
sy weken den anderen voren
ter poertenwert dreven sy se saen
mit groter pynen syn sy ontgaen
te scepe toghen die van troyene
ghemenlic het stont hem tsiene
dat goet dat hem was ontiaghet
hiet paris dat men ten scepe draghet
ten scepe quamen sy allen mittien
opten lande so en bleef niemen
mer doden lieten sy alsoe veel
dat hem ghinc al uytten speel
eer sy die haven rumden daer
saghen sy den dach wel claer
het daghede scoen als in den meye
doen sy voeren van eleye
sachte was die see alle daghe
daer en rees noch baer noch waghe
der en was gheen man diet ye ghedochte
dat die see was soe sochte
sy seilden henen haer ghetyde
paris was synre proyen blyde
ende der scade die hy hem dede
ende van syne wynninghe mede
sy hebben se doch een deel ghemoyt
ende ghedaen dat hem vernoyt
mer aldus en blyvet niet
nu wast die scade ende dat verdriet
in die see waren die troyene
haer lant begheerden sy te siene
sy seilden vij daghe wel
eer hem die wynt ontfel
paris nam syn baroenen
hy ende syn companioene
royeden henen aen thenendoen
doe waeren blyde al die baroen
tenedoen was een veste
stont op de see  die alrebeste
die men wist in gheenre wylen
van troyen wast vij mylen
wel ghemuert ende vaste
ende ontsach ghene gaste
daer wast herde scoen wesen
waerom soudic u versien na desen
die troyene ghingen uytten scepen
haer herberghe hebben sy begrepen
daer sy wel waeren ontfaen
paris seinde baden saen
tot troyen die die niemaer
synen vader brochte daer
die bade haesten mit deser dinc
savonts als die sonne onderghinc
quam baetscap den coninck das
hoe die sake verganghen was
ende dat paris ende die baroen
waeren toe te tenendoen
tierst dat die coninck wiste alsoe
weet dat wel dat hy was vroe
al was hy vro na dat ic weet
het was den sommen herde leet
daer waerom som vele te blyder
die seer weenden daerom sinder
te tenedoen bleef dien nacht
paris mit alre synre cracht
helena sy maeckte ghebaer
alsof sy droeve ende erre waer
sy weenden nacht ende dach
ende maeckte groot hantghesclach
dicke claghede sy haren man
dochter ende moeder ermionan
om haer vriende ende haer maghe
om haer lant maeckte sy claghe
haer eer haer croen haer rycheit
haer edelheit was nu afgheleit
dat men se troesten en duden niet
want die die vrouwen wenen siet
die ghevaen waeren bleven
ende luttel mynden haer leven
sy saghen haer man ghevaen
doot ghewont ende al ontdaen
het is wonder dat sy blyven te lyve
die man saghen op die wyve
die vader op tkint tkint op den vader
die maghe ondersaghen hem algader
mer sy en hadden niet so veel moeten
dat deen den anderen mochte groeten
ellic was versceiden van den anderen
sy en mochten niet te samen wanderen
dies maeckte sy groot misbaer
noyt man en hoerden gheen so swaer
paris en mocht niet dat wenen
wel ghedoghen van helenen
daeraen leid hy sy ghedochte
hoe hy se troesten mochte
te haer quam hy in dien ghebaer
alsof hy een deel erre waer
vrouwe sprac wat sal dit wesen
wie mach dies rouwe ghenesen
dat ghy u dach ende nacht dus moyt
waendy dats ons niet en vernoyt
dat herte waer herde onsochte
dat uwes ontfermen niet en mochte
hoe mocht ymant welvaren
die aldus saghe misbaren
troest u een deel lieve vrouwe
ic seg u dat by mynre trouwe
dat ghy hier veel bet sult vaeren
dan in u lant twaeren
daer ghy uyt syt gheboren
al dunct u dat ghy syt verloren
anderssyns syn sy ghevaen
die men wil vercopen of sclaen
men en sal u niet ontlyven
noch houden mit desen katyven
ghy sult syn quyt ende vry
ic mit u ende ghy mit my
want vrouwen die hier leeft
ende haeren man mit haer heft
die sal men nemen mitter hant
ende leven mit hem hier int lant
mit groter welde ende mit groter mynnen
ende mit vrouden wildyt kynnen
suldy hier syn al ghemeen
ende doer mynre vrouwen heleen
sy sal uwes alleen plien
u en sal gheen onrecht geschien
ic sal van troyen al die luden
doen doen al dat ghy sult ghebieden
dit rycke sal syn in haer ghewout
die heerscappie sal haer syn hout
die sy goet wil doen dien doet
nadien dat haer duncket goet
sy mach u allen rycke maken
niemant en sal lasteren haer saken
die alrearmste die hier is
mach sy gheven des syt ghewys
meer goets dan noch ye gewan
die rychte van u ende hare man
troest u selven ende en weent niet
doet u selven gheen verdriet
die vrouwen vielen haer te voete dan
ende baden om hare man
die vaste waeren ghebonden
paris antwoerden tien stonden
men sal doen dat myn vrouwe ghebiet
des danckten sy hem ende en liets niet
heer sprac sy wildent die gade
so soud ic dit sien herde node
wy moghen mercken ende verstaen
dat anderssyns niet en mach gaen
wy en moghen altoes niet
wederstaen dat got ghebiet
wel moet hy vaeren ommermeer
die ons sal doen goet ende eer
men mach aen ons eer begaen
vrouwe sprac hy sonder waen
u wille en sal achterblyven niet
ist dat ghyt my segt ende ghebiet
by der hant nam hy se saen
op een cult ginghen sy staen
onder hem tween alleen te rade
paris sprac doe hys had stade
vrouwe seid hy weet dat wel
ic en wiste nie van mynnen el
noch wat sake dat was mynne
dan synt dat ic uwes wert inne
nu heb ic my aen u gheset
dat my herde seer let
aen u keer icks my algader dan
ic wil syn u ghetrouwe man
alsoe dat ic u eyghen blive
ommermeer te mynen lyve
al troyen sal aen u staen
ende uwen wille aengaen
al bracht ic u uytten griecken
die locht sal u bet duncken ruecken
hier des der ic my wel vermeten
oeck ist rycker wildyt weten
al dat ghy wilt ende anders niet
sal ghescien als ghy ghebiet
wat mach ic segghen seid sy heer
ic ben so droeve en mach niet meer
ic en weet hoe icket u sal verleggen
want ist dat icket u ontsegghe
uwen wille dat en dient my niet
daerom al dat ghy ghebiet
moet ic doen ist lief ist leet
hoe my dat daernae vergheet
wat hulpt dat ickt ontseide dan
want icket gheweren niet en can
ic en cant ghedoen des heb ic rouwe
ic bid u dat ghy my hout trouwe
want ic keer my daerane
mittien ontvielen haer die trane
mer paris die troesten se seer
ende dede der scoenre groot eer
die meer die altoes niet en spaert
nacht ende dach vliet ende vaert
achter lande vliet ende vaert des gheloeft
hoe die monster was gheroeft
ende hoe paris int lant was comen
ende helenen had ghenomen
die niemaer vertellet al
alst ghescieden groot ende smal
die griecken waeren droeve ende erre
men ontboot menelaus verre
dat hy verlaren had syn wyf
ende dat se paris sonder blyf
mit hem vuerden apenbaer
ende hy nu wel in troyen waer
menelaus die rycke heer
was droeve ende scaemdens hem seer
wat mocht hy doen al wast hem leet
te parsen keerden hy ghereet
nestor voer mede seit die brief
want hy had en van hertten lief
van synen laster van synen scade
was hy droeve al wast te spade
eenen bade setten hy op een pert
dien seinden hy henen mitter vaert
te synen broeder als die wyse
die een ridder was van pryse
mechtigher rycker noch vroeder
was gheen in griecken dan sy broeder
agomennon was hy ghenant
coninck was hy in syn lant
paris was in tenedoen
ende mit hem menich baroen
des anderen daghes doe sy opstonden
ende den dach bekennen conden
dweder was scoen in dien tyde
bome ende crude die roken wyde
gheseten syn sy op haer perde
sy hadden herde scoen gheverde
dat goet voerden sy oec te samen
dat sy in griecken namen
sy seindent voer mit groter joyen
ende haer ghewaye al te troyen
by den togel leiden hy die vrouwe
die hy mynde mit goeder trouwe
want nie wyf die scoenhet gewan
teghen hem so quam pryan
ende ghemoete se teenre wylen
buten troyen wel iij mylen
blydelicke heft hy ghemoet
deen den anderen ende heft ghegruet
diegheen die die gevanghen leiden
ende tgoet vuerden deed men beden
ende presenteert daer den coninck
mit groter blytscappe hyt ontfinck
paris custen hy aen den mont
ende hy vertelden hem terstont
hoe dat sy in griecken quamen
hoe dat sy oec snachs te samen
den monster aen stucken braken
daer sy in wonnen alle die saken
hoe sy oec waeren bestaen
daer sy ten scepe souden gaen
ende tverlies dat hem onsachte
was ghedaen in doncker nachte
daer toenden hy hem die vrouwen
die scoen was by mynre trouwen
priamus waent al ghenesen
by gheenre scoenre vrouwen wesen
hy waent ghewynnen esioen
om helenen die seer was scoen
hy waent al dwinghen eer hy se gheloeft
der vrouwen die soe scoen bloest
priamus was haves ende vroet
den togel syden ende goet
nam hy van helenen perde
selve was hy haer gheverde
hy troeste se ende bat haer
dat sy vroe ende blyde waer
hy seekerde haer in haer hande
vrouwe te syn van den lande
so langhe ryden sy te samen
dat sy te troyen bynnen quamen
noyt en hoerde man dat speel
dat weten wy by den boecken wel
als sy te troyen bynnen was
dares maeckten ons seker das
van haeren vrienden waeren sy blyde
al tvolc sanc verre ende wyde
die nacht was ghewaeckt al doer
ende gheviert al doer ende doer
mer des anderen dages by tyde
mit groter feesten ende blyde
gaf prian synen soen parys
helenen der vrouwen van prys
nummermeer en is syt seker das
sulcke brulocht als daer was
viij daghe vierden die van troyen
die brulocht mit groter joyen
syn sy vroe dat haer vyande
paris heft bracht in groter scande
daertoe meer om die eere
ende oec om den seghe meere
helenen was veel eren ghedaen
van allen dien ten haven gaen
van coninghen ende van coninghinnen
van allen denghene die se kynnen
paris broederen daden haer eer
ende syn susteren veel meer
dan cassandre die prophetisse
was in groter moyenisse
wie so blyde was in die stede
sy dreef ommer seerichede
sy riep lude ende apenbaer
dat dat die brant van troyen waer
troyen wert om haer te scoert
men woenter nummermeer in voert
dickwil vloeckten sy helenen
ende alle die groten mitten clenen
die yerst maeckten die brulocht
want sy voersach die grote vrocht
die saen sal comen an dongheval
daer gheen eynde aen wesen sal
wat rouwe sprac sy naeckt ons allen
als die grote toerne vallen
ende dese palaes ende desen sael
van den berghen in den dael
myn broederen algader
sal men versclaen ende mynen vader
al te spade salt hem rouwen
als sy se sullen versclaghen scouwen
ecuba moeder wat sals wesen
hoe droeve wordy noch na desen
daventuer wert hier quaet
so fel datter niet toe en staet
wat sal van dynen kynderen comen
veel scade ende luttel vromen
deus hoe edelen poert
heeft dat huwelic te scoert
mit rouwen sal men se vellen neder
nummermeer maeckt men se weder
edel maghede scoen vrouwen
wat sal hier gescien al rouwen
want ghy sult hier sien versclaen
alle die ghene die u bestaen
vliet hets best na mynen waen
waer suldy nemen alle die traen
die ghy sult moeten wenen saen
ende sult ducke in ommacht sclaen
ghy sult den rouwe hebben so groot
ay got hoe gherne naem ic die doot
wert onsen gade ghename
eer dat ongheval doch quamel
dit was haer tale alle daghe
ende haer jamer ende haer claghe
dusdaen leven dusdaen rouwe
dreef altoes die scoen joffrouwe
cassandre dat sy haer niet en rusten
ende haer gheenre blytscap en lusten
so dat niemant en cond ghedoghen
priamus deed se uytten oghen
in een camer buten allen roten
daer sy inne was langhe bescloten
dus lach langhe die joffrouwe
mit ween ende mit groten rouwe
hier moet ic laten by noets werck
ende volghen stathius den clerck
ende van achilles tellen langhe
eer ic aen tromans wedervanghe
paris die wylen was herde
en hem synt alsoe bewerden
teghen hector synen broeder
syns vaders kint ende synre moeder
dat hys had eer ende lof
ende hy bekennet was int hof
die heft helenen ghenomen
als u hier te horen is comen
hy naem derom cleen goem
dat hy volbracht der moeder droem
want doe sy hem droech docht haer
dat hy die brant van troyen waer
onder dat lant van pelarche
voer paris onder die seemarche
by den lande daer sy hem haten
alle die luden uyttermaten
achilles moeder vrouwe thetis
die vrouwe in ghenen lande is
stont hoghe op haeren palaes
van hertten seer tonpays
noch en wist sy niet waerom sy
mittien sach sy haer by
die scepe van troyen vaeren
haer begonde dat hertte beswaeren
talreyerst dat sy se sach
mittien vernam sy thantghesclach
bynnen der poert in die stat
sy vraghede wat beduden dat
tvolc riep vrouwe laets u vernoyen
ginder vaert paris van troyen
ende heft gheroeft als een katyf
des conincks menelaus wyf
doe thetis die mare vernam
liep sy uytter cameren gram
haer volgden mede camenieren
ghepalleert wel ende duere
dat wiste sy wel apenbaer
dat tghene paris heer waer
sy seid dit volck dit neemt my
ic warde noch ontteert hierby
dese dinc heb ic ghehoert
wilen was procheus woert
die seid my in ghenen daghen
dat ic een kynt soude draghen
dat syn vader tallen steden
verwynnen soud in manlicheden
ende veel prys soud hy verwerven
mer te troyen soud hy sterven
nu sien ic wel dat paris daer
synen vader voert mit enen scaer
die hy heft mit xv scepen
den wech te troyenwert begrepen
ende dat en sal niet syn ghenoech
dat menich vrouwe onghevoech
int lant van griecken doghen sal
men sal sueken averal
achilles mynen lieven soen
by der see by lande hy is diegoen
die grote daet wel is aensclacht
hierby is myn hert onsacht
oec sal hy gherne medevaeren
nochtant heb icken twaeren
bevolen in vaster hoede
dat is enen ouden enen goeden
cyerone van cessalia
ten is gheen so vroet verre noch na
daer leert hy veel des hy behoeft
ic waen hy daer hem selven proeft
of hy noch yet heft die cracht
dat hy vermach syns vaders scacht
o wy of ic waer vroeder
al te spade al ben ic moeder
peinsde ic om myn lieve kint
hoe was ic van hertten so blint
dat tierst doen wert ic ghewaer
die scepe en waer ghevaeren daer
ende had se mit cracht bestaen
ic had se alle doot of ghevaen
al en is peleus niet hier
ic had gheworpen griecx vier
in die scepe ende verbernt dan
scip goet gewant wyf ende man
nu wil ic henen al ist spade
te neptholomeus om ghenade
hy is wel ghesceept ende heft man
die herde wel comen daeran
ic sal hem bidden  hy is myn neve
dat hy my troest ende hulpe gheve
mittien is sy tot hem ghevaren
neptholomeus quam sonder sparen
van eenre warscap in dien tyde
ende had ghedroncken dat hy was blyde
een luttel van den wyne was
een septre gheloeft my das
had hy in syn rechter hant
thetis was vro als sy en vant
heer sprac sy heb myns ghenade
van al dat wee dat ic claghe
u macht is wyde bekant
aver see in menich lant
wie laety dus die rovere vaeren
die noch kerke noch cluse en spaeren
ghy liet jason tgulden vlies
roven daeraf quam groet verlies
hier is nu een ander roef ghedaen
die van troyen hebben saen
gheroeft menelaus wyf
daer laet noch menich om syn lyf
o wy arme o wy o wach
hoe menghen droeven hantsclach
beraet hy my ende anderen vrouwen
venus dit heb dy al ghebrouwen
dat ghy u mynne brinct tonvrede
venus dit syn uwe sede
hoe swaer moet ickt becopen
dat orloghe ende dat lopen
van troyen ende den swaeren seghe
dat moet ic claghe alleweghe
nu merckt heer die wynt is stille
wy volghen ist uwen wille
want ic ben om myn kynt vervaert
of het te troyen versclaghen waert
so rume ic sonder waen dit lant
ende vaer te troyen aen dat sant
wonen daer hy begraven leecht
nu hoert wat neptholomeus seecht
vrouwe sprac hy ten mach niet duden
dat ghy wilt scaden desen luden
daventuer en willes niet
dat die dinc aldus ghesciet
langhe tyt ist belopen
dat asia ende europen
onderlinghe souden stryden
jupiter sprac in ouden tyden
daer suldy vrouwe u kint
seghe sien vechten dat ghy mynt
ende weduwen maken bynnen troyen
soe veel dats hem sal vernoyen
het is voerseit sonder waen
dat hy hectoren sal versclaen
dat sal u wesen groot eer
nu en claghet nummermeer
ic sal noch mit mynen lande
wreken al uwe scande
die wynt is nu so wel hem mede
het waer om niet dat men dertoe dede
thetis die wert droeve daeraf
dat hy haer gheen hulp en gaf
ende scheit van hem sonder woert
sy peinsden om ander saken voert
een scipman sy mitter vaert
nam sy ende voer te tessalienwart
seer droeve ende gram
ende tierst dat sy ginder quam
nam sy haven in een ryvier
sparnas hiet sy daer en syn niet vier
in alle tessalien soe soete
daerin dwoech sy haer voete
dat scoen lant en verhoechde se niet
sy woude daer haer thertte riet
dat was totten anderen cyerone
die had in hoede haren sone
ende leerden hem laten ende doen
in enen berch hiet pelioen
woenden hy in een haghedichte
en weet hoe ment maken mochte
som mocht men sien wyt wast gehouwen
som mocht men te braken scouwen
liet inwert vaeren die kamenaden
daer sy wilen in wonder daden
die latiten ende die centauroen
doen sy vochten als deghen coen
ter brulocht daer pyrochenus nam
ypodamien aldaer quam
menich rese ende menich deghen
daer waeren die centauroen verscleghen
kannen ende nappen stonden noch ginder
daer die vruchtelicke kinder
onderlinghe mede vochten
ende weerden hem so sy best mochten
daer hinck oec cyrons harnas
dies hy plach doen hy ras
was van daghen jonc ende snel
mer nu en plecht hy niet el
dan hy achilles leerden kynnen
crude van wonden ende van mynnen
of dat hy en leerden karpen
ende jeesten tellen van den scarpen
ende van vreselicke stryde
cyron sat oec ten selven tyden
ende maeckten vier ende caecten spyse
teghen achillen na synre wyse
mittien dat hyt thoeft afscloech
sach hy thetis ende loech
ende maeckten hem teghen haer
al waeren hem die lede swaer
die grote blytscap maeckten snel
nu suldy vernemen wel
dat hy voeren was een man
ende achter een pert daeran
oec waeren al die centauroene
also ghescapen ende van dien doene
in anderen boecken na dat waer is
hiet sulck volck sagittarys
cyron liep daer hy se vant
ende nam se byder rechter hant
ende leide se in syn haghedichte
thetis merckten so sy best mochte
om haer kint die sys niet en vant
sprac sy ay cyron altehant
wie laestu myn kint van dy
ten is gheen wonder dat my
daeraf dromet ducke so swaer
beghave got dat loghen waer
my dunckt bywylen dat men mit swerden
teghen mynen lichaem wilt werden
bywylen in myn hande tsamen
nu dunct my oec dat die dieren quamen
die myn borsten wilde schoren
mer nu raet my by aventueren
procheus die vroede waersegher
dat ic voer op allegader
ende ic afdwa mit toverien
dus mach ic my van sorghen vryen
ic en cant niet al vertellen nu
geeft my myn kint des bid ic u
aldus sprac hem thetis toe
hy en had haer niet ghegeven doe
had sy gheliet teghen cyroen
waer syne achtinghe had te doen
doe sprac die crude neemt lieve vrouwe
u kint al moet icks hebben rouwe
bitter onsen gaden voren
ic waen dat hy u gherne horen
dies is wel noet sonder waen
ic salder loghen niet toe sclaen
mer ic weet wel wat mach beduden
syn macht west hem meer dan ander luden
hy is al te starck van synen jaren
wylen soe plach hy twaren
dat hy hem een deel dwinghen liet
ende hy henen niet ver en schiet
ossa die berch of peleon
en moghens u niet moede doen
noch die see die in tessalien leecht
het is my menichwerf gheseecht
van mynen broeder die centauroene
dat sy niet en moghen vercoene
hy brickt haer huse hy roeft haer diere
ende jaechter veel in die ryviere
beide willen sy hem belaghen
ende dreyghen hem mit haeren maghen
ic sal gheloeft my dies
die heren varen omt gulden vlies
hercules ende jason
ende u swagher thelemon
mer sy waeren onghehinde
synre cracht ende synre gheninde
alsoe groet is syn ghewout
thetis wert van hertten cout
dat hy hem prys geeft dus groot
ic waer veel liever doot
mittien quam achilles ghereet
uyttermaten seer besweet
doer al dat hy die wapen had an
scheen hy een scoen jonckman
want hem die wange root was als bloet
dat op syn witte huyt wel stoet
gelu ende kerps was hy ghehaert
noch doe was hy sonder baert
die oghen en waeren hem niet fel
synre moeder gheleec hy wel
oec quam hy uytten woude vroe
veel te scoenre was hy doe
onder een roetsche die hiet seloes
die int lant van tessalien es
had hy een leuwyn ghescleghen
ende haer jongen bracht hy ghedreghen
daer corten hy mede synen dach
mer doen hy syn moeder sach
liet hy se vallen ende liep tot haer
een deel woech hy wel swaer
daer hy aen haeren hals hinck
ende hy se mit armen omvinck
also lanc was hy doe als syn moeder
patroclus dien hy als een broeder
in syn hert had vercaren
volgden hem na als hy quam voren
ellic was den anderen van hertten hout
oec waeren sy beide even out
mer achilles was stercker veel
mer doch moeten sy mit enen speel
voer troyen beid blyven doot
achilles die wapen uytscoot
ende liep in een coude ryvier
daer hy hem in wies al schier
cyron is te hem ghegaen
ende halp hem syne lede dwaen
ende keemden hem syn scoen haer
seer wonderden hem dat is waer
dat hem die cracht aenwies alsoe
die moeder sach hem ende was vroe
ende doe ghedaen waeren die saken
hiet cyron die tafel maken
ende broot brenghen ende wyn
ende ander saken die goet syn
die vrouwe troest hy van vaer
ende hiet tehant brenghen daer
een harpe doe men at
om die vrouwe te troesten bat
doe hy had gheset die snaren
gaf hy se achilles te waren
achilles harpten ende sanck
wiedanewys al was hy cranck
hercules in synre wieghen
die juno waende bedrieghen
twe serpenten alleen verwan
ende daertoe menighen stoutten man
dat serpent van lerna mede
van acheuse die wonder dede
hoe hy terberus verscloech
ende tarus niet en verdroech
hoe dat hy se synt venynde
ende tormenteerden ende pynden
beid werp hy die deghen fier
in een herden groten vier
daer nam hy syn einde dus
daerna sanc hy hoe theseus
egeus soen die stoutste man
minotauroen verwan
int eynde sanc hy hoe syn vader
ende syn moeder beide gader
daden in die hoghedochte
mit groter blytscap haer brulochte
ende hoe discordia den appel werp
daer synt orloghe om quam scarp
omdat daerinne was ghescreven
dat men der scoenster soude gheven
hieraen maeckten hy deynde dis
om die luue hoech thetis
die nacht quam sy ghingen rusten
cyron en liet hem gheens bedde lusten
mer hy ghinc ligghen op een steen
ende achilles onder hem tween
al was syn moeder selver daer
nochtant lach hy den meister naer
thetis en ginc gheen sclapen an
sy peinsden om den jonghen man
opten oever van der see
ginc sy staen haer was wel wee
sy peinsden dat sy en vlochten mochte
in tracien was haer ghedochte
mer tvolc orloghet daer ghereet
maghedonie was haer te wreet
athenen was griecken te naer
van senixos had sy groten vaer
want der scepe syn te vele
sy vrucht dat men haer daer steel
mer doch heft sy haer beraden
dat sy wilt seilen doer die ciclade
die men in die see bekande
daer waeren die hoechste eylande
by cericos ende by titemos
tusschen delos ende lemmos
wilden sy hem voren in een lant
dat cyros was ghenant
sy hadden des vernomen mare
dat dat lant in vreden ware
ende die joffrouwen altemael
leefden in licomedes sael
oec had sy des en was niet lant
dat cyros was ghenant
dit docht der bloder moeder best
recht als een vogel maeckt syn nest
baven vrucht hy die wynt
beneden merckt hy ende bint
dat hem die lude mochten roven
doch moet hy enighe telghe gheloven
dat hem dunct syn alrebest
so maeckt hy daerop syn vest
dus was der bloder moeder temoede
sy nam den soen mit goeder hoede
daer hy vaste scliep ende lach
scepe droech sy en sonder ghewach
cyron die oude halp haer
die maen scheen herde claer
sy toghen tseil op terstont
cyron hiet se vaeren ghesont
hem vielen die tranen aver die wanghen
also hoghe als hy mochte ghelanghen
stont hy op syn achterste been
ende sach na tscip al in een
noyt en was hem thertte so seer
daer hy dede so droeven keer
van der see ten halewert
als hem was in dese vaert
nu ist alsoe na den daghe
dat die vogel songhen in der haghen
beid merlen ende nachtegale
songhen uyttermaten wale
ende die dach verdryft die sterre
thetis heft gheseit van verre
ende is cyros so nae comen
dat scip den gront heft ghenomen
die sonne rees herde scoen
ter selver wylen aen den troen
ende scheen in den scepe claer
achilles wert des daghes ghewaer
hem wonderden waer dat hy was
hy sach die see ende merckten das
wat water dat wesen mochte
peleon den berch sochte
dien en sach hy hier noch daer
hy peinst of dat syn moeder waer
mer sy nam hem by den kynne
ende sy seide suete mynne
weert dat ic niet en ontsaghe
dattu souts cortten dyn daghe
om my te wandelen aventuere
niet en waer also suer
dat ic dy doch droeve katyve
behouden mocht te mynen lyve
so en claeghdic cleen noch groot
mer nu leet my aen der noot
hier naeckt nu een vruchtelicke tyt
ic wille dat ghy myn dochter syt
ende laet uwen manlicken moet
ende myn cleder aendoet
hercules droech vrouwencleder
doereen dies hem niet en had te leder
ende oec lib er bachus mede
wy lesen oec dat jupiter dede
doer een scoen maghet aldus
soe deed die grote ceneus
nu doe alsoe te deser tyt
totdat leden is die stryt
ic sal u weder te cyerone
voren onder die centauroene
dat sweer ic dy by al den gaden
neem dat ic dy hebbe ghebaden
wat moghen dy scaden dese cleder
du en worts nummermeer te leder
hoe siestu op so dommelicke
ic swert dy by den hemelricke
cyron en salt weten twint
dus smeickt die moeder haer kynt
mer als hy peinst om synen vader
ende om syn ghesclachte algader
soe peinst hy dat hys niet en dade
om gheen dinc dat men hem bade
got heer was ye mensche vroeder
dan sy was achilles moeder
dat sy dat kint alsoe verwan
dat synt was so stoutten man
wast als icket bescreven sach
so wast tien tyden heilichdach
alle die hoechste ende die meeste
hielden in cyros pallas feeste
die joffrouwen die tallemale
waeren in licomedes saele
die waeren nu ter selver uyeren
comen by orloghe buten mueren
dat hem herde selden ghescieden
sy vierden den dach als ander luden
daer men mach in die feeste scouwen
uyttermaten scoen joffrouwen
ghepalleert herde waele
mer die scoenste van der sale
was diadamia verre te voren
al hadt alle die werlt ghesworen
die oec ye in boecken screven
sy en conden haer niet den prys ontgeven
veel bat was sy ghecleet
dan yemant die mit haer gheet
wel gheleec sy eenre gadynne
wie mochtet laten hy en soud se mynnen
tierst dat achilles ghesach
die scoenheit die aen haer lach
die nye te voren had ghemynt
thertte wert hem cout als een wynt
ende daernae so wert hy heet
hy bevede ende hem brac uyt sweet
roet worden hem die liere
ghedaen was hy in die maniere
in syn aenschyn myn noch mee
dan als bloet is op die snee
en hadde die scaemtte ghedaen
hy had die cleder ontfaen
des wert die moeder schier ghewaer
lief sprac sy woudy niet daer
gherne in dat gheselscap syn
als een ander maegdekyn
wat dunct u ist quaet daer wesen
woudy yet ghelycken desen
int gheberghe van tessalie
neen ghy niet al sonder hale
woudy noch niet desen leven
ghy mocht my noch wynnen neven
hy sweech ende hy scames hem
sy smeickt ende sy seide hem
tierst dat sy hem in twyvel siet
neemt sy die cleder ende laets niet
sy deed se hem al vechtende an
verget sprac sy dat ghy syt man
stapt cort ende swighet stille
doe setten hy hem na haren wille
arm scouderen ende lanc haer
aen synen hals hinc sy hem daer
menighen preciosen steen
die claer als die sonne scheen
hy leerde veel ende schiere
veel van joffrouwen maniere
ende dat stont hem herde wel
want scoenre en was niemant el
hy docht haer een joffruwe syn
doe sprac die moeder dit sal syn
ghelaet van vrouwen ende u gaen
aen u ghespele saltu verstaen
dat syt niet en werden ghewaer
die coninck is van die schaer
hy soud algader dan bederven
die sake daer wy om werven
mittien ghinc sy op dat lant
totten coninck altehant
sy boet hem schier goeden dach
hy groete se doe hy se sach
ende hiet se willecoem syn
heer sprac sy myn dochterkyn
achilles suster beveel ic u
merckty niet aen haer nu
hoe manlic haer die oghen staen
recht na den broeder sonder waen
sy wilde wapenen hebben ghedreghen
als die amasonie pleghen
ende ommer ontsegghen man
heer nu leert haer dat sy can
pleghen der joffrouwen toghen
hout se dat sy ghenen man en moghe
beneemt haer der mynnen speel
ende wandelinghe van bossen veel
hout se talre tyt hierbynnen
mit haeren anderen ghesellynnen
ende oec en laet se nummermeer
wandelen neven die see
veel roveren vaeren op den stroem
dies neemt heer te meerre goem
licodemes ontfinc die maghet
achilles quam dient wel behaghet
ende custen syne hant
ic waen men man noch nie en vant
die had die behendichede
ghepeinst dat die vrouwe dede
hy was ontfaen van dien joffrouwen
die hem te wonder aenscouwen
want hy is meerre ende langher veel
syn haer is scoen wyt syn keel
sy leerden hem dansen ende singhen
sulc als behoert te haeren dinghen
thetis nam syns nauwe waer
sy leerden hem eer sy oerlof nam daer
in syn oer een stille sermoen
hoedaenwys hy soud doen
sy scheit van hem ende ginc ter see
daerna en sach sy hem nummermee
ende doe sy van den lande schiet
beval sy dus dat sy daer liet
ay lieve lant nu vaerwel
hout my dat kint en bid niet el
dat ic dy hebbe bevolen
ic bidde dattet hier blive verholen
om ander dinc en bid ic niet el
dan die ridders van griecken fel
dit lant nummermeer en vynden
die my gherne souden ontbinden
hier moet syn speel ende joye
ende niet die niemaer van troye
als alle die werlt wapen draghet
moet daer myn kint voer syn maghet
bynnen desen dat dit thetis dede
so scryft ons benoyt mede
dat aghomennon quam ghereet
daer menelaus al na beit
te parsen vant hy op dien dach
synen broeder in swaer gheclach
want hem syn wyf was ghenomen
ende syn lant in scaden ghecomen
dat die van troyen hem al deden
daer men nog af tellet heden
aghomennon die was vroeder
hy troesten seer synen broeder
huet u sprac hy apenbaer
dats nieman en werde ghewaer
die u onder oghen siet
dat ghy hierom droevet yet
die heren die hier te voeren
wraken haeren groten toren
sy en bewonden hem groot noch cleen
van hantghesclach noch van ween
mer als men hem laster dede
peinsden sy daerom mede
hoe syt hem daden ontgelden
sy lieten die wyf wenen ende scelden
die nie en hadden orloghe noch hoede
noch scade van synen goede
hoe mach hy hem selven kynnen
mer die sulc stout leeft mit mynnen
alsnu vecht ende stryt
alsnu mit groter eren ryt
die alle syn dinck ten besten gaet
ende altoes na die eer staet
hy mach wel eer ende prys begaen
dat mach men aen onsen broeders verstaen
dus mach een synen prys hoghen
nu en willen wys nummer ghedoghen
misprys hebben wy groot ontfaen
dit heft ons priamis ghedaen
nu beiaghen wy mitter haest
die hulpe daer wy se weten naest
ende makent dat men ons lof ende eer
hiernae spryct nummermeer
dat men aver dusent jaer
segghen mach wel hiernaer
dat noyt man van eenre scande
alsoe grote wrake bekande
wy laten best die tael hier eynde
ende vysieren hoe wy seinde
onse bade alrebest moghen
totten coninck ende totten hertoghe
ende bidden se mit ons tsueken troyen
daer en is niemant hy en sal mit joyen
hem ghereiden op enen dach
mit allet dat hy gheleisten mach
als wy versament hebben theer
so en is borch stat noch weer
die voer ons dan mach ghestaen
ende die parys dan mach vaen
hy hinghen aen enen boem
ende nemen wy daerave goem
dat al troyen mit ghewelt
sy te braken ende ghevelt
altehant nae desen noden
voeren sy selven ende seinden boden
daer en was coninck noch hertoghe
greve noch gheen prynce so hoghe
sy en quamen alle te samen
hierna suldy horen die namen
tot parsen daer sy waeren
die heren die stryts begheren
sy namen raet wien soud deren
als sy versament hadden there
dat sy hem souden bespreken
hoe sy den laster best wreken
mer stacius noemt ons die stede
die hem mede hulpe dede
die halsberch themesee
sibois gaf scepe mede
nithene maeckten die swerden
pisa gaf wapenen ende perden
cursi die gaf die quereel
nummer gaf curoen te deel
die seinden haer voetgangers mede
alsoe dede argos die stede
lema gaf targien ende scilden
carnas ende hetolus waeren milde
epiros seinden serganten tors
pilos die en deed niet wors
die gaf tributke ende magnele
elken gaf hy enich dinc te dele
ten scepe ghereide men in die foreest
plancken masten die hem meest
dochten vlacken deed men snien
die mynste houtte maeckt men te riemen
alt volc van tessalien claghet
dat peleus soe is ghedaeghet
ende des hebben sy onghevoech
dat syn kint niet en is out ghenoech
haer scepe werpen in die vloet
ende voeren mit groter spoet
in een eylant dat aulus heet
daer versamende sy haer volc ghereet
daer lesen wy dat sy tierst sworen
dat sy troyen souden storen
of alle daervoer blyven doot
alle die heren ende die ghenoot
coren daer tot enen vaghet
aghomennon doer syn doghet
daer was mit hem menelaus
diomedes ende anthillocus
thelamon ende syn broeder aiax
ulixes die veel onghemax
doghede eer hy dorloghe bestont
ende hem maeckten verwoyt
sy claghede allegader des
dat sy niet en hadden achilles
want haer waersagers daden verstaen
dat hy hector soude versclaen
dat was by dien sy alle ontsaghen
beide moghen syt te recht claghen
hy had ghewandelt menighen dach
in die snee die in tessalien lach
ende cyron had hem langhe tyt
gheleert orloghe ende stryt
calcas die quade verrader
die troyen onderdeed algader
was tien tyden in griecken comen
doen helena was ghenomen
hy wist wel ende had verstaen
dat alle troye soud vergaen
daerom socht hy onthout
doe theer daer lach mit ghewout
ende alt theer achilles claghede
sprac prothecelaus die onversaghede
want hy had ten wighe wille
calcas sprac hy wy swighen al stille
waerom en segt dy ons ende merckt des
waer achilles gheberghen es
is hy erghent ghy vynt hem wel
dit volc en roept op niemant el
aiax noch oec thelamon
tydeus soen noch agomennon
noch ic wy en syn niet ontsien
al roepen wy om dien
ghelyc alst oft een got waer
wy hebben vernomen die maer
dat hy in cyros haghedochte
niet en is want men hem daer sochte
noch hy en is mitten vader niet
segt ons doch waer ghy en siet
dat men hem sueckt ende vynden sal
wy willen u gheloven al
dat wy u laten van vechten quyte
ende willen u dienen mit vlyte
opdat ghy ons achilles wroecht
calcas hoert dat hem ghenoecht
ende las syn coniurisoen
tierst wert hy bleec ende daerna groen
daerna worden hem roet die liere
alsnu sach hy in den viere
alsnu merckt hy der vogel vlucht
hem resen die haer van groten vrucht
ende hem vernuede al die syn
doe sprac die geest die hy had in
o waer wiltu henen blode moeder
waer wiltu vluchten onsen broeder
des ouden cyrons lerinc
brenckt ons haer den jonghelinc
in doghes niet du en brenges mie
en weetstu niet dat ic al sie
waer wildy daer met aen hem ist al
dat men troyen breken sal
ic sien dat sy des is beraden
te voeren doer die ciclade
in tsconincks licodemes lant
sy doet hem ane altehant
die cleder van enen wyve
scoen kint van dinen lyve
gheloeft dynre bloder moeder niet
o wy wat is my gheschiet
my dunckt dat men my ontiaghet
in eenre cameren die scoenste maghet
mittien woerden sweech calcas geest
ende viel neder seer ghevreest
doe sprac te hant diomedes
lieve gheselle ulixes
wy moeten dese pyn bestaen
wildy wy sullent aengaen
al hadden die moeder nu ter stont
gheborghen in der see gront
so vynstu hem wel ghy syt so vroet
setty daeraen uwen moet
ic dort wel mit u bestaen
ulixes die antwoerde saen
also help my got dat icket besochte
waendic dat ment volbrenghen mochte
het waer een doen van groten dinghen
dat men achilles soude vinden
ist oec dattet ons ontvecht
so ist ons oec groet laster echt
nochtant wil ic vaeren mede
gherne doer der griecken bede
ende sallen mit my brenghen
oft calcas liegt in allen dinghen
des wisten hem die griecken danc
sy ginghen dane eer yet lanc
ellic te synre tentten blyde ende vroe
omdat ulixes seid alsoe
des anderen dages hoer ic tellen
ginc sy te scepe ende haer ghesellen
achilles was in stiller hale
voer maghet in ghenen sale
so dats niemant van der scaren
dan deidamia werts gheware
mer sy en seits myn noch meer
sy ontsach haer herde seer
datter suster een weten mochte
want doe en die moeder daer brochte
coes sy uyt deidamien
doer alle dat sy hem daden vryen
alle dander teenre ghesellynne
hy toenden haer saen die mynne
eer syt merckten cleen of groot
altoes lach hy in haeren scoet
of hy sach haer in die oghen
sus nauwe deede hy hem poghen
nu liet hy syn hoeftbant vallen
ende syn huve voer hem allen
omdat sy se weder setten soude
nu deed hy se harpen als die oude
hem had gheleert des en is niet lanc
nu leerde hy haer cyrons sanc
nu brac hy ontwe die snaren
alsnu custen hy se twaren
ende prysde seer haer liet
sy sanc en hy en achtens niet
van den berghe peleon
ende des stercks hercules doen
also hy haer had ghewyst
haer wonderts seer als sy pryst
syn kintelicke daden
so leert hy hem weder mit staden
wol spynnen ende vlas
dicwil merckten sy das
dat so naulic was syn luyt
ende hy se ommer leiden uyt
buten anderen joffrouwen ende treckt
ende hy haer gherne had ondeeckt
wie hy waer ende sy en woude
het docht haer syn al te boude
by der stat was oec aldaer
een bossche dae in een outaer
was ghemaeckt in bachus eer
daer was een pape toe een heer
aldaer plaghen sy te viere
dien dach ende den outaer te siere
die paep verboot baven alle dinghen
datter gheen man in en ginghen
nochtant en laets hy daerby niet
die paep staet selven ende siet
of hy der enighen man bekande
des loech achilles onder syn tande
diegheen seiden die hem saghen
wuuvenlicke cleder draghen
ende tonen syn ghebaer
dat hy scoenre joffrouwe waer
dan die scoen deidamie
syn uytvercaren amie
alsoe veel als sy scoenre was
dan haer suster syt seker das
so was achilles scoenre dan sy
welc tyt dat sy waeren vry
ende achilles aen enen spiet
tonen dorst syn starcheit yet
saghen sy hem te wonder an
sy en wisten niet dat hy was man
snachs wast al sy in den foreest
aldus hielt men bachus feest
ende die joffrouwen begonden vaken
ende lieten haer singhen ende haer waken
achilles sprac aldus tot hem selven
ic waen dat ic ben mitten elven
hoe langhe sal ic hier ligghen stille
ende doen mynre moeder wille
ende myn eer ende myn joghet
alhier verliese sonder doghet
ic en mach vechten selfs noch jaghen
ic waen my myn ghesellen claghen
ende om my hebben rouwe groot
cyron weent om myn doot
o wy patroclus lieve gheselle
du waens dat ic ben in die helle
myn harnas ende myn sweert
myn ghescutte ende myn peert
die my cyron langhe helt
hebstu nu in dynre ghewelt
ic hebbe spille ende rocken
ende leer wolle ende vlas plucken
des draghic in hertte scame
nochtant myn ic een bequame
ende moetet decken al dat ic can
teghen haer dat ic ben man
dus moet ic dryven ende droeven
mer die mynne salt my doen proeven
dus was achilles bedacht
ende recht in der doncker nacht
als sy alle scliepen houde
nam hy die scoen mit ghewoude
ende deed er mede al syn ghevoech
so waer sys weenden ofte loech
sy riep hulp mit luder kele
mer doe waende haer ghespele
dat sy mitten hadden ghesonghen
dander maghede die ontspronghen
songhen seer in hare sede
soe deed achilles mede
een luttel troeste hy se eer
hy seid ic ben myn noch meer
dant achilles peleus soen
jupiter dat was diegoen
die mynen anderen vader wan
oec ben ic die selve man
die in den berch van peleon
leerde die oude cyron
ic en had dese cleder niet aenghedaen
ten waer u scoenheit sonder waen
ic en liet my niet eer ghescien
eer ic u wel had ghesien
dat ic wyf hete dats doer u
waerom moegdy screyen nu
myn moeder is noch bat ghebaren
dan myn vader veel te voren
sy dy verveert van uwen vader
dat lant die stat algader
sal al te scoert wesen gotweet
eer men my van u versceet
myn moeder en sal my niet dwinghen
swycht alleen van desen dinghen
die scoen vrouwe had syns wonder
al had syt gheweten bysonder
cume dorst sy die oghen opsclaen
so vreselic was hy ghedaen
wat sal sy doen telt syt den vader
so syn sy doot beide gader
daertoe had sy en te lief
sy heelden die saken als een dief
eenre joffrouwen seid syt alleen
die die sake heelden ghemeen
want sys haer beide baden
dus wast verhalen dat sy daden
ende sy wert mit kinde swaer
hoert hier het quam soe naer
dat sy van den kinde ghenas
dat pirrus gheheiten was
ulixes ende diomedes
voeren doer die ciclades
by falos ende by olotos
by laminos ende by saxos
by samos ende by dolos
mer haer wille was te cyros
daer men in eert appolyne
sy baden doer die eer syne
dat calcas woert waert moste wesen
appollyn hoert saen na desen
ende hy gaf hem goeden wynt
dus voeren sy henen soecken tkynt
dat was thetis herde leet
want talre yerst dat sy weet
bid sy den gaden dats hem verdincken
ende laten ulixes verdrincken
die sonne begonde nedergaen
doe saghen sy die rochen staen
van cyros ende mitter vaert
voer ulixes derwaert
sy quamen daer doch by der sonnen
op dat lant syn sy gheronnen
aldaer vonden sy pallas beelde
daer aenbedent die twe heelden
haer gheselscap bleef by den scepe
op aventuer oft ymant begrepe
of men so veel vlots saghe daer
dat in die stat en word gheen vaer
dat was al ulixes raet
opwert ter borch dat hy gaet
ende syn gheselle dyomedes
die poertier hy maerckte des
ende seid den coninck dat daer aen tsant
een scip waer van grieckenlant
die twe quamen ter borchwert
als twe leewen onvervaert
op een pelyn dat myn noch meer
dat tusschen die borch lach op die see
sy twe spraken onderlinghe
tydeus soen sprac dese dinghe
wie sullen wy dese dinc bewynden
wes wilstu dy onderwynden
dattu comes in dese stat
het is quaet raet ic segghe u dat
ulixes loech om dese tale
hy seid is hy in den saele
ic sallen hiermede twaren
doen lyen ende te wighe varen
alst tyt is doet ons halen schiere
int scip enen scilt groot ende duere
wel vergult ende een spiet
nochtant en is dat ghenoech niet
doet agutes medecomen
mit basunen het sal ons vromen
dus spraken sy om haer bedarfte
mittien saghen sy aen die poerte
den coninck na des lants seede
om te hebben goeden vrede
droeghy sy een olyventac
elc gruetten den anderen mittien sprac
ulixes ende seid ic waen
heer dat u te verstaen
comen is van dien ghelope
tusschen asyen ende europen
ic waen ghy hebt ghehoert noemen
die heren die hem te hulpen comen
des conincks kinder phylixtimis
her coninck hoert noch myns
dit is des ouden tydeus soen
die beter is veel dan dieghoen
dien wan hiet dyomedes
ende ic ben laartes soen ulixes
my waer leet ghy en wist die maer
hoer hoe wy quamen haer
ghy syt een ghelovich man
het waer onrecht ic en seid u dan
dats omdat wy willen twaeren
weten waer die van troyen vaeren
wie hem hout is of onhout
by wies hulpe sy syn so stout
licodemes seid die aventuer
moet u hout syn te dese uyr
ende daertoe alle die gade mede
ghy sult mit my mit goeden vrede
herberghen nu te desen male
gaet ende besiet borch ende sale
mittien ghinc hy mit hem beiden
licodemes hiet sy ghereiden
die tafelen setten mitter vaert
ulixes die ghinc hier ende derwaert
alsof hy besaghe die borghe
algader so was syn sorghe
om die grote stoutte macht
dat is algader dat hy jaght
dus ghinc hy haer ende daer
recht of hy een jagher waer
die mit synen honde quame
daer hy die pade vernaeme
van enen ever die hy sochte
ende hy die honde op hem brochte
aldaer hy en sclapende vonden
dus voer ulixes teenre stonden
in die camer quam die mare
van den griecken dat sy daer
mit scepe int lant waeren comen
ende die coninck had se ghenomen
ter herberghe ende had mit hem ghenoet
dander joffrouwen waeren bloet
sy worden also vermaert doe
mer achilles wert soe vroe
dat hyt cume ghedecken mochte
hem langhede seer in syn ghedochte
te sien die heren ende die wapen
mittien hadden ghereet die knapen
die tafelen ende ghingen eten
licodemes was gheseten
ende hiet halen die joffrouwen
daer mocht men een scare scouwen
ghelyc oft gadynnen waeren
ulixes merckten sonder sparen
welc mochte syn die nuwe maghet
mer dien nacht die hem wanhaghet
en liet hy hem bekennen niet
nochtant merckt hy ende siet
waer dat hy so manlic gaet
ende niet en hout maghede staet
synen gheselle heft hy en ghewyst
diadamia die men wel pryst
en had syt niet also belet
ende syn cleder bet gheset
ende hem benomen syn ghelaet
dat hem herde manlicke staet
het waer hem allen apenbaer
cont worden welc achilles waer
men bracht spyse ende dranck te tyde
die coninck hiet se wesen blyde
ende sprac men mach u te bet gonnen
dat ghy dus hoghen dinc hebt begonnen
mocht ick ryden ende lopen
als ic mocht doen becopen
hier quamen in myns selfs lant
ende ic se scloech vinc ende bant
die ketene waen ic dat ghy saghet
ten kartelen dat ghy laghet
daer sy meed waeren ghebonden
nu en heb ic gheen kint tien stonden
u te lenen of ic woude
ghy siet oec myn selfs oude
ende daertoe myn lieve kinder
die ter tafelen sitten ghinder
wanneer sullen sy moghen gheven
te mynre blytscap jonghe neven
ulixes antwoerden te diere tyt
ende seid her coninck ghy syt
bevaen in enen hoghen wille
wat man soud nu ligghen stille
hy en soud nu te sien poghen
coninghen greven ende hertoghen
want alle die teuropen horen
hebben desen wych ghesworen
het is al ydel dorpe ende stede
die bossche hebben wy gheroert mede
die see is al bedeckt mit scepen
die vadere syn in dien begrepen
dat sy die wapenen gaven den kinderen
nummermeer en mocht men vinden
daer enich man in synen daghen
meer eren mocht beiaghen
achilles siet hy derwaert
ende alle die anderen voerwart
die oghen sclaen te dale
echt begonst hy dese tale
wie so is van hoghen maghen
ende die wapen can draghen
weer te perde of te voet
sal hem ghescien eer ende goet
hy moet syn ter sameninghe
daer syn al die hoghe coninghen
cume willens die vrouwen ontberen
sy en willen die van troyen deren
dies hem ontreckt men sal en haten
ende alle die gade sullen hem verwaten
achilles weer opghestaen
en had dyademia ghedaen
die opstont ende danderen mede
nochtant stont langher ter stede
ende merckten op ulixes tale
alrelest rumden hy die sale
ulixes sweech enen cortten tyt
doe seid hy coninck heer ghy syt
so out van daghen hout u mit vreden
u lant u borch ende u stede
brenct uwe dochteren te huwelicke
sy syn so scoen sekerlicke
dat ickes hem herde wael gan
ja antwoert die oude man
ulixes ofstu se saghes
bachus dienst doen eens daghes
of singhen voer pallas outaer
ic haep ghy sult er blyven naer
laet u die winc ende sult sien
ulixes danckes hem mittien
dat hy hem des daghes dede
aldus grote haveschede
een hiet daer bedden in die sael
dat volc ghinc sclapen altemael
ulixes langhede daer hy lach
herde seer om den dach
mer doch dat hy en luttel scliep
diomedes haeste hem ende liep
doent dach was ende bracht agutes
alsoe als hem hiet ulixes
mittien quamen daer herde saen
die joffrouwen voertghegaen
om te dansen voer die gaste
gheselscap hebben sy vaste
diademia ende achilles
sy dansten gheloeft my des
ende toenden menighen keer
die ulixes nie en sach eer
diademia leiden die traethee
voer ulixes in die plaetse
daer was achilles te kennen goet
hy en conde niet houden den voet
noch oec der joffrouwen ganc
die cleder waeren hem te lanc
dus doet hy breken al dat speel
die griecken die prysden veel
ende die joffrouwen altemael
keerden weder in den sael
daer hadden ulixes synen knechten
ende tafel ghedaen rechten
op die tafel lach menighertiere
scoen clenode ende diere
diodemes bat dat elke name
clenoden die hem best bequame
dat was van dansen haer miede
die coninck en wils hem niet verbieden
o wy dat hy soe simpel es
en peinst hy niet dat ulixes
behendelicke wel can toghen
tscoenste buten voer die oghen
somme joffrouwen namen calueren
of rieme wel ghemaeckt ter cuere
som hoeftbande dat was waer
die wapenen saghen sy ligghen daer
sy waenden dat wel algader
dat men se gheven soud den vader
tierst dat achilles sach
den dueren scilt die ginder lach
die scoenre en mocht wesen niet
ende daertoe den sconen spiet
wies hem thertte ende moet
so datter hem thertte toe stoet
hy vergat der moeder tael
ende mynde altemael
om troyen was al syn ghedochte
tierst dat hy quam by den scachte
scloech hem van den goude tlicht
onder syn oghen recht
doe scaemden hy hem ende wert vervaert
ulixes ghinc te hemwaert
ende sprac stille twyvelstu
wy kennen u herde wael nu
cyron was dyn martoghe
ic waens den griecken vernoyen moghe
dat sy dyns so langhe ontbeiden
troyen ontsiet dyns nu mit tyden
ghanc toe saen al sonder merren
du sals parys noch verren
ende dynen ouden vader verblyden
laet uwer moeder bloetheit lyden
achilles scoerden af syn cleet
ende agutes blies ghereet
die maghede lieten haer clenoet vallen
ten vader riepen sy mit allen
om ghenade dats haer waen
dat men se mit wyghe soud bestaen
achilles toghede syn cracht
den scilt nam hy ende den scacht
die waeren hem beide veel te cleen
hy was langher veel alleen
dan ulixes ende syn conpaen
daer men onder hem sach staen
altemael dat inghesinde
verveerden van den stoutten kinde
alsulcke stappen began hy te gaen
als hy hector soud bestaen
pelegia was nu verloren
also was hy ghenant te voren
diademia misliet haer
omdat haer doen was apenbaer
ende tierst dat achilles hoerde
haer screyen ende haer seer woerde
heft hy hem swaerlicke bedacht
neder werp hy scilt ende scacht
ende keerden hem ten coninckwert
die van wonder was vervaert
wat dat comen soud daerna
als dat deede pelegia
licodemes seit hy lieve heer
myn moeder was verveert seer
ende heft my u in hoeden bevalen
ende dien griecken ontstalen
men sals u eer spreken wyde
dat ghy my sent weder te stryde
mer eer hebdys beide gader
cyron ende peleus myn vader
ghy doet er my oec eer mede
nu hoert een luttel myn bede
pynt om mynre vrouwen ende myn heer
ic begheer u tot enen sweer
van uwen dochteren begheer ic een
wildy se my gheven die ic meen
dunc ic u niet wel gheboren
wildy se my gheven laet my horen
oec geeft se my in myn hant
ic wille dat u sy bekant
dat heymelicke deidamie
heeft ghewest myn amie
wie mochte dese armen onstaen
die icker in had bevaen
doet my becopen desen misdaet
ic gheve u wapenen hoe soet gaet
den griecken ende blyve hier
waerom hanghen u alsoe die liere
waerom is u thertte swaer
siet hier u kint ghy syt myn sweer
ende oudervader van desen kinde
sy droecht die ic also langhe mynde
dunct u dat icket onweerdich sy
die griecken daden hem hierby
als haeren weert ende haeren heer
dat hyt vergave doer syn eer
licodemes wert thertte sachter
al peinsden hy om synre dochter laster
nochtant en dorst hy niet al
ende omdat hem thetis beval
beletten dat grote orloghe
oec docht hem die dochter hoghe
aen achilles syn bestaet
eenre joffrouwe hiet hy dat se gaet
ende dyademie brachte voert
sy en wist of sy had verboert
cleen of groot lyf of lede
achilles maeckten den vrede
hy gaf hem aldaer te hande
na den seden van den lande
synre dochter tot synen lyve
ridder maeckten hy en ende oec vyve
langhe tyt hielt mit liste
thetis dat peleus niet en wiste
waer sy achilles had ghedaen
mer men seinde hem herde saen
bode dat achilles waer vonden
ende hy hem in cortten stonden
scepe dede touwen gherede
licodemes oec die sede
twe scepe seinden hem twaeren
mer selven en mocht hy niet vaeren
doe deed men daer die brulocht
den nacht laghen sy sonder vroch
ellikerlyc in sanders arme
ende daer nummermeer acharme
hy lach ende peinsden om den stryt
hoe lanc troyen weer ende wyt
ende oec dacht hy om die scepe mede
of sy besoeken mochten die stede
luttel langden hem na den dach
want hy in syns liefs arme lach
sy weenden uyttermaten seer
o wy sprac sy lieve heer
en salt my nummermeer ghescien
dat ic u anderwerf sal sien
in desen selven armen sien rusten
ende sal u myns nu nummer lusten
ende als ghy hebt verwonnen troyen
ende wederkeert mit groter joyen
sal u dan ghedencken niet
die sake die u is ghesciet
wat sal ic bidden ic en hebbes geen stonde
dat ic ghenoech ghewenen conde
hier heft versament nu ons beiden
enen nacht ende oec versceyden
dit is een cortte brulocht
o wy al docht my wesen vrocht
hoe suete was ons hemelichede
ende moet ic uwes derven mede
nu als ghy my ghegeven syt
wert gade bevalen al heb icks nyt
ic en dert u heer niet ontraden
peinst om uwer moeder daden
vaert ghesont ende weet voerwaer
om niet en had sy seker vaer
got geft dat ic u noch moet scouwen
u sullen besien die troysche vrouwen
ende aen u setten haer mynne
en doet er geen in uwen synne
noch helenen daer ghy vaer na
noch die scoen polixina
van my sullen u garsoen
rymen maken te haeren doen
omdat ic tierst was u amie
sullen sy segghen van onser vrye
waerom laty my niet mederyden
wapenen draghen ende stryden
leert my vechten  ic leerden u spynnen
ic sal u troyen helpen wynnen
peinst om u kint na dien dat staet
dat ghy my te troeste laet
een bede bid ic u ketyve
laet vaeren die troysche wyve
ende en wint engeen kinder
aen die katyvynne ghinder
doen sy bat den heer achilles
ontfermden hem seer des
hy troeste se ende swoer oec mede
dat hy doen soud haer bede
oec weenden hy menighen traen
hy seid als troyen waer ontdaen
soud hy haer brenghen groot rychede
ende ghevanghene lude mede
mer dat en deed hy niet en twint
dat woert voer henen als een wynt
dus claeghde se daer sy by hem lach
die nacht verghinc ende het wert dach
achilles die stont op ghereet
ende tierst dat hy was ghecleet
ghereden sy ten scepewert
die wynt was wel aen haer vaert
die merckten die hem had bekent
hy en dochtet hem wesen en twint
joffrouwe ghelyc als hy was eer
des wonderden hem veel te meer
ulixes gaf altehande
synen gaden offerande
dat sy behouden mosten den wynt
dien sy hem toe hadden ghesent
sy rumden alle sconincks hof
achilles die nam oerlof
aen deidamie ende den joffrouwen
die van hem sceyden mit rouwen
ende aen den coninck synen sweer
dien daerna en sach nummermeer
hy custe pircus syn cleen kint
dat hem seer halp wreken synt
hy sprac ic deed al wast te groot
een deel dat myn moeder gheboot
doch ben ic ghesocht twaren
soeveel dat ic moet vaeren
ten orloghe te deser stont
nu blyft alle ghesont
mittien is hy int scip gegaen
dat seyl was opghetaghen saen
ende sy sceyden van den lande
so verre dat men se cume bekande
deydamie die coninghinne
stont hoghe baven ten tynnen
in haer arme had sy syn kint
sy sach tscip vaeren onder den wynt
langher veel dan yemant dede
die daer stonden ende merckten mede
niet en was achilles sonder sorghe
hy sach langhe opten borghe
die hy mynde mit goeder trouwen
hy peinsden om die scone vrouwen
die hy liet in droeven synne
doe vernuwede hem die mynne
ende hem sanc een deel den moet
ulixes mercktet ende was vroet
ende ghinc hem dus mit woerden an
en bistu niet die selve man
die troyen sal doen groot vaer
ende daer al griecken beyt naer
dit grote orloghe was ons by
des was u moeder versaecht om dy
ende had u daer bevalen
daer ghy vol na waerst verhalen
wie sach so grote diefte nye
al te lief so had se dy
dat sy die cracht van dynen leden
bederven wilde in ledicheden
het waer al te groot scade
comen bistu daeruyt by rade
nochtant en trecken wys ons niet aen
dat ghys wille hebt te bestaen
du weers wel comen sonder bede
achilles antwoerden ter stede
het waer te tellen veel te lanc
hoe my myn moeder daertoe dwanc
ic salt beteren mitten brande
dat ic wyfscleder ye bekande
mer nu telt ons daventuere
diewyle dat wy hebben ter cuer
mit ons water ende wynt
ende en lates niet en twint
wanen dat yerst quam die nyt
daeraf quam dus groten stryt
als hier coemt nu te hant
tusschen troyen ende dit lant
ulixes sprac wildyt bekynnen
ic salt u van yerst beghynnen
ecuba priamus wyf
droech paris den katyf
doe droemden haer dat hy den brant
waer die storen soud dat lant
sy seit den coninck haeren heer
ende hy gheboet haer op haer eer
dat kint verbernt soud wesen
tierst dat sy deraf waer ghenesen
mer tierst dat sy deraf ghenas
ontfermden der vrouwen das
dat syt kynt ontlyven soude
ende deed voeren in een woude
tenen hirde diet aldaer
voeden ende hilt menich jaer
allexander hiet hyt doe
nu sal ic segghen hoe
ende waerom dat ment hiet parys
in dat wout had hy den prys
van alle die hirden ver te voren
sodat sy hem tenen richter coren
ende alleen mit synen rade
berichten hy al haer misdade
allexander had enen stier
die stout sterck was ende fier
die verwan in enen tyde
enen leewe in enen stryde
des setten hem allexander te loen
op syn hoeft een croen
synt dat quam die leeuwe weder
ende velden den stier der neder
doe brac hy hem die croen af
den wilden leeuwe dat hy se gaf
omdat die kondighe knecht
in den woude deed dit recht
so had hys eer ende prys
ende waster om ghenant parys
sinder quamt oec aldus
dat dyn vader peleus
dynre moeder thetis nam
te synre brulocht oec so quam
menich coninck menich hertoghe
menich man rycke ende hoghe
die dese feeste aldus besochte
in des ouds cyrons haghedochte
daer was juno ende pallas
ende venus die scoen was
discordia een ander vrouwe
die des had groten rouwe
dat sy daer niet en was ghebeden
mer dat sy mit onvreden
tvolc doet leven tallen steden
des was sy daer onghebeden
doe visierden sy hoe sy mochte
doen dat men ginder vochten
enen appel maeckten sy van goude
daerin screef sy dat sy soude
der scoenster syn teghendome
juno sprac mit groten rome
dat sy dalrescoenste waer
pallas seid apenbaer
dat sy veel bat waer ghedaen
venus seid al sonder waen
desen appel sal wesen myn
want hier niemant scoenre syn
sy keerden dit al waeren sy erre
opten groten jupiter
hy senden se tot paris den knecht
ende seid hy is so ghereecht
hy sal u wel terecht sceden
juno voer te hem mit beden
in die grote woestenie
ende seid paris die scoenheit van my
ic sal dy gheven in dyn ghewout
dattu wilt silver ende gout
pallas seid gheef se my
ic sal dy maken seker vry
ende daertoe van synne vroet
wat wildy dan meer goet
venus sprac wildy en my gheven
die scoenste die ic weet leven
sal ic u gheven in u ghewout
wat saldy silver of gout
priamus die is dyn vader
troyen is dyn allegader
wat leghet dy aen grote seghe
verlaet die stryt alleweghe
du biist twaeren vroet ghenoech
dit hoerde parys ende loech
den appel gaf hy venus daer
ende seid dat sy die scoenste waer
tierst dat hy was te have ontfaen
deed hy priamus verstaen
dat hem dat ghedroemt waer
dat hy soud al apenbaer
hebben die scoenste die ye man vant
voer hy der om in grieckenlant
priamus gheloefden der saken
ende in eer wederwrake
seinden hy hem in griecken daer hy quam
ende die scone helenen nam
hieraf is comen den nyt
hierom porren wy ten stryt
dat hy ons neven huwelic brac
daer hy hem qualic aen wrac
athenor en wilde niet ghedoghen
van den moghenden ende van den hoghen
jupiter dat hy hem nam
synre dochter europam
hy en sochte niet orloghen
certes en wilde niet ghedoghen
dat hercules ende jason
ende oec u oem thelamon
hem ontfoerden medea
hy en volgden hem niet ver na
sullen wy ghedoghen dan
dat een hirde een halfman
die ons so naer is gheseten
teghen ons sal hem vermeten
ende roven in ons lant
of nu quame enich vyant
die deidamia cracht dade
ende sy op u riepen ghenade
wat soutstu doen mittien man
ten sweerde hy begonst tasten dan
in den ghebaer sonder spreken
alsof hyt saen soude wreken
ende ulixes sweech doe
diodemes sprac hem toe
hy seid achilles edel man
of wys u bidden suldy dan
ons te verstaen doen
hoe dat u ophilt cyron
ende hoe dat hy u leerde stryden
segt ons nu dat bytyden
wy en bidden anders niet te sien
gheloent van onser pien
en ist te tellen gheen verdriet
dat u in kintheit is ghesciet
achilles seid ic seg u dit
gherne na dien dat ghyt nu bidt
heer diodemes nu merckt das
tierst dat ic ghebaren was
was ic ghevoert tot cyroene
totten wilden centauroene
my en is ghegeven amme
noyt en sagh ic vrouwenmanne
noch men gaf my meelck noch sap
noch wyn noch bier noch ander pap
dan mellic van wilden leeuwynnen
van tygrim ofte van berynnen
daerna gaf hy my eten dat merch
dat en deed hy niet om eerch
tierst dat ic begonde te gaen
leerde hy my die volve vaen
ende wandelen in die foreesten
daer leerde hy my vaen die beesten
hy leerde my syn in dat wout
ende ghedueren in dat coudt
sodat my al haert wert dat fel
myn bedde maeckten hy niet el
dan op enen groten steen
lach ic ende myn meister alleen
ic was out cume xij jaer
dat hy my den leuwen naer
volghen deed mit groten vliet
ende vechten teghen dat felle diet
selve myn meister cyroen
doe hyt van oude mocht doen
liep hy teghen my om seer
ende jaghede my in menighen keer
ende als hy dan was herde moede
prysde hy my als die vroede
op synen hals hy my dan droech
ende sanc my ende loech
hy leerde my op den yse gaen
lopen ende stille staen
dit was myn kintsheit al
ic en weet niet voert hoe ic sal
ghetellen hoe menighertiere
ende hoeveel ic scloech der diere
int gheberchte dat ossa heet
daer menich dier omgeet
neen hirten ende dammen
had ic se ghejaghet hy souts hem scamen
mer hy deed my eenre jaghen
ende den soeghen her vercken ontdraghen
tygrim vaen ende lupaerde
beren linxen ende libaerde
dan bleef hy syn haghedochte
ende ontbieden wat ic hem brochte
ende sach of ic seer was bebloet
niet eer en porde hy den voet
eer hy wel had verstaen
dat ic pyne had ontfaen
dan custen hy my aen mynen mont
dit was syn doen talre stont
oeck leerde hy my in mynre tyt
alrehande orloghe ende stryt
hy leerde my hoe die ponioene
int orloghe plaghen te doene
hoe die merscagetten scieten
ende hoe seer sarmaden vechten mit spieten
ende hoe sy mit sekelen werpen
die sy vreselicke scerpen
hoe die galoene mit armborsten
ende mit baghen scieten dorsten
ende die manier ende mit wat vingheren
men best werp mit eenre sclingheren
hoe men oec stryt mit swerden
ende hoe men oec joesteert mit perden
ic en cant vertellen nu ter stede
wat hy my leerde ende deede
hy leerden my climmen op ende neder
ende vlien ende volghen weder
ende hoe men alrebest onthielde
grote worpen op die scilde
oec ghedenct my van eenre rivieren
hiet sparaos dats haer maniere
dat sy wast recht als die see
sulken tyt als wast die snee
of alst reghent yet veel
dat gaet haer lopen uytten speel
sy dryvet mit haer groet ende cleen
haerde bome ende grote steen
daer my die stroem meest mocht scaden
deed hy my daeraver waden
als hy woude so most ic staen
storme steen ende boem ontfaen
cume soude mit syn vier voeten
myn meister dat moghen ontmoeten
ic stont daer noch stroem noch steen
en verdreven my niet groot of cleen
hy stont opt lant dan ende riep
al wast my een deel te diep
of te cout daerinne te staen
ic scaemde my daeruyt te gaen
noch en ghinc icker uyt niet
eer dat hyt my selver riet
ende hy my prysde ende custe
dan en ploch hy al geen ruste
dan hy my deed aver een
veer werpen enen steen
als wy comen waeren thuys
of ic ende patrocluys
leerden onderlinghe scermen
niet eer en liet hy my gheermen
eer hy hem ende al die mesnide
vernoyt hadde dat yerst diede
dat wy om rusten saghen
dan deed hy voer hem draghen
een harpe ende jeesten singhen
van groter daet van hoghen dinghen
hoe dat jupiter vervacht
die gygantten by synre cracht
hoe meleagher van calidoene
die vromighe ridder ende coene
dienen ever scloech ter doot
daer hy eer bejaghede groot
so leerde hy my die crude kynnen
die horen daden ende mynnen
const hy paten laxative
die nutte syn des menschen lyve
ende die benemen tgrote bloet
ende die ten sclapen syn goet
die die wonden heilen al
hoe hem die mensche houden sal
dit leerde hy my ende daertoe echt
hoe dat men een volc berecht
oec deed hy my tgherichte draghen
van synen wonderlicke maghen
die vreselicke centauroene
dit leerde ic al aen cyroene
dus bracht ic myn leven te voren
synt dat ic yerst was gheboren
ende des ghedenckt my altemael
in sconincks licodemes sael
diodemes wat dunckt u
en heb ic niet vergouden nu
u pyne die ghy om my daet
ende gheseit dat ghy my baet
ja ghy achilles seker wel
dus voeren sy henen in dit speel
so langhe dat sy aulis saghen
daer die van griecken doe laghen
stacius woert gaet hier uyt
dat weet wel dat groot gheluyt
daer was doe achilles quam
ende ment int heer vernam
van daer voren sy al ghemeen
tot eenre stat hiet athene
omdat sy daer versamenen souden
alle die mit hem vaeren wouden
daerom seyt benoyt die wel gheraeckte
dat men daer agomennon maeckte
aver al theer ghementlicke
nochtant waeren daer also rycke
die des nyt hadden voerwaer
als ghy horen sult hiernaer
nu is dit doen yerst begonnen
van den ghenen dies hem best gonnen
dander suecken sy tallen stede
ist mit cracht ist mit bede
dat sy sonder enich letten
hem bespreken ende besetten
ghesceept ghewapent ende ghespyst
also dat men laeft ende pryst
op enen dach die sy hem noemen
alle ghementlicke comen
tot athenen daer danderen laghen
beide mit vriende ende mit maghen
dan sout porren al dat heer
tierst dat die wynt mit hem weer
moghen sy te troyen haer scepe legghen
men sal alt lant oec ontsegghen
daer woert te braken menich swert
ende oec ghesteken menich pert
menich prinche ende menich ghenoot
salder oec om bliven doot
ghenese so wies mach ghenesen
dit en mach niet anders wesen
binnen desen selven veertiennachten
dat men helenen nam mit crachten
syn haer broeder ghevolcht achter
om te wreken haren lachter
mer dat was ter quader wyle
sy en waeren cume een myle
van haeren lande in die see
dat hem een stroem deed so wee
drie daghe wayet onsachte
dat niemant haven rumen en mochte
soe wreet waeren dese iij daghe
geen scip en cond ghedoghen die waghen
dat men wel weet dat dese twee
verdroncken bleven in die see
men en wiste hoe hem ghesciede
sonder dat die doelle lude
daeraf maeckten ene saghe
die men hout by daghe
sy seiden dat sy nummermeer
verderven mochten in die see
noch opten lande oec misvaeren
dus seiden sy dat sy gade waeren
dus was der doelre lude waen
mer mit pynen heft men bestaen
dat men se tot troyen sochte
ende men se vinden daer niet en mochte
scip noch man en wert vonden
aen enich lant daer ment eyschen conde
dus hadden se luttel onghelux
castor ende syn broeder pollux
dese syn tierste bleven doot
om hare suster scoenheit groot
noch sal der menich man om sterven
eer men troyen sal verderven
also als ons benoyt bescryft
die seit dat by hem niet en blyft
hy en scryvet dat screef dares
so onderwynt hem jacop des
dat hy u wille doen verstaen
hoe die heren waeren ghedaen
die dat troyen wouden wynnen
ende die besaten waeren bynnen
want wanneer so dat der was vrede
soe ghinc dares uytter stede
in loyghren ende in pauweloene
ende besach die ghene coene
haer lengde ende haer ghedaen
ende setten synen syn daeraen
ende deed daerom grote pyne
om te maken distorie syne
castor ende pollux beide
die in die see bleven ghereede
die waeren  so doet men ons verstaen
van eenre groten van eenre ghedaen
dat haer hadden sy lanc ende blont
ten scouderen sclaen talre stont
grote oghen hadden sy sonder waen
ende sierlicke was syn ghedaen
haer suster die scoen helene
was alre bloemen scoenheit alleen
noyt en was in eertrycke
wyf ghesien haers ghelycke
van alre scoenheit is sy fontein
recht als is die verwe van greyn
baven anderen verwe scoen blosen
ghelyckerwys als die rosen
baven anderen bloemen die scoenste es
also als ons bescryft dares
so was sy baven anderen vrouwen
die scoenste des moegdy ghetrouwe
oec hoer ic segghen ende spreken
dat haer broeders haer gheleken
tusschen den wynbrayen recht
die cleen waeren ende sclecht
had sy een teyken sunderlinghe
dat stont haer baven alle dinghen
ghescapen bat dan yemant el
was sy ende ghecleet oec wel
ic en cant ghetellen in gheenre manieren
hoe simpel sy was hoe goedertieren
aghomennon was heer alleen
van den griecken al ghemeen
hy was wel gheleert te maten groot
syn wapenen waeren roet
van hertten moedich seer
niemant en mocht pynen meer
syn haer syn huyt myn noch mee
was wit als die snee
gheluckich was hy ende vroet
ter tafelen was hy wys ende goet
edel ende crachtich van seden
ende ghepancht oec van leden
menelaus en was geen groot man
vromich stout was hy nochtan
van lichaem ghescapen wel
ende myntlicker dan yemant el
achilles was scoen ende wel ghedaen
noyt na dien dat wy verstaen
en was beter ridder engheen
fier ende stout hy onder oghen scheen
syn haer was kersp ende gheel
hy en plach niet te peinsen veel
blyde int aenschyn dat wel steet
ende teghen synen viant wreet
milde was hy ende van groter tere
ende seer ghemynt van allen here
van wapenen had hy groten lof
men vantter syn ghelycke niet of
sonder een ende niemant el
dien sal ic hierna noemen wel
stout vant men alleweghe
ende seer begheerden hy den seghe
patroclus was scoen uyttermaten
ende cond hem herde wel ghelaten
ghescapen wel lanck ende groot
die sachste onder die ghenoot
die oghen had hy grawe ende claer
ende scoen dat was waer
een man wast van grote gyfte
mer hy scaemde hem te lichte
ayax thelamonus die was breet
wit ende roet dat hem wel steet
aver syn scouderen was hy wyt
wel ghecleet in alre tyt
vromich ridder ende goet
starc stout ende haest ghemoet
licht sprac hy avertaele
gherne sat hy tallen maele
thelamon  theuser was syn broeder
esiona was hare beider moeder
hy was een van groter doghet
ende groot joesteere in synre joghet
die stemme had hy groet ende claer
goet sanghemaker was hy dats waer
in synre joghet maecten hy sanghe
van synre doghet sal men tellen langhe
kersp ende brun had hy dat hoeft
simpel was hy des gheloeft
mer teghen syn viant talre tyt
droech hy haet ende nyt
wast dat hy en in wighen bereet
dien en hielt hy gheen trouwe gotweet
ten was gheen ridder ghelyc desen
die myn ghepryst woud wesen
baven hem allen seit dares
was die scoenste ulixes
hy en was noch groot noch cleen
veel syns had hy alleen
hy was een avergoet taelman
mer onder x dusent ridderen dan
en was gheen soe groten verrader
noch diet bet decken cond algader
hy wast die veel spotten wilde
mer hy was uyttermaten milde
diodemes na dat ic weet
was een groet man ende een breet
in die oghen gheleec hy wel
alsof hy had ghewesen fel
stout ende coen tallen male
ende pynlic was hy van taele
vals was hy die grote heer
syn scilt was ontsien so seer
dat cume ymant van der syde
was die hem comen dorst mit stryde
fel was hy in syn ghelaet
te dienen was hy herde quaet
mer mynne bracht dat hertte syn
dicke in arbeit ende in pyn
nestor was groet ende lanc
wat wonder wast al was hy stranc
ic en weet waer men nu vonde
die bat een taele spreken conde
schier had hy goeden raet gegheven
synen nichten ende synen neven
had hys te baven groot of cleen
soe en hielt hy trouwe engheen
van hude van haer was hy wit
dares die bescryft ons dit
protheselaus was een man
daer sulcke loesheit niet lach an
want hy was dapper ende snel
scoen ende vromich alsoe wel
neptholomus was lanc ende groot
den buyc so groot dat hem verdroet
stout was hy ende ghenedich
van menighen saken behendich
in doghen scheen hy goedertieren
gheen cleet had hy so diere
had een levende man ghebeden
hy en hadt hem gegeven der ter stede
syn oghen waeren groet ende blout
syn haer brun ende niet te rout
wynbrayen roet in die ghebare
of sy hem gheswollen waeren
veel verstont hy van der wet
dies eerden hy die clercken bet
pallamides die was groet
dat seyt ons dat buych al bloet
lanck ende smal ghemaeckt wael
suete ende sachte ende nyet fel
schoen bloent stout ende recht
witte hande ende vynger sclecht
pelidarius was soe vet
dat hem seer heeft ghelet
hy was edel ende wel ghebaren
blitschap en had hy nyet vercaren
men soud soeken langhe stonde
eer men soe avermodighen vonde
vromich was hy in den stryt
mer drovich was hy talre tyt
een rycke coninck was machaon
nochtan nyet haefs in synen doen
ront was hem dat lyf te male
voer syn voerhoeft was hy kale
dreyghens plach hy te mytspele
van synre felheyt seyd men vele
noch lanc noch cort was hy wanschapen
herde node wilde hy slapen
pelidoen was hy sekerliken
een coninck moghende ende rike
die oghen had hy grawe ende groot
der bester een onder die ghenoot
hierna doe ic u bekynnen
hoe sy ghedaen waeren van bynnen
brisyda  wat helpt missaeckt
was te maten lanc ghemaeckt
wit van lyve ende blont van haer
scoen havechs in syn ghebaer
mer die wynbrayen ende niet el
stonden haer niet herde wel
die oghen stonden haer waele
seer wael const sy haer taele
sy was haefs ende ghemaette
ende van simpelen ghelaete
sy was ghemynt oec droech sy myn
mer wandel was sy van syn
crachtich was sy uyttermaten
gherne gaf sy caritaten
omdat brisedea was van der stat
heb ic se tusschen tween ghesat
al was sy buten mitten vader
nu hoert van dien van troyen algader
prianus was lanc ende scoen
die te troyen droech die croen
nese mont ende al danschyn
en mocht niet verbetert syn
een man was hy van stilre tale
soet ende haves dat stont hem wale
men hoerden hem niet om pyne claghen
nie en wilde hy langhe verdraghen
des was hy goet in alle ghevecht
in tale was hy seer gherecht
favelen ende hystorien langhe
instrumenten van suete sanghen
wilde hy horen die grote heer
ridderen deed hy groet eer
noyt en dorst coninck synen luden
gheven also grote muede
hector wien des mach vernoyen
was die scoenste van al troyen
ja en oec van der welt al
van al dat is ende wesen sal
ende van allen die nu oec leven
natuer had hem ghegeven
al dat sy der werlt gonste
aen hem leid sy haer conste
scoenre mocht sy en hebben ghemaect
mer niet veel bet gheraect
wast dat hem yet missat
syn grote doghet deckten dat
weet dat paris van vromicheden
belet dat woert van lelicheden
hoert hier van hector die somme
al socht men alle die werlt omme
hy en mocht niet verbetert syn
mer hy lispede een luttelkyn
een luttel was hy oec schele
dat en missat hem oec niet veele
want mens cume wert ghewaer
blont ende kersp was hem syn haer
syn scouderen breet wel ghemaect
was hy tboec dat nie en missaect
telt dat got nie liet ghewerden
man die voer hem cond geheerden
want synt dat hem te doen was
en woud hy niet syt seker das
begheven wapen ende stryt
noch rusten in gheenre tyt
ist dat men miltheit laven sal
al waer syn die werlt al
hy had se goeden luden gegheven
dat hem en twint niet wer bleven
ors noch gheen teldende pert
noch cleet dat noyt so duer wert
synt dat hy sulck van lyve was
ende van hertten syt seker das
mit gheven wan hy elliken man
synt hy en mit wapen niet en verwan
want miltheit ende vromichede
rusten beid in eenre stede
syn miltheit was van sulcken doen
dat dat die troyen ende gryffoen
jeghen hem alle gheven node
noyt en at milder man van brode
van synne van reynre natueren
was hy baven alle creatueren
want noyt en woud hy segghen quaet
doer noet noch doer enich averdaet
noch doer onrecht dat men hem deede
nummer en wort man van synen sede
brun was syn huyt ende syn oghen
en wist u vroeder man waer toghen
thert was hem so goedertieren
dat hy altoes in gheenre manieren
ghespraken had avertael
noyt en was man dat weet ic wael
die hem van wapen ghelycken mochte
in stryde daer men man besochte
en was nie ridder noch heer
die meer mynde prys ende eer
noyt en was man in gheenre stat
ghepryst noch ghemynt bat
dan hy was te troyen bynnen
van al den ghenen die hem kennen
sacht ende suet vas hy van synne
ende niet dorper teghen die mynne
van diere manieren was helenus
ende syn broeder deiphebus
also was troylus gotweet
tusschen hem en was gheen ghesceet
van vrome van lyve sonder van daghen
ende van synnen hoer ic ghewaghen
veel ghelyc was haer maniere
mer haer syn was menighertiere
deiphebus was starck ende stout ghemoet
ende helenus herde vroet
die beste waersegher die men kende
van menighen saken wist hy een einde
aen troylus was scoenheit groot
oghen blyde wanghen roet
taenschyn ontdaen tfoerhoeft breet
dat elcken ridder wel steet
kersp ende blont was hem dat haer
ende by natueren herde claer
oghen claer als die dach
ic waen nie man scoenre en sach
also langhe als hem was sacht die moet
was hy aen te sien goet
dats een cume oec wert sat
mer aver waer seg ic u dat
sach hy synen vyant aen
so was hy van een ander ghedaen
ten wapen maecten die natuere
groot lanc starck ter cuere
witte tande die mont roet
te maten cleen te maten groet
lanc was syn hals ende syn kynne
was ront ende een dal daerinne
aver die scouderen was hy breet
een dalende dat wessteet
bat ghescapen en was niemant el
hand en arm ghemaeckt wel
volmaeckt was hy altemael
syn cleder stonden hem wael
wyt was hy beneden den riemen
scoenre ridder en sach niemen
recht waeren syn been hol syn voet
van wandelinghe was hy soet
die cracht had hy oec groet ghenoech
teghen elcken man die wapen droech
het stont hem wel dat hy was groot
oeck had hys dicwil noot
ic waen men noyt man en vant
soe vroem in enich lant
noch die hem so gherne meiden
noch noder luden onwille seide
ende die gherne in alrewys
om eer werf ende om prys
hy en was hoverdich noch fel
mer myntlic ende soet also wel
men mynden hem ende hy droech mynne
des doechde hy pyne in synen synne
jonc was hy ende gherne mit joyen
ende die scoenste van alle troyen
ende die beste sonder syn broeder
hector die stoutter was ende vroeder
ende ten wapen die beste was
dares maeckt ons seker das
dat hy van ridderscap was die bloeme
daernae dese anderen die ic noeme
hy was syn broeder van vromicheden
ende van allen goeden seden
parys die was alsoe scoen
dat men onder des hemels troen
ghenen scoenre man en vant
dan hy een deel int vrun want
dat haer crulden hem menichfout
ende luchten ghelyc den goude
haefs was hy ende milde
ende een deel gherne hebben wilde
coninckrycke ende heerscappie
blyde had hy die oghen als syn amie
scuct was hy herde goet
ende van bussen seer vroet
stout vromich ende onvervaert
ende ten wapen onvervaert
goet ridder was hy ende vermoghen
ende constich aen die boghen
stout ende vroem was eneas
noch groot noch cleen als ic las
hy const wel dinghen ende talen
ende syn recht scoen verhalen
daertoe was hy herde goet
in allen rade was hy vroet
aen hem lach grote wysheit
doecht cracht ende ghenendicheit
grauwe had hy die oghen ende vro
roet was syn baert ende thaer also
vroem was hy in al ghemoet
ende gherne stont hy om goet
athenor was lanc ende smal
van talen volmaeckt al
wys was hy in menighen saken
hy conde menigerhande sprake
oec was hy een ghesprakich man
heymelic den coninck pryan
mit synen ghesellen spotten hy
welc tyt soe hy wyste twy
polidames was syn soen
in den boecke staet ducke diegoen
want hy was scoen ende seer ghepryst
ende ducke mitten vingheren ghewyst
int brun was syn verwe ghekeert
van haefshede was hy wel gheleert
lanc was hy starck ende stout
goet in stryde menichfout
hy was een die beste ten scilde
suet haefs ende milde
hy en was niet fel mer cort ghemoet
ten wapen uyttermaten goet
lanc ende groot was coninck mennoen
ghelatich seer in synen doen
aver die scouderen groet ende breet
dat vromen ridderen wel steet
groot had hy die arm ende die been
kersp blont haer als wel scheen
brun was hem syn aenschyn
oghen claer edel ende fyn
swyghende ende wel gheraect
ende ten wapenen wel ghemaect
hy en ontsach gheen dinck
want hem ducke wel verghinck
mit synen lyve deed hy wonder
mit wapenen deed hy menighen tonder
van synre doghet dats groet eer
sal men spreken ommermeer
ecuba en blyft niet achter
liet ickt het waer my oec lachter
want sy die coninghinne was
haer was vader coninck dynas
scoen was sy ende groet van lede
van mans ghedaen ende van mans sede
sy en was niet ghehart als een vrouwe
noch ghesynt moegdy ghetrouwe
een rechte vrou wast ende goedertieren
ende een groet elmoseniere
andromata was lanc ende smal
ende wit van lyve averal
haer oghen graeu haer hals ront
ghemaeckt simpel talre stont
lanc den hals dat haer stont wael
schoen was haer aensicht altemael
aen haer lyf dat boec seit dat
en had se niet dat haer missat
lichte voer noch dul ghelaet
en was in haer noch gheen quaet
van sulcker gheselscap was cassandre
men vant bet ghemaeckt geen andre
haer aenschyn breet ende apenbaer
ten so was vroeder verre noch naer
van hertten ende van waersaghen
wist sy meest in haren daghen
van enen dinghe dat ghescien soude
seid sy die waerheit als sy woude
oghen graewe ende herden claer
onghelyc anderen weet voerwaer
haer ghepeyns ende haer ghelaet
was anders dant anderen megheden staet
men en mocht niet al in een jaer
te vollen scryven dat is waer
hoe scoen dat was polixina
noch ic noch ander man hierna
lanc recht wit ende smal
om die middelt wanscepen al
lanc haer blont int ghevoech
dat haer al op die voete scloech
scoenre oghen en had wyf engheen
wynbrayen recht ende cleen
haer aenschyn wit haer wanghen blosen
ghelyc die lelyen ende die rosen
daer en mocht niet ghelastert wesen
aen mont aen lyve ende aen nesen
haer hals was lanc wel int ghevoech
wel stont haer dat sy mantel droech
sy en was te smal noch te breet
aver die scouderen godweet
kele borst noch myn noch mee
wit als die ghevallen snee
hande arme ende vingheren lanc
naghele wit mit rode ghemanc
joffrou en weet ic niet ghestader
van taelen suet ghelyc den vader
ghelatelic ende wel ghemoet
noyt en was joffrou soe vroet
noch haefscher noch milder engheen
aen haer en missat groot noch cleen
van alre doghet sekerlicke
en was nie ghesien haers ghelycke
waer alle scoenheit altemael
aen eenre maghet te puntten wael
so maeckt ons dares seker das
dat polixina scoenre was
ende was der die ridderen meer op wysen
ende die sy aldermeest prysden
ander lude sonder dese
waeren in troyen sonder vrese
haer manier ende haer ghedaen
en doe ic u niet verstaen
want ic en vants niet meer bescreven
van dares daert ons af is bleven
daerom waen ic dat hyt liet
omdat hem docht verdriet
te bescryven alle baroenen
want hy had ghenoech te doene
den stryt ende dat belet te scryven
daer menighen in stont te blyven
die sonne nam haeren ganc hoghe
teghen den somer ende dat orloghe
en is daer niemant diet versten wille
tierst dat is leden die sulle
waeren die griecken al ghemeen
versament in die stat tatheen
alle die men mocht ghewynnen
beid mit crachten ende mit mynnen
wast mit beden of mit brieve
of by meden of by lieve
tathenen waeren sy ghenoot
noyt man en sach heer so groot
noch nummermeer en doet hiernaer
die scepe waeren alle daer
want elck heer van elliken lande
syn scepe ghinder sande
wel bewaert oec uyttermaten
op dieghene die sy haten
hier wil ic se u alle noemen
van athenen die daer comen
aghomennon hondert te male
ghewant ghewapent herde wael
melaus brachter twewerf dertich
stouter ridder ende gherechtich
van bote ende van lenor
quam archelaus ende prothenor
die hadden der l by ghetal
ghemannet uyttermaten wael
asculaphus ende altius
bescreven vind icket aldus
hadden der xxx teenre partien
van lande van hircanien
epistraphus ende tedeus
brochten der l oec aldus
wel begaeyt des syt ghewes
uytten lande van fossides
ajax ende thelamon syn broeder
esiona was beider moeder
brachten der l mit groter pyne
uytten lande van salomyne
thenor was hem compaengoen
amphimacus ende orioen
politenax ende chenseus
dit waeren alle lantsheren dus
nestor brachter l daer
wel begaet ende oec daernaer
brachter l coninck choas
van eenre stat hiet cholias
merioen hadder xxx ende drie
van centois leest men mie
klvi brachter caspius
ende ajax ovelius
xl brachter herde scoen
uytten lande van calcedoen
sandispus ende fenix mede
die seer moyede die stede
ydomeus ende merioen
brachten der xl voer die baroen
van achaye dat in griecken es
brachter xl ulixes
x hadder nemerus
syn lant lach in tygrys
een lant dat men hiet pelaerche
leecht by der griexer maerche
danen brachter l padarchus
ende syn gheselle protheselaus
machaoen ende peladry
voerden wech dus telt men my
der scepe xxx ende twee
van trachien ende een niet mee
achilles brachter te synen doen
vyftich scepe mit mirmidoen
thiopolus brachter tien
scepe scoen aen te sien
vol van ridderen die node vloen
uyt enen lande hiet todoen
xl brachter coninck aiax
die synt leet veel onghemax
euripolus van hirtanie
een heer van groter singherie
hadder xl aen die vaert
wel ghespyst ende wel bewaert
van enen wilde lande hiet lide
brachter tien in den stryde
die rycke coninck amphimas
die herde seer ontsien was
dat boec vertelt in der wysen
xl brachter van larysen
ochim ende polibetes
nae ghemaghe des syt ghewes
diomedes ende silenus
ende die scoen eurialus
brachten der xl van lonoere
die braken in troyen menighen toerne
polidarius hadder seven
die fel was van synen leven
molibete hiet syn lant
dat woeste was ende onbekant
van cypre coninck helenus
brachter x wy lesent dus
vyftich hadder van monesse
als ic in den jeesten lese
patrocluus die mit ghewelt
grote heerscappie helt
tenedus een heer van pryse
brachter xij van pise
niemseus van athenen
brachter xl goet alleen
van den scepe dat ghetal
bescryft ons homerus al
coninghem xl ende vyve
stout ende coen van haeren lyve
ende menich ridder wel gehertich
der scepe waeren xi hondert ende xxx
dat die grote sameninghe
nu verstaet wel sunderlinghe
war tathenen in die poert
van meerre en was nie ghehoert
hy die so vroet was ende so stout
ende dit al had in syn ghewout
dat was vroede aghamennon
hy deed den coninck ontbieden doen
hertoghen ende greven al ghemeyn
bynnen der stat op een pleyn
daer was een herde grote ghedinghe
van herde menighe coninghe
haer volck daden sy daer tellen
soveel hadden sy daer ghesellen
mer soveel waster aldaer
men constet niet gheweten voerwaer
aghomennon begond te spreken
heren sprac hy die ons wilt wreken
ons troest ons toeverlaet
my dunct dat hy een groet dinc bestaet
die maeckte dus menighen viant
luttel geeft hy om syn lant
hier is sulc coninck alleen
syn macht en is niet cleen
mit recht hy en soud synen onvrede
ontsien die ons hier comen dede
peynst om die scade die ons pryan
heeft ghedaen ende syn man
wy syn gheporret om wrake
wy en wouden oec niet dat men sprake
enighe scande of enighen laster
onsen ghesclechten hierachter
want onse vorders nie en namen
scade des wy ons moghen scamen
wy en sullen oec ghedoghen niet
dat onsen kinderen laster ghesciet
die heerscappie ende die hoecheit
die ten lande van greicken steit
en sal van ons niet syn ghevelt
mer seer verheven mit ghewelt
wy syn vriende ende maghe
ons macht gaet verre nu by daghe
ten is gheen man die saken doet
die ons niet en duncket goet
sonder een ghemuerde stat
te haeren scande ghescieden dat
het scynt wel dat haer raet is cranc
ende velden wy hem aen haeren danc
ons bede troyen al
ende daed hem groet ongheval
men en lieter niemant altehant
levende die men daerin vant
wat sullen sy nu moghen doen
teghen alle onse baroen
wert dat men nu dese sake
liete dat men niet en wrake
sy soud ons noch scaden meer
mer wy sullen se wynnen eer
die ons lant ontvryen
en sal men niet laten dyen
men sal hem doen al sulcken scade
dat sys en hebben ghenen stade
te vechten of te versumene heer
of hem te setten ter weer
ic weet dat wel ic bens vroet
dat sy teghen ons syn behoet
ende hebben uyt menghen lande
versament veel onser viande
sy sullen hem weren mit groter cracht
also langhe als sys hebben macht
weert u lief na dien dat staet
so docht my syn die beste raet
dat men aen apollinen sande
eer men voer uytten lande
te horen van deser saken
wat eynde dat wys moghen maken
hy sal ons sonder enighe waen
segghen hoet ons sal vergaen
die got seit die waerheit ende niet el
ende weet dat sekerlicke wel
synt dat hy ons heft gheantwoert
en dorven wy niet vruchten voert
dit is talrebeste duncket my
delphos dat is oec hierby
sy moghen keren saen twaeren
diegheen die te offeren vaeren
hem allen so bequam dit wael
doe men hoerde des conincks tael
haer ghemeen raet woude
datter achilles vaeren soude
die nam mit hem patroclus
in delphos quam hy tot sconincks huys
onder hem beiden syn sy saen
in apollinis monster ghegaen
mit herde groter oetmoedichede
daden sy ghinder haer ghebede
achilles na dien dat daer steet
heeft syn sacrificie ghereet
ende bleef wakende in der nacht
om te weten syn ghedacht
mit stilre stemmen sprac apollyn
nu segt dit den volcke dyn
int tiende jaer sonder faelge
sal teynde syn van der battalie
ende peinst daerom alleweghe
dat ghy dan sult vechten seghe
ende ghy dan alle sonder waen
die pyne sult hebben voldaen
troyen wert nederghevelt
tvolc ontdaen mit ghewelt
al dat hem apollyn antwoerde
screef achilles van woerde te woerde
hy knyelde voer hem doer syn eer
ende danckten hem uyttermaten seer
nu hoert wat ic bescreven sach
recht opten selven dach
soe was calcas ginder comen
den ghy my hoert voer noemen
van troyen des vroets testors soen
een quaet verrader was diegoen
hy was ghebaeren van der stede
in griecken had hy ghemaeckt vrede
synt dat hy wysde achilles
so was ghekeert te troyen des
om te sien of die stede
mocht weren den onvrede
apollyn dien bracht hy offerande
die daer die coninck pryan sande
om die van troyen socht hy raet
wat dat hem te doen staet
die baroenen waeren int lant
hadden daerom daer ghesant
dat hy die sacrificie droeghe
ende soe wes die got ghewoeghe
te weten hoet hem soud vergaen
van dinghen die sy wouden bestaen
aldus antwoerden appollyn
morghen ganc dat is die wille myn
so du yerst moghes ten griecken
die dit orloghe hebben begrepen
mit hem sultu te troyen keren
du biist vroet du sout se leren
uwen syn sal hem seer vromen
ende die laet se altoes niet wedercomen
eer die stat is al te broken
ende haeren toern hebben ghewroken
want aldus ghenoeghet mie
dattet dus vergae ende ghescie
calcas ende achilles mittien
die hem niet en hadden ondersien
hebben hem ginder ondermoet
elcke heft den anderen ghegroet
ende soe ontdeckt syne saken
dat sy vast gheselscap maken
achilles leydenen mitter vaert
mit hem te herberchgenwaert
ende dienden hem so hy best mochte
ende seid heer dat men my sochte
ende vant dat was by u
wel moetty comen syn nu
achilles pynt hem nacht ende dach
hoe hy hem lieve ghedoen mach
mittien voeren sy te samen
tot athenen daer sy quamen
achilles telde voer die syne
die antwoerde van appollyne
die waerheit en liet hy achter niet
van dat hem apollyn hiet
hy sprac al sonder vaer
die seghe is ons dat is waer
ic waen noyt man die vroude las
die onder dat gheselscap was
calcas die heft hem oec gheseghet
die waerheit al als sy leghet
hoe hy van troyen was ghesent
apollyn te draghen present
om te weten wat verdriet
of wat eer hy hem ontbiet
of sy hem verweren mochten
of se die van griecken sochten
my seinden sy om te besien
wat hem naecten te ghescien
doer haeren wille was ic comen
doer haer eer doer haer vromen
ic deed daerom soe wat ic mochte
so dat ic in den monster brochte
haer offerande op den outaer
die sy by my seinden daer
sacrificie maeckte ic mede
na die lants wyse na die sede
ende al om apollyns danck
hoe soud icket u maken lanck
apollyn seid tot my
tot athenen so maeckt dy
aldaer menich scip staet
ende geeft den griecken raet
dat sy niet en sceiden van der stede
noch niet eer en maken vrede
eer al troyen is te scoert
tvolc verwonnen ende vermoert
hy hiet my dat ic niet en bleve
ende den raet oec niet gheve
mit u moet ic te troyen keren
u volc bestueren ende leren
al dat my apollyn behiet
dat sal ic doen wat myns ghesciet
ic waen dat hy socht syn stade
die ghingen buten synen rade
mer een dinc suldy verstaen
ic sals grote misprys ontfaen
alle die troyenen sullen my haten
ende hem sals wonderen uyttermaten
als sy vernemen dat ic hier sy
mer ten blyft niet bedy
ic wil eer lude ende stille
doen dat ic mach mit goeden wille
dander troyene also hoet gaet
also als uwe saken staet
doet voort dat ghy hebt begonnen
ic waens u die gade wel gonnen
gaen wy mitter vaert ten seyle
ende laet ons vaeren sonder beyde
seer verhoghet waeren die gryffoene
ende vro van alle desen doene
veel te blyder dat calcas
weder aen hem ghekeert was
sy ontfinghen hem mit groter eren
ende dienden hem mit groter eren
dats om niet bedy een wint
is hem crechtich aenghesent
die lantsee is hem so quaet
ende wayeden so seer uyttermaten
dat een langhe stont duerde
dat haer herten seer besuerden
want veel na braken
haer scepe dat was een droeve sake
calcas deed syn expeirement
om te weten die torment
wat dat bedueden mochte
dat die see was so onsochte
hy sprac doe voer die baroene
nu weet ic wel by wat doene
ons die wynt dus heft ghedeert
wy waeren veel na al ontteert
diana is worden gram
dat men te have niet en quam
ende haeren oetmoet niet en sochte
noch gheen offerande en brochte
agomennon scloech her een kynde
die haer was ende dien sy mynde
daeraver wilt sy dat men scla
op haeren outaer ephegenia
ofte nummermeer en wert ons weder
aghomennon scloech thoeft neder
omdat die vaert al moste blyven
of hy most syn kynt ontlyven
des was hy droeve uyttermaten
mer daerom en wilde hy niet laten
ulixes bat hy al daer
dat hy tot climiestram vaer
te synen wyve ende hy mit synne
die dochter van haer ghewynne
bynnen desen dat ulixes vaert
om dat kynt te nithenenwaert
calcas hiet vaeren al dat heere
tenen eylande doer dat meere
dat aulis hiet nu by daghe
daer sy te voeren in laghen
ist dat wille sonder waen
diana haer offerande ontfaen
van aghomennon den coninck
so syt dan seker des dinc
dat wy sullen hebben te hant
wynt te troyen aen dat lant
in aulis syn sy ghevaeren
alle die heren die daer waeren
bynnen dien is die joffrou comen
agomennon heft se ghenomen
ende bracht se voer dianen outaer
der gadynne bat hy daer
dat haer offerande van den kynde
ende hy haer met eren mynde
sachten most den ommoet
die tusschen hem tween so langhe stoet
dianen wert die moet te sachter
sy hiet laten leven die dochter
ende agommennon deed syn offerande
na den seden van den lande
tierst dat dit was ghedaen
ende die heren te rade gaen
sien sy allen ende nemen goem
een serpent om enen boem
clymmen aldaer een aerster broet
viij jonghen die seer verwoet
want sy siet al daer sy sit
dat se die worm alle verbit
selven vloech sy der oec soe naer
dat se tserpent verbeet al daer
mittien namen die griecken steen
ende dodent tserpent al ghemeen
calcas hiet swyghen die baroen
ende hy maeckten een sermoen
swycht sprac hy ic maec u vroeder
dese exteren ende haer moeder
ende dat serpent dat syn sy tien
het wort u sommighen noch te sien
dat wy sullen averwaer
troyen wynnen int tiende jaer
nu syt dat alle sonder waen
ten scepe liepen sy alle saen
alle die heren mitten woerden
ende men toech die anckeren bynnen boerden
dat seyle deed men aen die mast
ter seewert toghen sy herde vast
by der sterren hare veerden
sy hadden wynt dien sy begheerden
nu hoert wie haer leitsman was
als ic in den walsche las
philotetes die name conde
die achilles synder wonden
mitten speer dat syns vaders was
daer nieman af en ghenas
hy en moster echt af syn ghewont
dien man was dat heer condt
hy was oec mede aen die vaert
doe troyen yerst ghewonnen waert
teenre borch quamen sy mit joyen
die ter stat hoerde van troyen
sy was starck ende hiet larense
mitter haest so wonnen sy dese
men beliep se soe onversien
dat sy niet en mochten ontvlien
noch ghedoen oec enighe weere
sy scloeghent tvolc des hadden sy gheere
groet goet wonnen sy aldaer
cleder ende scat dat is waer
niet langher en letten die baroen
van daer voeren sy te tenedoen
dat was een van den vasten borghen
men wachten die poerten doer die sorghe
verwaert wast al man ende wyf
elckerlyc ontsach syn lyf
sy ghereyden hem ter weere
mer al te groet wast buten theere
van hem die se wynnen woude
des mochten sy hem te wers houden
bynnen wapende sy gheheel
ende verweerden den casteel
op die poerten ende op die muere
hadden sy dassaut herde suere
seer weerden sy hem mit stenen
buten wonden sy menighen enen
van toerne scoten sy se mit spieten
scilt noch halsberch en const ghenieten
want die toerne waeren hoegh
dat deed datter menich boech
die nummermeer op en stont twaeren
des nachs lachter menich in baren
sulc bode quam daer tontmoete
vallende onder des clymmers voete
diere vj deed vallen neder
die niet meer en clommen weder
die grachten waeren herde diep
die aver ghinc daer men op liep
als men ten poerten was ghestaen
der mocht men sien sclaghe sclaen
menighen vallen die men der scoet
menighen ridder blyven doot
die van bynnen also vochten
dat sy hem herde duer vercoften
mer dat mosten sy becopen
sonder sommich die mocht ontlopen
danderen die mosten al daer blyven
dus hoeren wyt in den jeesten scryven
noyt en wilden sy menschen sparen
van allen die mochten bevaeren
ic waen sy niemant en verdroeghen
want sy der so menighen doot scloeghen
ende ghenen man en wouden sy vaen
mer sy woudent al versclaen
al den lande waeren sy te stuer
daer en was ridder noch ghebuer
sy en lieten al haer goet
ende maeckten hem wech aver voet
ten was niemant die dorste blyven
sy roefdent allet van den lyve
sy en weten hem waer onthouden bat
dan te troyen in die stat
dear wilden sy of dertoe doghen
hem verweren of sy moghen
na dien dat wy die waerheit weten
sullen sy daer langhe syn beseten
die borghe ligghen onder die voet
die scoen waeren ende goet
menichwerf spraken die man
van den goede dat men daer wan
agomennon hiet dat men brochte
al dat men versamenen mochte
doe ghinc hyt deylen altemael
elcken gaf hy syn deel wael
aldus verghinc der heren daet
daerna maeckten sy enen raet
die prynchen ende die baroen
mitten coninck agamennoen
selver sprac hy daer die taele
die stout was ende gheraeckt wale
ridder vroet ende behendich
ende ten orloghe seer ghenendich
ghy heren sprac hy ic sal u segghen
hoverde sal men nederlegghen
want en wintter meed niet
van hoverde coemt alle verdriet
die mit hoverde dinc bestaet
ic waent hem selden wel vergact
al weert in den begynne goet
ten einde wordet alle onspoet
hoverde ende condicheit
wil ic dat ons nu al sy ontseit
die gade ende al dat men hem raet
hebben se oyt te seer ghehaet
dicke sclaen sy se apenbaer
diegheen die omgaen mit haer
vernoy verlies ende groet scade
coemt by hoverde ende by onrade
teghen enen vrent die een man heft
die in hoverden leeft
heft hi menighen viant
diet doet gaet scuwen haeren cant
ende die quaet weet ende niet en vliet
hets recht dat hem vernoy ghesciet
daerom wilic u hier betoghen
sulcke saken als ons doghen
hets recht dat elc hier in hoghen sy
ons viande syn ons by
in haer lant syn wy comen bynnen
dat wy mit crachten willen wynnen
wy hebbent nu ghewonnen so verre
dat die troyene syn worden erre
ende gherne wraken souder ontfaen
wisten syt hoe bestaen
sy sullen hem weren so sy best connen
op die stat eer sy werden verwonnen
troyen is uyttermaten vast
daer is menich ontsienlic gast
daer syn ridders die daer ligghen
sy sullen ons tlant willen ontsegghen
stoutter is een man menichwerve
die hem verweert op synen erve
noch alsoe stout is hy dan
dan een ander vremt man
een reepas van cleynre macht
die cume mueren heft of gracht
doet so uyttermaten weere
so dattet moyet al een heere
mer dat en segh ic niet bedy
dat dies yet wanhaghet my
sy en bliven om lant ontdaen
dat seg ic u alle sonder waen
mer een dinc moghen wy bestaen
ende dunct my best ghedaen
mit syn ende rade hoe so gaet
dat ist beste na mynen raet
het waer quaet gheschieden ons saken
dat men ons laster af sprake
van alle der werlt sonder waen
hebben wy die ryckste bestaen
die raet is goet ende recht
die wy uytgheven nu ende echt
condt is worden menighen man
hoe die sake yerst began
wie dat recht heft of onrecht
het hevet becoft man ende knecht
ic waent lamedoen opbrochte
diet synt herde seer becofte
die wrake die ons vorders namen
ic waens hem noch die maghe scamen
synt waen ic dat pryan deede
seer bidden om goeden vrede
dat men hem syn suster had ghesant
die tonrecht was bracht int lant
my dunct dat mens niet en deede
dat was uyt groter hoverdichede
so groet wast dat men op hem deede
men moch gherne sien den vrede
die dom is hy en merckt niet
wat quade van cleynre dinc ghesciet
waer esioene wederghegeven
helena waer mynen broeder bleven
parys en had nummer bestaen
dat hy op ons roef had ghedaen
wy hebbens scade ende verlies
als is die haer meere was is dies
wy hebben verloren ende soe doen sy
sy claghen ende so doen wy
ghy siet wel dat qualicke gaet
nu doen wy dan dats myn raet
dat niemant avermoet en dryve
omdat onrecht op ons niet en blyve
verwynnen wy se dan in alre wys
so wort veel meerre onsc prys
als wy recht hebben ende segghen
men sal ons prysen alleweghe
die syn onrecht mit recht wreect
hets recht dat mens hem eer spreect
mer die enen man doet scade
dies niet en verdient mit enighen dade
mesvalt hem yet so blyft hy dan
ongheclaghet van allen man
nu laet ons priamus ontbieden
by den vroesten van onsen luden
dat hy helenam wederseinde
ende weettet wael dit is deynde
doet hy ons beternisse mede
van dat parys in griecken deed
so ist tsyn recht ist dat hyt laet
hy blyft ontteert so hoet gaet
sy en moghen niet ontgaen
mer doen sy ons recht sonder waen
wat souden wy dan suecken meer
ic ried dan wel ten wederkeer
in myn woert so woe dat vaert
en peinst niet dat ic ben vervaert
ic sal noch doen dat ic hierachter
blyven sal al sonder lachter
menighertieren was die antwoert
daer men dese taele hoert
som rieden sy dat men bade sande
som seiden sy dat waer scande
som bequam wel die tael
ende hem somme voeren wael
doch was van haeren rade deynde
dat men bade te troyen seinde
die baetscap wert gheladen
twe ridderen diet gherne daden
tydeus soen diomedes
ende laertes soen ulixes
men en wist wien bevelen bat
te vaeren totter rycker stat
der en was geen merren van hem beiden
sy ghingen hem tehant ghereiden
sy cleeden hem wael  opten dach
wast als icket bescreven sach
mit samite goet ende duere
daerin stonden menighertiere
beesten voghelen ende bloemen
ende steen die ic niet en can ghenoemen
ende menich besclach duer ende goet
dat hem herde wel stoet
twe hoeden hadden sy op haer hoeft
van enen vogel des gheloeft
die boert in dat hoeft endi
als die boecke vertellet my
so is die locht daeraf wel groet
ten is verwe wit noch roet
sy en docht hem daeraen syn
die voerden sy niet voer sonnenschyn
sy namen twe tellende perde
die sachte ginghen hare verde
scoen ende wel ghemoet
daer die sadel wel op stoet
buyc ende lanken hadden sy wit
isis die bescryft ons dit
anders waeren sy appelgrau
die breides waeren syden blaeu
ende allet dat yser soud wesen
was guldyn dus hoer ic lesen
men en had niet om dusent merck
doen maken al sulcken werck
dus ryden henen die barcen
mit hem reden twe garsoen
mer gheen wapen hadden sy an
omdat sy mochten ellicken man
ontmoeten die se niet en had gespaert
hadden sy ghewest wel bewaert
mer ic waen hem nicmant misbiet
die se onghewapent siet
te troyenwert so sy best conden
voeren sy in der morgenstonde
sy reden mit hoghen moede
voer niemant en hadden sy hoede
totter stat quamen sy ghereet
ghevaeren eer die middach leet
sy reden doer die scoen straten
ende voer pallaes ende voer ghesaten
eer sy ter borch quamen an
waeren sy besien van menighen man
daervoren saghen sy ene pyn
die telgen daeraf waer guldyn
also als my die boecken lyen
ghemaect was hy mit nigromancien
beneden en was hy meerre niet
dan een speer of een spiet
daer hy die telghen al op droech
daer hy die plaetsche meed bescloech
omdat hy was beneden clene
ende allen die last oec droech allene
hadden die twe wonder das
hoe dat hy ghemaect was
groet rycheit dochtet hem wesen
beid syn sy ghebeit aen desen
die knapen hielden die orssen
opwert ghingen sy te dien tyden
ten pallaes daer menich hoghe
coninck greve was ende hertoghe
menich ridder so was ghinder
pryan was daer ende syn kinder
te rade waeren sy wat sy best daden
teghen die griecken die se scaden
mittien quamen die bade saen
son syn sy teghen hem opghestaen
voer den coninck quamen sy in den sael
ulixes die began die tael
pryan en gruet u niet gotweet
want mit onsen volcken steet
ghy weet oec selven wael twy
wy syn hier oec comen by dy
dat aghamennon u ontbiet
dat ghy des en laet niet
ghy en seint helenen haeren man
ende van der lelicheden dan
die parys in griecken deede
oec doen sy ons vraghen meede
of ghys hem doen wilt sulcke eer
dattet theer te lande keer
keert meed wildyt hem beteren doen
want alsoe vroet syn ons baroen
ist dat ghy dese saken doet
sy nement al aver goet
werdy des oec niet te rade
sulcke verlies ende sulcken scade
en was nie als deraf coemt naer
men sal deraf tellen dusent jaer
ghy moghet mit cleynre dinc benemen
al u verlies moeghdy ghetemen
dat misval dat hier sal gheschien
moeghdy al van u doen vlien
beraet u ende u baroen
wat ghy wilt laten ende doen
pryan gaf antworde den baden
ghy hout ons voer sot by gade
waendy dat ic my wil scinden
neen ic dat suldy wael vinden
altyt waer ic ontteert
daed ic dat ghy my nu leert
al hadden sy my nu langhe daghe
ghevaen ende ic ghebonden laghe
sy souden my meerre eer bieden
nu heb ickes veel te voren mit luden
hoe soud ic my doen den lachter
myn kinder soudens hem scamen hierachter
ic had te claghen meerre recht
sy stoerden al myn ryck echt
silver gout ende rycheden
namen sy nochtant mede
ende scloeghen doe doot mynen vader
ende myn ghesclachte algader
niemen en ghinc daer uytten stryde
ende nummermeer en weerd ic blyde
eer ickes wrake heb ontfaen
van al dat sy my hebben ghedaen
athenor seinde ic in den lande
dien daden sy laster ende scande
dien dreyghden sy dapperlicke
ende jaegden daertoe uytten rycke
myn suster hebben sy in den lande
die houden sy te mynre scande
noch hout hy se in eyghendomme
die se hier rovede mit roeme
des is my thertte te hemwert fel
dat nummer soen en wort geheel
hy mach die waerheit weten wel
eer dat gewroken is een deel
nu hebben sy echt myn volc doot
ende my ghedaen scade groot
nu eyschen sy van my her recht
als cen die staet ende dreyghet echt
ende of ic waer sonder baroen
nummer en ghewint aghamennoen
van my vrede het moet hier sueren
dese stryt moet ommer dueren
tot aen mynen lesten dach
ic salre toe doen dat ic mach
segt hem dat icks my heb vermeten
dat ic den griecken sal doen weten
myn hertte ende myne vrient
ende wat volc dat my dient
sy sueken my mach ic se vinden
in myn lant mit mynen kinderen
ic waen hem veel syn te fel
dat wil ic hem ghelaven wel
myn hert is my soe seer
pays en maeck ic nummermeer
des my hondert ridders dueren
ende en waerdy gheen baden te uyeren
soe waer u qualicke gheschiet
maeckt u henen en lates niet
want al soe langhe als ic u sie
so en mach men niet verhoghen mie
diomedes loech al daer hy stoet
coninck al sonder evelen moet
sprac hy en wordy dan meer
ghy sult in eenre maent of eer
sien meer dan cm hier
wel ghewapent stout ende fier
ende daertoe scoen opgheseten
des der ic my wel vermeten
ghy en hebt so starcke plaets engheen
sy en sullen se achten herde cleen
van toernen van poerten ende van mueren
sal u die were werden te suere
ghy sult in den wighe sien
u volc sterven ende vlien
ende indryven mit ghewout
verdraeghdyt wel so sy dy stout
my dunct dat ghy my node siet
wy en hebben scilt noch speer noch spiet
dan suldy ons sien veel noder
als ghy der sult sien veel doder
daer ghinc die tale uyt
in die saele wert gheluyt
meer dans sy hondert riepen doe
diomedes waer ghesclaghen toe
mer die coninck doe toequam
diet mit pynen hem benam
ghy heren sprac hy syt al stille
al seit die bade synen wille
ghy syt te goet gheloef my des
te doen quaet ontbeert des
al seet hy quaet hets myn sede
in myn hof heft ellic vrede
al wert dat hy veel misdade
nu gaeter toe mit sulcken rade
dat men niet en vertelle hierachter
dat my ghescieden dus den lachter
ic en wilde niet om m merck twaeren
dat sy hier hadden misvaeren
eneas sat den coninck by
heer seid hy hoert na my
men seit dicke daer men staet
van sotter taelen coemt sotten raet
die sot is ende na sotheit staet
hets recht dat men hem sclaet
ic ben u swagher ic mocht dat spreken
ghy daet my in enen rade wreken
of hanghen aen enen boem
nu merket ende nemet goem
sy soudent becopen ende el niemant
en waerdy heer dat sy u becant
wat doen sy hier om rampeneren
wat wanen sy wat mach ons deren
sy syn te sot van hare taelen
vaeren henen soe doen sy waele
diomedes sprac echt mit staden
heer sprac hy u te ghenaden
ghy coent wel scoen tael voertbrenghen
ghy hebs te doen wildy dinghen
wy horen dat aen uwen raden
weert dat men ons laster dade
het waer u uyttermaten leet
weet dat wel soe hoet vergheet
ic en weet niet wel wie ghy syt
mer nie en vernam ic sulcken nyt
got gheve dat ic moet sien
ende ic u dancken moet van dien
dat ghy ons hebt so wael ontfaen
ghy hebt hier een sermoen ghedaen
dat noch ducke wort vertelt
dordy mit my gaen op tvelt
daer noch sal syn herde schier
menich scilt ende menich banier
ridderen out ende jonck van daghen
dordy dan daer prys bejaghen
vaet my of sclaet my doot
ghy sulles eer hebben groot
daer ic my mit u beconden
mach ghescien mit diepen wonden
of ic sal die wapen begheven
ende recht als een heremyt leven
deus sulc ridder mit hogher tael
dieder iij had in enen sael
heer sprac ulixes ten coninck
aldus en blyft niet die dinck
ghy hebt uwen wil ons doen weten
ic waen ghys niet en hebt vergheten
wy sullent wel connen segghen twaeren
heer uwen oerlof wy willen vaeren
mittien sceiden sy uytter sael
daer was menigherhande tael
als ulixes nedergaet
voer den marbryn graet
saten sy op haer perde
ende reden scier hare veerde
al doer die verwoelfde strate
daer saghen sy groet goet uyttermaten
menighen ridder menighen serjant
menighen poerter achemant
als sy waeren op dat velt
voren sy haren groten telt
so langhe reden sy dat sy quamen
daer sy haer volc vernamen
tot aghamennon syn sy ghevaeren
eer sy beiden willen twaeren
daer lieten sy die perde staen
die prinche quamen daer ghegaen
ende die heren haer ende daer
om te horen die niemaer
sy seiden daert die raet al hoert
hoe men hem had gheantwoert
ende hoe dat hem verghinc twaeren
beid dat keren ende dat vaeren
der en was tael cleyn noch groot
sy en wert vertelt voer die ghenoot
doen al gheseit was op ende neder
kerden sy ter herberch weder
ghereet vonden sy haer eten
ter tafelen syn sy gheseten
aghamennon ende dander baroen
waeren in die pauweloen
die ryckelic waeren ende diere
daer stont ghescreven hoe ende wie
hercules hemselven werp
omdat hem was tfenyn te scarp
dat hem gaf syns selfs wyf
mer des moet syn een gheblyf
van den rade ende van den pauloen
ander dinc heb ic te doen
ic en mocht nie wel noch en conde
al ghedoen op enen stonde
nu sal ic u condt maken des
hoedaenwys dat achilles
int lant van messe was ghewyst
want theer en was niet wel gespyst
dien hoghe prinche dat is waer
seinden menmit rade daer
thelophus hercules kint
waster oec mit hem ghesent
ende wel iijm als wyt horen
ridderen stout ende uytvercoren
te missen voeren sy als ic vant
dat was een so rycken lant
ende seer vol in alre wysen
beid van dranck ende van spysen
daer vonden sy stercken wederstoet
menich ridder bleefter doet
teuther was coninck ende heer
die vacht op die griecken seer
gherne had hy verweert syn lant
buten socht hy synen viant
mit allet dat hy gheleisten mochte
voer hy op tvelt daer men hem sochte
daer was ghegeven op dien dach
onderlinghe menighen sclach
daer en wilde niemant den anderen spaeren
die van misse deeden wel twaeren
sy verwerden lant ende lyf
ende maeckten weduwen menich wyf
en had ghedaen een ongheval
het waer hem wel verganghen al
die griecken waeren ghescoffiert
mer achilles quam ghebattaelgiert
hy sach den coninck in den stryt
dien scloech hy in cortter tyt
dat hy viel neder in die plaetse
mittien scloech hy ontwee die laetse
van den helme ende souden ontlyven
mer thelephus riep laet blyven
laet leven den coninck milde
mittien deckten hy hem mitten scilde
achilles vraegde wie dat waer
hy sprac het syn wel x der jaer
dat my teuther die coninck
herberchde ende wel ontfinck
hy deed my so groot eer
ic en mach hem sien sclaen nummermeer
achilles hoerden syn bede
ende sprac doetter uwen wil mede
die van misse vloen wel seer
doen sy verloren haren heer
synt dat hy viel der neder
en keerden hy ten stryde weder
die griecken voeren in dat lant
ende namen al dat men daer vant
noyt en was dats myn gheloef
in een lant ghedaen sulcken roef
als daer was te diere stont
die coninck was also ghewont
dat hy die doet wel was in waen
ende onseker oec te ontgaen
want thelophus woud hy syn oer maken
want hy wist wel die saken
dat hem hercules daer te voren
syn lant gaf hy doe al verloren
een coninck sprac had myn lant
al ghestelt nae synre hant
mer my deed hulp groot
hercules te meester noot
den coninck scloech hy der neder
ende myn lant gaf hy my weder
van den viande maeckte hy myn reyn
beid gheef ickty alleen
ic wil dat u algader blyve
dat coninckrycke na mynen lyve
daer is in rycheit groot
ic sie wel u is leet myn doot
ic weets u danck ghy sout my graven
als een coninck mit groter haven
hout dit lant ende mynt die lude
ghedoeght niet dat hem yet misschiede
sclacht dynen vader alst goede kint
mittien voer hem uyt die wynt
ter eerden dat hem thelaphus brochte
soe hy ryckelickste mochte
hy leid hem onder enen dueren serck
daer van goude op stont menich werck
ende die dienst was ghedaen
syn sy van den grave ghegaen
alle die in den lande waeren
daden hem manscap sonder spaeren
borghe stede ende lant
deed hy setten in synre hant
als dit algader was ghedaen
woude achilles henengaen
thelaphus bat hem twaeren
dat hy mit hem moste vaeren
hy wilde die pyn mit hem draghen
ende helpen die voer troyen laghen
dat wil ic doen al den groten stryt
die daer sal dueren menghen tyt
achilles bat dat hyt verdroeghe
ende hys nummer en ghewoeghe
ghy syt heer vroem ende groot
ende ons hulpe te nauwer noot
want ghy moghet ons helpen bet
siet dec dat heer sy ontset
van wyne van brode ende van vleysche
dit ist al dat ic u eysche
moegdy en lates hem niet ontbreken
want men souts u laster spreken
in theer was grote ghebreke
mer eer leden was die weke
was achilles comen int theer
daer men hem aensach mit groten gheer
want hy dat heer heft verhoecht
van spyse van dranc mit synre doecht
menelaus ende aghamennon
ayax ende thelamon
ende wel cccc van den hoghen
coninghen greven ende hertoghen
quamen te synre tentten ghereet
ende tyerst dat sy daer waeren ghebeet
ghingen sy hem tonen alle die stryde
sy waeren syns herde blyde
hy telden hoe dat hy vacht
teghen teuther mit synre cracht
hoedaenwys dat hy bleef doot
ende thelaphus waer een heer groot
ende alle dat volc van ghenen rycke
hem coninck maecten ghemenentlicke
hy sal ons gherne staen in staden
altyt als wy syn verladen
alle die heren danckens hem saen
sy seiden ghy hebt wel ghedaen
daertoe grote vromicheit
als te troyen wert gheseit
sullen sy groet jamer maken
nu moet ic u van anderen saken
tellen eer ic u segghe voert
so ic best can in scone woert
wat hulp dat had priamus
te houden stat ende huys
wat heren hem te hulpe quamen
sal ic u noemen by namen
die die stat soe langhen tyt
hielden teghen den groten stryt
van cecillie quam grote brandarus
apon die oude adrascus
sy brochten lude daer mit scepe
die bloem waeren van ridderscappe
dese holpen verweren dese stat
ghewapent en waster niemant bat
teghen dieghene die se belaghen
daer sy haeren ouwel aensaghen
van calopen een ander lant
dat leghet op die seecant
quamen carrus ende marcius
nestus die starcke ende phimacus
coninghen waeren dese alle viere
sy brochten volc van diere maniere
dat stout sterck was ende snel
ende uyttermaten ghewapent wel
priamus had se vercaren
want sy dadens hem te voren
van cite quam coninck galatoen
ende syn broeder sarpedoen
sy hadden een wel ghewapent heer
meer dan iijm van groten weer
te houder quamen sy ghevaeren
daer sy des conincks maegh waeren
dese sullen menighen daer doen sneven
ende grote sclaghe gheven
eer sy die stat wynnen laten
mit crachten want sy die griecken haten
van jacome die goede vael
so quam aldaer een amerael
eufemes hiet hy dat is waer
dusent ridderen bracht hy daer
stout starck groot ende coen
in tornoy so waert is te doen
sullen sy halsberghe doen scoren
veel eer troyen wort verloren
twee coninghe quamen daer van prys
hopor ende cupesus van larys
sy en quamen niet om gheen miede
diegheen die mynst had der lude
had vj hondert ridderen daer
in stryde elcken man te swaer
ende willich totten tornoye
sy willen eer syn te vernoye
eer sy by daghe of by nachte
die stat laten wynnen mit crachten
coninck remus van cisonie
quam mit scoenre compaengie
vyf hertoghen ende greven seven
x dusent ridderen stout van leven
bracht hy die syn man al waeren
menich ors quam mit synre scaeren
elck had ommer te synen lyve
twe of iij sulck iij of vyve
halsberghe scilt ende banieren
ende allen van eenre manieren
van enen teyken altemael
dat haeren heer doch staen wael
omdat elck den anderen kennen machte
in tornoye daer men se sochte
ende men daerby mocht verstaen
wie dat best had ghedaen
dese sullen menighen speer breken
ende menighen der nedersteken
eer sy die stat laten wynnen
also langhe als sy der syn bynnen
van penoene dat vint men hier
dat volck stout is ende fier
wilde berghe syn daer meest
ende menich groet foreest
daerin menigherhande dieren
waeren ende voghel menighertieren
dan quam ghevaeren te troyen int huys
een coninck hiet pretermissus
ende syn neve crepeus
sy waeren jonc  wy lesen dus
scoen vromich ende wel ghemaect
ende van wandelinghe wel gheraect
wel dusent ridders brochten sy daer
sonder speer dat is waer
mit gavelote mit menghen scichte
des menich niet en conde ontsitten lichte
hoernen baghe die seer scoten
dese scoffeerde veel rote
sy sullen menighen ridder wonden
ende menich ors eert coemt ten stonde
dat orloghe coemt ten einde
alsoe als icket bescreven vinde
van frygen quam sentippus
miteres ende alcamus
die twe en waeren gheen borchgreve
noch oeck heren van cleynre haven
mer het waeren coninghe rycke
stout ende vromich sekerlicke
dese brachten wildyt weten
ridderen scoen opgheseten
sekerlicke in hare scare
wel vij hondert apenbare
thelm opt hoeft tspeer in die hant
ende daertoe menighen scarpen brant
van philiste quam daer phinas
forcius ende sanias
greven warent alle drie
ghevriende waeren sy mie
oeyt hadden sy onderlinghe ghestreden
mer al nu syn sy in vreden
om troyen te hulpe dat is waer
bracht ellic dusent ridderen daer
die node lasterlicken keer
in stryden daden ommermeer
dese sullen daer doen sonder waen
daer wyve haer hande om sullen sclaen
een wilt lant dat hiet botine
leghet over die marine
dan quam boetes ende bitifoers
mit viijc ridderen toers
broederkinderen waeren dese ghenoet
in haer lant at niemant broot
septie vys ende venisoen
ende fruyt dat was al haer doen
anders en consten sy niet eten
wel was volc opgheseten
halsberch hadden sy scilde ende swerde
dese sullen eer doghen groot onwerde
eer sy die stat ommer begheven
coste diet costen mach haer leven
paflagoen was een lant
so wilt ende soe onbecant
het was verre in dat suden
wonder heb ic van desen luden
hoe sy in den lande quamen
ende hoe sy die meer vernamen
hets wonder oec in alre wys
hoe daer quam philomenys
dat was die heer van den rycke
ic waen men in troyen sekerlicke
ghenen ridder so groet en vant
veel nae so was hy een gygant
starck was hy ende seer coen
seer vroem waers was te doen
ic en can gheweten hoe hyt wiste
dat men dus voer troyen twiste
al onghebeden quam hy daer
mit vijm ridders dat is waer
mit groter pyne  telt men mie
x maende ende weken drie
herden hyt eer hy te troyen quam
van dusent ridders hy scade nam
telcker stat most hy vaeren
daer sy na alle ghebleven waeren
also als ons die boecke orconden
hets wonder dat syt ye bestonden
philomenys ende syn ghesellen
waeren stout dus hoer ic tellen
te hulpen quamen sy der stat
dat men se behoeden souden bat
sy en waeren also ghewapent niet
als men nu ten tyde pliet
mit leder ghesoden als men my secht
ende mit goude al belecht
daermede waeren sy ghewapent wel
in troyen en was geen volc so snel
van sconen preciosen steen
beide grote ende cleen
waeren ghesiert haer ghesmide
scilt wapenen in allen syden
purpren was sulc ponioen
dat men aent speer mochte doen
dese sullen van hem doen spreken
daer men speeren sal breken
noch doer vaer noch doer ghewelt
en rumen sy nummer tvelt
daer quam oec  nu merct des
van colchos coninck certes
ende mennoen synre suster soen
stout ende vroem was diegoen
ende een man van groten daden
heer was hy van x staden
certes die coninck quam ghevaeren
mit een veel scoenre scaeren
op die vaert was hy een maent
hertoghen greven na dat men waent
hadden sy ende ridders oec
mer swerter veel dan een roec
haer doen ende haer mantlichede
was onghelyc anderen ridderen mede
gheen wapen en consten sy draghen
mer wel scieten ende jaghen
dat en conste niemant also wel als sy
stout waeren sy dat telt men my
sy sullen doen veel van haeren speel
want her ghescut ende haer quareel
syn ghefenynt wien sy wonden
die is doot in cortter stonden
van trachie quam theseus
ende syn soen archilogus
sy waeren coninsc prian namaghe
ende van den lande een deel ghelaghe
wel ghebaren ende coen
sy hadden wel dusent baroen
die men wel mach sonder faelge
proeven in allen betaelge
dese willen staen in staden
haren maghen die syn verladen
een lant dat agreste heet
daer tvolc fier is ende wreet
van daer quam esdras ende coninck ficoen
sy brachten menighen baroen
ende wel x dusent ridders int lant
ende daertoe menighen sarjant
sy sullen oec sterven ende menighen sclaen
eer dat troyen wort ghevaen
het leghet by der megheden lant
een rycke ende is lisonie ghenant
die beste specien syn daer
van al der werlt dat is waer
pocoplex een coninck quam dane
vroet clerck was hy als ic wane
hy brachter oec mit hem aldaer
uytten lande dat hiet sagittaer
daer die griecken veel af spreken
eer sy ontsaghen syn ghereken
wanttet menich herde duere becofte
welc tyt dat men hem te wighe brochte
mer ic waen sy schier einde nam
ghy sult wel horen hoe dat quam
allen die ghy hebt horen noemen
syn troyen te hulpe comen
som om prys som om mynne
nochtan was daer menich inne
die wy en noemden noch en telden
ende haer goet van den coninck helden
synt dat got die werlt stichte
en hoerden nie man int ghedichte
dat ye ridderscap teghen dat
versament waeren in een stat
ghenoemt waeren der xxxj
stoutter coninghen ende gherechtich
die mynste daeraf die was heer
van dusent ridders ende van meer
van allen die te troyen waeren
teghen die griecken ghevaeren
was hector heer te voren
alle moeten sy na synen horen
die betaelge had hy alleen
van dien volc ghemeen
parys ende troylus
ende haer broeder deiphebus
athenor ende polidamas
anchises soen eneas
ellickerlicke had een scaer
dier sy nemen mosten waer
elck had in syn betaelgie
van den poerteren een partie
alsodaenwys wast beset
omdat vaeren soud te bet
ende dat hem niemant uyter stat en dade
ten waer by syns heren rade
oft ten waer dat also quame
dat hyt hiete by name
sy hadden groot noot berichtens
want sy begheren seer vechtens
al haer saken eer sy vochten
besetten sy so sy best mochten
ic seg u dat wel voerwaer
dat sy van niemant en hadden vaer
die se totten mueren sochten
ten quam niet in haer ghedochten
dat sy ten mueren yet daermede
verweren souden haer stede
anders hebben sy ghevisiert
theer was altoes verre ghelogeert
nu hoert wat die griecken doen
sy laghen noch te tenedoen
pallamedes hebben sy verbeden
eer sy voeren van der stede
xxx scepe bracht hy naer
mit spyse ende mit lude daer
onder alle die griecken seit men mie
en waeren beter niet sy drie
behendigher noch vroeder meede
noch stoutter noch van so sconen seden
men lasterden hem syn merren seer
mer des ontsculdighen hem die heer
ende hy seide hy had langhe stonde
ghehadt grote onghesonde
dus en mocht hy niet tathenen wesen
mer talreyerst dat hy was ghenesen
soe quam hy ghevolghet achter
het waer onneer spraec mens hem laster
doe hy ghenesen was was hy blyde
dat hy vaeren mocht te stryde
synre coemst waeren sy in hoghen
sy danckten hem so sy best moghen
ende seiden heer als ghys hebt stade
soe coemt tot onsen hemelicken rade
ducke ghingen sy visieren
in herder menigher manieren
hoe sy voer troyen souden vallen
mer die raet ontfaet hem allen
daer en wist niemant goeden raet
hoe men bestonde sulcken daet
sy en consten niet dat heer vervromen
tensy dat sy mitten scepe comen
mer het dunct my domheit dan
comen sy der mit scepen an
hoe sullen wy comen opt lant
daer men ons weert op sceepscant
het is quaet comen opten lande
dus vruchten sy haeren viande
dit hadden sy langhe stont ontsien
ende veel gheraden van dien
eens daeghs quamen sy te samen
om raet die sy hierop namen
ic en cans segghen niet dus saen
wat dat elc woude aengaen
mer ic sal u condt maken des
wat daer seide pallamides
men hoerde gherne syn tael
want sy hem ghetruden wael
ghy heren sprac hy grote scande
ist dat wy ligghen in desen lande
gheleghen hebben wy dat is waer
te deser stat wel een jaer
noch en hebben wy troyen niet ghesien
groot volc ysser comen in dien
die ons te sclaen hebben ghedaecht
ist dat sy ghewynnen die maecht
fosseide ende anders haer ghevoech
hebben sy synt ghemaeckt ghenoech
sy hebben stonden des moet ic claghen
te vesten ende hulpen te bejaghen
my selven dunct dat twaeren
dat wy niet vorder en dorven vaeren
waendy heren die stat onderlopen
daertoe en hebt gheen hopen
die haven en moegdy niet echt
wynnen sonder groot ghevecht
dat en mach achterblyven niet
so wat daernae ghesciet
so wy langher hier viseren
so sy hem best moghen weren
mer ontsien sy ons dat is waer
nu dan aver een maent hiernaer
die sulcken raet gheven mochte
dat men die stat morghen sochte
ende men hem dat vesten bename
ende dat volc dat hem te hulpe quame
ende men die scepe maeckte ghereet
ic waen hy wel deed gotweet
ic waen dat lichtelic die haven wonnen
gheven beteren raet die connen
morghen hoe dat gaen die saken
doen wy ons scepe maken
cartalen ende battaelgieren
ende mit topcastele verschieren
dan wapenen wy ons mitter vaert
ende seylen te troyenwaert
wy moetten ons te stryde setten
ons en doech gheen langher letten
ic waen ons dit te doen staet
wien datter af coemt goet of quaet
tensy mit crachten ic en can bekennen
hoe dat men se mach verwynnen
trecken wy het is wel noene
ende doen wat wy hebben te doen
hier en is niemant waer ghewonnen troyen
hy en soud mit groter joyen
weder te synen lande keren
ic en weet anderen raet ghy heren
doet u dinc hiertoe besetten
morghen sonder enich letten
willen wy dat dus sy ghereet
wient lief sy ofte leet
dat wy besitten moghen die stede
mit crachten ende mit synne mede
al dat volc groot ende cleen
laefden desen raet ghemeen
die nacht verhaest hem ende gaet
des morghens in die dagheraet
eer die sonne scoen opgheet
waeren die scepe al ghereet
in die casteel stont volc ter were
beid mit spieten ende mit speer
noyt en tierden eer noch synt
heer ten orloegh bat een twint
haer scepe hebben sy ghescaert
tvolc mit wapen wel bewaert
beset hebben syt wel te voren
als ghy hierna sult horen
wie varen sal voer danderen al
ende wie dat achtercomen sal
sy toghen op mit groten heile
aen die maste haer seile
ghemaect van pellen ende van sindael
ende van purpur impertael
haer banieren hebben sy ontwonden
daer haer teykene aen stonden
wel beset hebben sy die boert
mit scilden achter ende voert
mit speren mit baghen mit gysaren
mit staven mit swerden twaeren
so wie dat sach die scaer van scepen
wert mit wonder begrepen
van achter hebben sy se ghehoet
den wynt hebben sy ter core goet
men sach daer menich banier
sy seylden henen herde schier
vij groter mylen of mee
men en mocht niet ghesien die see
so was sy mit scepe ghedect
in die see syn sy ghetrect
omdat sy daer landen willen
nummer en hebben se macht mit scilden
so groot die daer syn in die stede
eer dander nacht verdonckert mede
daer salder dusent die haven inlopen
mer eer sullent sy becopen
want  ons seit dat ghedichte
synt dat got die werlt stichte
was die havene noch niet ghenomen
mit alsoe groter vromen
tierst dat se die troyene vernamen
quamen se uyt al te samen
syns heren en wilde nimant ontbieden
onghescaert wilden sy uytryden
alle warent ghesellen van der hant
neven die see op dat sant
syn sy van troyen alle ghelopen
nu moet daer menich huden becopen
die van den scepe saghen wel
dat sy en mochten niet el
doen dan lopen op dat sant
ende vechten hant teghen hant
sy sien haer viande staen
die fellicke sullen ontfaen
sy wapenden hem so sy best mochten
van den selven dat sy brochten
der en is so stout hem en wanhaghet
ende hy en is int hertte versaghet
protheselaus is yerst comen
ende heft haven ghenomen
te pelarche droech hy crone
met hondert scepe herde scone
die wynt waeyde starc opt lant
sy quamen dryvende op tsant
sodat die stracste scepe besuerden
braken ende te stucken scuerden
dus hebben sy scade groot ghenomen
eer sy syn te haven comen
sulc most daer verdrincken saen
die menighen prys had ontfaen
tierst dat sy uytten scepe spronghen
die troyene om hem dronghen
ende maecten menighen martalaer
dit wast al dat men duchte daer
ten daed u niemant te verstaen
die scade die daer was in den opgaen
want reghen hagel ofte snee
en valt soe dicke nummermee
als die quarelen ende scichten
dat deed die lude sterven lichte
men scloech daer so seer mit swerden
dats niemant en conde gheherden
alle die lude die voren quamen
syn verwonnen al te samen
ghescoffiert ende ghedoot te hant
daer lachter vijc opt sant
die troyen nummermeer en scaden
doe quamen hondert scepe gheladen
die vollen seylen liepen
opt lant daer danderen hulp riepen
tierst dat die seylen waeren gestreken
die troyene die node weken
quamen te sceepsboerde saen
die niet uyt en lieten gaen
die griecken namen armborste
sy doden menighen sonder vorste
in den meesten hoep scoten sy altoes
daer wert menich lyveloes
menich viel daer doet te neder
die troyene weken weder
die scepe ruemden die griecken saen
die haer volc in staden staen
te samen syn sy ghegaen
prothelaus heft wel ghedaen
hy heft bescut mitten swerde
syn volc dat hem seer weerde
menighen troyenen scloghen sy doot
daer was die wych starck ende groot
en had syn lyf alleen ghedaen
der griecken en waer gheen ontgaen
so goet is hy van synre daet
dat die wych al by hem staet
dieghene waeren op dat sant
verloren veel by synre hant
sy en dorsten niet voer hem staen
noch sy en mochten niet hem ontgaen
voer hem en moghen sys niet herden
sy en weten wat hem sals ghewerden
so veel deed hy mit synre hant
protheselaus op dat sant
noeyt en sach men wych des ghenoot
soe starck so fel noch so groot
mit gisernen scerp ter cuer
scloch men dear die helm doer
alsoe vielder doot
dat die see wert al roet
die griecken voer die scepe vochten
want sy nerghent vlien en mochten
hem is liever dat men se sclaet opt tsant
dan sy verdroncken altehant
bescloten syn sy haer ende daer
achter hem horen sy menich misbaer
die daer scloghen aen dat sant
want die wynt wayde opt lant
die see was vreselic op te sien
voren so stont hem herde onsien
want daer veel troyen staen
die se alle willen sclaen
doot leghet wel haer seste man
die troyene liepen hem an
sy dreven se al op die see
ende scloeghen hem af lude mee
ten scepe hebben sy se ghedreven
daer costet menighen syn leven
daer waeren sy seer gheaventuert
had dat speel langher gheduert
sy waeren doot mer int einde
holpen hem die van den topcastele
die baven opten mast stonden
sy maecten veel dieper wonden
mit crachten dreven sy se te lande
wel dusent lieten syder te pande
archelaus die landen mittien
ende prothenor diet ginc al sien
al staenden seilden sy aent lant ghereet
ist den viande lief of leet
van l scepe syn sy saen
al te samen ghegaen
ghewapent waeren sy totter hant
mer eer sy quamen verre opt lant
quamen hem die troyene teghen
die der veel hebben verscleghen
mer tierst dat sy versament waeren
deen mitter anderen scaeren
hielden sy den stryt mitter hant
totdat sy quamen aent lant
die gheen die nestor brochte
die athenor in piere sochte
wel xl scepe mit staenden seile
bracht hy den griecken te heyle
te spade quamen sy haeren maghen
dochte hem die se vechten saghen
uytten scepe vielen sy by vyven
luttel yemant wouder in blyven
te wighe hadden sy groten gheer
mitter haest liepen sy ten heer
aldaer sy saghen die meeste noot
mitten swerden liepen sy al bloot
sy scloghen doot dat sy gherochten
dander die landen al dat sy mochten
archelaus quam daermeede
die seer vacht teghen die stede
goet ridder was hy ende weert
al ghetrect hielt hy syn sweert
prothenor was daer onverveert
verbolghen recht als een lybaert
hy en ontsach altoes gheen leet
op die van troyen was hy wreet
hy toenden hem van synen speel
der troyenen scloech hy veel
ascalaphus ende alcius beide
namen haven ghereide
recht mit xxx scepe twaeren
daer en was gheen langher spaeren
alle vielen sy uyt ghereet
het was hem uyttermaten leet
dat sy so langhe hadden ghemert
seer verbolghen ende vererret
so syn sy te wyghe ghestreken
ic waen die stoutste voer hem weken
iij dusent al versche quamen saen
den griecken te hulpe ghegaen
want sy vercoeverden saen weder
ende scloghen menighen der neder
totten scepe syn sy ghedreven
dat costen menighen syn leven
en had niet daer gheweest die see
ghekeert en hadden sy nummermee
daer was die parse herde groot
ic en weet watter bleven doot
ende int water verdranc van desen
sy wouden wel elder hebben ghewesen
want grote scade hem ghesciede
ulixes quam ende syn lude
ende heft mit l scepen
voer theer tlant begrepen
al tvolc ghewapent ten stryde
mer des waeren sy onblyde
dat sy altoes theer vromen
aen haer volc en mochten sy niet comen
dat tusschen hem twe waeren
xxm die se niet en spaeren
teghent volc vochten sy ghemeen
daer en was haer verlies niet cleen
want eer hem hulpe mochte comen
hebben sy grote scade ghenomen
mer doch haer heer die was goet
die se troesten ende maeckten hem moet
ende hem verweert na leewes wyse
hy is een ridder goet van pryse
is dat hy levendich mach ontgaen
filimenys die quam daer saen
die stoutte die milde die goedertieren
hy sal se soeken als die fiere
te perde was hy ende sy te voet
tspeer hielt hy int ghemoet
ulixes hy gherochte
al wast dat hyt niet en becochte
hy stacken doer den scilt van lasuere
dat hyt hem maeckte veel te suere
ende den halsberch scoerden mede
sodat hy hem vallen dede
mer hy spranc op altehant
syn speer setten hy op syn hant
ende liet hem daerop ryden
hy gheraeckten te dien tyden
onder den kynne recht in die kele
der en souder niet ghenesen veel
die alsoe waeren ghewont
ter eerden viel hy in cortter stont
syn volc had syns levens vaer
sy dreven jamerlic misbaer
daer en lieten sy hem niet ter noot
hem en rocht al sclaet men se doot
op haeren heer was hem so wee
som liepen sy in die see
want sy waenden apenbaer
dat haer heer verscheden waer
op synen scilt leiden hem ter vert
ende voerden hem ter statwert
ic waen sy grote scade namen
eer sy van den velde quamen
ulixes deedt wel ter cuer
en had ghedaen die aventuer
die philimenys ghescieden
doot of ghevaen waeren die luden
schier daerna oec soe was
ghelaten die coninck thoas
ende ayax ende thelamon
menelaus ende aghamennon
dese havende in cortter tyt
mit ghemake sonder stryt
opt lant droeghen sy haer perde
ghecoffertuert duer ende weerde
mit maelgien van fynen stael
som mit purpur som mit sindael
sy wapenden hem als ridders coen
ende namen scachten ende payoen
haer scilde namen sy  dats waer
die dach was scoen ende claer
so seer blicten die scilde
dats cume yemant gheloven wilde
ende als haer heer was ghescaert
was daer luttel tlyf ghespaert
sy lieten in dat heer lopen
dat sullen haer viande becopen
so sy tierst moghen sullen sy wreken
daer was menich scilt doersteken
in stucken vloghen daer die scachten
daer stortten ridders x werf achte
mitten swerden ghingen sy stryden
soveel vielder in cortten tyden
dat gheen man en mocht bescryven
daer mocht men jamer horen dryven
van die men der scloech ende wonde
die huylden ghelyc honde
protheselaus toech bet achter
in thertte had hys groten lachter
bet had hy manlicheit ghetoecht
dan hy die grote toern doecht
synre luden sach hy opten sande
veel doot voer die viande
seer leet was hem syn scade
niet en had hys te claghen stade
altehant doe dit was ghedaen
quamen danderen uytten scepe saen
mit al den luden die sy brochten
ellic haesten hem die mochten
ende voeren daert was onghediede
op te wreken hare luden
daer quam der dusent ofte mee
die menighen man daer deden wee
wel opgheseten des gheloeft
scilt aen den hals helm opt hoeft
scarp dat sweert starck dat speer
ende reden vromelic int heer
van groten moede seer ontsteken
voeren sy op die vyande wreken
sy reden haeren vollen loep
daer sy saghen den meesten hoep
maeckten sy groet moert
aldaer mocht men hebben ghehoert
groot ghecry ende groet misbaer
daer haddet menich herde swaer
halsberch scoerden daer ende scilde
daer had menich ridder milde
pyn daer lachter opten monde
hy en leeft niet diet scryven conde
groot gheluyt maecten die swerden
daer men die helm scloech ter eerden
wel hebben die griecken ghedaen
mittien quam coninck certes saen
wel mit vij dusent man
daer en was niemant die hem ghinc an
certes was vromich ende stout
ende alle syn volc was hem hout
in alle troyen daer ic ghien
en was heer meer ontsien
orsen hadden sy van araboes
ghescutte ende orse tot coes
sy waeren comen enen pat
al sacht rydende uytter stat
ellic had synen baghe ghespannen
doe hy daer quam mit synen mannen
gaven sy enen hu altemael
dat wedercloncken alle die dael
groot wast gheclanc van den pesen
tghescutte en cond niemant ghenesen
grote scade was daer ghedaen
van hem die der opten lande staen
sy velden veel mit diepen wonden
die nummermeer op en stonden
die griecken en condent gheherden mee
mer sy vloen totter see
altemael ghescoffiert
om weren en was daer niet ghevisiert
in die see isser veel ghegaen
en hadde pallamedes ghedaen
die van der stat hadden se verscleghen
want niemant en stond daerteghen
pallamides sach dat verdriet
datten griecken daer ghesciet
al verwoyt was veel naer
hy was een ridder sonder vaer
wat dat een man dorst aengaen
dat dorst hy vromelic bestaen
ghewapent synt sy altesamen
wel dusent ridders die hem quamen
die stout waeren ende onverveert
wel te harnas ende op goede pert
mit haeren scilde verdect
ten orloghe syn sy ghetrect
palamides sprac altehant
scilt om den hals speer in die hant
ay hoe moegdy heren sien
hoe die troyene doen vlien
onse lude die voer hem blyven doot
daer is die scade herde groot
ic en sach nie volc also begaeyt
hoert hoe hem dat volc ghelaet
helpen wy hem des hebben wy noot
ryden wy aen hem sy werden bloet
ende ghemoeten se mit ghewelde
wy dryven se van den velde
hierenbynnen sullen dander landen
ende danderen vercoeveren te hande
moghen wyt doen wy sullent bestaen
so moghen wy groten prys ontfaen
volcht my ic vaer voren
haer orsen scloghen sy mit sparen
palamides voer voer syn roten
meer dan enen baeghscoten
op een ors van spagienlande
ic waen noyt man beter en cande
syn scilt van silver gout daerinne
alsoe als hy quam int beghynne
stac hy athenor diegoen
die was mennones suster soen
van coninck certes hielt hy syn lant
ic waen dat nie man en vant
ghenen ridder alsoe goet
elck quam in anders ghemoet
ende setten hem beide ter weer
mer pallamides stac syn speer
dat hem liep doer beiden syden
ende hy viel doot in cortten tyden
twaeren dat was groot scade
vromich was hy ende vroet van dade
die ridders quamen alle te samen
die nae palamides quamen
haren vyande seer te scaden
ic waen sy der wel hondert vallen daden
die nummermeer opstaen en moghen
noch den griecken doen enich doghen
palamides sloechter veel
hy toenden hem van synen speel
ende velder veel ende scloech
dat sy waeren aen hem ghevoech
ende hebben hem so wel byghestaen
dat sys prys hebben ontfaen
want sy se vromelicke sochten
soe wel streden sy ende vochten
dat sy der een deel leyden int bloot
wel iijc hebben sy der doot
mittien die ander hem verbouden
diet hem ontgelden doen souden
sy deden se weder achterwert jaghen
beid mit steken ende mit sclaghen
drie baghescote of meer
niemant en setten hem ter keer
sy weken alle op dat sant
doe quam hector altehant
op een ors van spaghien vael
nie en was beter dat weet ic wael
die scilt van goude mit tween lioen
al sulc was syn wapenroc doen
syn speer brac hy onsoete
prothelaus quam hem te ghemoete
in synen scilt maeckten hy een scuere
syn halsberch stac hy al duer
dat hertte stac hy hem ontwee
sy mochten verveert syn te mee
diegheen die hem moeten rumen
gheraect hy se hy doet se cumen
nu moet ic van den griecken saghen
ende prothelaus claghen
prothelaus ridder goet
stout vromich ende stryde vroet
hets scade dat ghy hier einde naemt
ghy wert die yerste die te lande quaemt
ghy hebt huden ghedaen soeveel
u verlies gaet al uytten speel
men sal u claghen ommermeer
noch maect hy menich thertte seer
diegheen die u daden blyven
sal noch menighen griecken ontlyven
syn rechte hant sal menighen sclaen
want ten mach niet anders vergaen
hector deed den menighen pyne
markelic ende discepline
in die hant hielt hy tsweert al bloot
des daghes scloech hy menighen doot
in cortter wylen hebben wy bekent
wie hy was diet al torment
syn stoutheit hebben sy becoft
mitten speer heft se hector gherocht
also langhe als hector vecht ende sclaet
hebbent die griecken ommer quaet
ende als hy sal rusten gaen
soe syn sy vercoent saen
ende als sy hem wedercomen sien
wycken sy al want sy en ontsien
dit was des daghes wel vij werf
doe quam achilles daer menich af sterf
alst was hoech vespertyt
ende menich moede was in den stryt
want sy hadden parse veel
ghedoecht in ghenen nytspeel
achilles en quam niet alleen
vjm waeren mit hem ghemeen
die te perde waeren herde wael
verdeckt waeren mit sindael
den scilt om den hals menighen te vernoy
dus quamen sy totten tornoy
daer men so groot ridderscap deede
ende soveel volcs verscloech opter stede
die troyen hadden ghedreven
die griecken der see beneven
nu verdryven sy se avervoet
ter statwert mit groter spoet
sy en conden niet ghehouden tfelt
ter statwert dreven sy se mit ghewelt
achilles deed wonder groot
hy scloechter meer dan c doot
hy deed hem een fel gheleyde
voer hem so vloen sy al gherede
als dat hirt doet voer den honden
troyene ontfinghen menighe wonde
daer en bleef niemant buten mueren
hem en wert dat leven te suere
voer die poerte weerden hem parys
mitten swerde bejaghede hy prys
soe deed troylus oec mede
men seit daer dat hyt wel dede
sy deden herde menighen keer
oec doegden sy pyne ende groot seer
aen hem tween was cranck ghewyn
mer die griecken daden se in
mit allegader den anderen heren
doch verloren sy veel aent keren
daer was ghesclaghen menich sclach
mer die nacht verwint den dach
die griecken keerden aversyde
vro ende uyttermaten blyde
sy hebben volcs verlaren veel
dat behoert oec tot sulcken speel
die tierst verliest dat hy wint naer
op een ryvier hiet sancti daer
deed se aghamennon comen al
om te besien in dat dal
hoe men die tentte soude sclaen
talreyerst dat dit was ghedaen
ghinc ellic in syn pauweloen
nu is alreyerst bestaen dit doen
ic en can hier niet berichten des
wat pauweloen had achilles
ofte ulixes ofte aghamennon
of ayax of thelamon
of nestor die wile was starc
elc costen meer dan dusent marc
daer die coninghen in laghen
het docht hem wonder die se saghen
ende die menigherande scaren
die ghinder versament waeren
ende beset hadden die stede
elcken is besceden mede
waer hy sal ligghen in dat dal
ende mit hem syn heer al
als tvolc al uytten scepe quam
ende aldus syn stede nam
wast heer herde groot twaeren
daer was menich gulden aernen
ende daer was menich pellen rycke
groene ende roet van affrycke
soveel ende van so goeder weerden
dat die nacht der af verclaerden
ghelyc enen sonnenschyn
den nacht hadden sy grote pyn
luttel droncken sy ofte aten
in sorghen waeren sy uyttermaten
sy hadden oec ghenoech ghehadt
mer dat die heren van der stat
den niet en lieten gaen
sy en souden se bestaen
al daden sy sciltwachte
niemant en scliepter in den nachte
so langne waecten sy mit pynen
dat sy den dach saghen verschinen
groten raet hadden die gryffoen
hem selven ghemaect te doen
te sclapen ofte eten van brode
of te graven haer dode
of te halen eersaten inne
mer ten sal alsoe niet syn
ic waen hem al sulc der nu vergaet
die eer avont die doot ontfaet
ende menighe weduwe wert ghemaect
eer die sonne te hove gaet
die van griecken die syn moede
ende haers lyfs in groter hoede
want die van der stat haten
haer gheselscap uyttermaten
die dagheraet was scoen ende claer
menighen hoerne hoerde men daer
op die crone van der stede
basunen ende trompetten mede
op die mueren na mynen waen
stont van syden menich vaen
ende ponioen menighertiere
eerlic na synre manieren
van goude ende van duere syden
men mocht bekennen verre ende wyde
noyt te voren noch nadien
en wert sulcken rycheit ghesien
het scheen een warachtich poert
die den ghebueren toebehoert
ende dient al eert heren ende knechten
dat is hector wel mit rechte
want waer syn al eertrycke
so vromich is hy selver sekerlicke
ende soe scoen hy wers wel weert
hy en vaert niet als die is verveert
mer langhe eer die sonne opgaet
scaerde hy dat volc dat hem bestaet
op een plaetse groot ende breet
setten hy syn volc ghereet
om te weten tghetal
als men die stede rumen sal
tierste dat dit ghedaen is
deed hy ondoen dardanides
dat was der seste poerten een
weet wel dat sy niet en was cleen
groot was sy ende al gheheel
daer en was aen steen noch quareel
dan van marbre altemael
groot ende starc ghemaect wael
mit goude waeren ghelyst die stene
ten leeft man noch wyf enghene
die noch ye aldaer ghequam
daer sy al sulcke vernam
die toerne waeren wyt ende breet
die diepste graven die men weet
die lyste wel die maeten hoghe
daeraen verwulft menich boghe
eer hector porden uytter stede
waeren hem ijc m mede
die des in groten wille waeren
dat sy haer vianden niet en spaeren
hector nam synre vrienden twee
die veel griecken deden wee
engheen en gherdy meer ghemynt
want ellic was anders moyen kynt
den ousten hiet men glaucoen
ende den anderen serpedoen
ghecroende coninck waeren sy beide
in lite lach haer moghentheide
sy doen ridderscap noch huden
want sy syn starc ende stout van leden
wel m ridderen hadden sy goede
stout ende scoen van fieren moede
opgheseten wel ter cuer
dorsen bedeckt mit coffertuer
scilde aen den hals speeren in die hant
op dien dach was ellic een gygant
alreyerst voeren uyt diegoen
haer coninckstavel was sconincks soen
hectors broeder van pryans syde
die stout ende goet was tallen stryde
cicilator was syn naem
van allen leden was hy bequaem
een die beste wast van den hove
ende van den alremeesten love
het is recht dat men hem pryse seer
want hy ducke bejaghet eer
cicilator was ghewapent wel
op een ors starc ende snel
die scilt van goude die boerd lasuere
dese riddere reden buten muere
totten lytsen alle te samen
daer waen ic dat aen hem quamen
die stoutste coninck theseus
ende syn soen archilegus
van crachten waeren dese heren
mer die waerheit wil ic u leeren
hector die se uytcoes
en kenden sy niet weerloes
onder den somme van synen heer
hadden sy m ridder ofte meer
ic en weet ofter enich beter comen
haer helm syn beset mit bloemen
die scone waeren ende onghetelt
dese vervulden dat velt
ic waen der wel iijm waeren
doe sy quamen ter ander scaeren
gherichs speers hielden sy te samen
onthier ende die ander quamen
hierna quam scryft ons dares
coninck van frigien miteres
sandispus ende althamus
drie dusent warender aldus
van enen lande van enen rycke
opgheseten verweendelicke
helm opt thoeft ende speer verheven
haer wapen en waeren niet bescreven
mit lasuere ende oec mit goude
troylus alst hector woude
was van deser scaeren heer
beter ridder en was synt noch eer
syn ors was dapper starc ende groet
syn scilt was van goude roet
besprinct mit leeuwen van lasuere
hector sprac ter selver uyere
en ryt te verre niet inne
by trouwe die ic sculdich bynne
dese iij jaer nu syt in hoghen
vinden ghenoech aen hem torloghen
hoet u van saken nacht ende dach
die men to dompheit keren mach
ic ontsie die vromicheit
ende die stoutheit die ic aen u weet
wel west in hoeden in den stryde
got sent u weder ghesont ende blyde
troylus antwoerde heer
wat sal deser taelen meer
mer al dat ghy my ghebiet
en wil ic achterlaten niet
doe voeren die iij conighen uyt
ghetaeghelicke als een bruyt
drie m synre ofte meer
die menighen doen sullen groot seer
oec sullen sy hulpe hebben te doen
eer die dach coemt totter noen
ter derder scaeren waeren van pryse
gheset die heren van laryse
dat een was van hupor die grote
die stoutste onder die ghenote
ende cupesus die meerre was
mer weet wel die waerheit das
dat en was beter ridder engheen
sy doen noch huden craken been
beid van ridderen ende van sarjanten
sy gheleken bet gyganten
dan anderen luden gheloves mie
vijc ende dusentwerf drie
hadden sy der wel opgheseten
die hem seer hoghe vermeten
hector was een seghelaert
synen broeder eenen bastaert
dien hy uyttermaten mynden
want hy hem goet ten wapen kinde
dese voeren uyt ten stryde
elck wel vaste aen danders syde
remus die coninck van tisonie
brachter die vierde partie
daer en was so groot van luden
noch gheen so mechtich hoer ic duden
des conincks wapen waeren duere
scoen ende goet na synre maniere
tors had hy uyttermaten goet
der en quam gheen beter int tghemoet
syn scilt al mit goude verheven
daer en was niet anders op ghescreven
verdect mit purpur herde duere
daerin ghate menighertiere
dat purpur was swert tgout fyn
des docht hy te beter syn
dit volc leiden palidamas
als hem van hector bevalen was
die hem daeraf maeckten coninckstavel
want hy kenden stout ende voer havel
polidamas die stoutte die coen
sat op een ors van arregoen
dat dapperste was van der scaren
in synen scilt stont menich aren
van goude gheset op dat groen
tot hector reet die ridder coen
heer seid hy nu ben ic vro
dat ons comen is also
dat ons huden te stryden steet
teghen tfolc dat wy hebben leet
ende die ons waenden hebben verveert
nu sal men sien wie prys is weert
nu sullen die troyen swyghen
ende die bloeden die mit taelen cryghen
men sal die goede kennen wael
dit speel wort ons altemael
hector sprac ten selven tyden
wie so droeve is of blyde
ghy duncts my wesen vro
die prys en gaet nummer also
u en werdes ommer een deel
al bleef u volc daer al gheheel
beter dat ghy syt als ende als
en hinck huden scilt aen den hals
gaet henen volgt uwer scaren
gherne sprac hy heer twaeren
mittien voeren sy op die heyde
opten cant van der fosseyden
die van pennonen quamen daer
sy brachten die vyfte scaer
daeraf coninck was pretermissus
ende syn gheselle crepeus
dese en hadden noch spiet noch speer
noch gheenre banieren en hadden sy gheer
orssen hadden sy dapper ende snel
ende verdect herde wel
wel ghewapent waeren sy mede
na hare costumen na hare sede
baghen hadden ende menich heister
diephebus was hare alre meister
want hem hector syn broeder hiet
sy dadent al ende en lietens niet
enen koker hadden sy vol stralen
ghetempeert uyttermaten wale
die hy vercopen sal te stryde
dieghene van der ander syde
hoewel dat sy niet en coften
so duere coep synt dat sy se sochten
nu naect een scare dat is die seste
dat waeren die van argreste
sy waeren opgheseten wel
op orssen starc ende snel
helme ende scilde vergult wel duere
wyt ende swert groen van lasuere
som mit spieten som mit speren
daer sy hem mede souden weren
hieraf is coninck esdras
ende coninck syoen syt seker das
die menighen syn lant wan af
men leest datten syn wyf vergaf
dese coninck hadde enen waghen
die scoen was in dien daghen
daer plach hy op te sitten in stryde
hy ende een deel van synre syde
van ebenus waren die rade
so goede sal men vinden spade
baven was hy van elpsbene
mit goude verlicht al ghemene
so bewracht ende so besneden
mit groter behendicheden
dat ment niet en mach volloven
verdect was hy al boven
mit eens elps duere huyt
verlicht mit goud al uyt ende uyt
daerin stonden so duer stene
so goede ende soe menich eene
dat elcken man groet wonder dochte
hoe dat ment ghemaken mochte
men en mochten nerghens doersteken
noch niet lichte mit sclaghen breken
twe dromedaryse toghen hem wel
die waeren uyttermaten snel
die waghe was in stryde nutte
der was inne vreselic ghescutte
swerden goet ende ghysaeren
die men daer niet en woude sparen
diet saghen hadden wonder groot
want sy nie en saghen dies ghenoot
den coninck fioen ende esdras
beval hector pictagoras
synen broeder enen bastaert
dien hy van hertten had weert
syn scilt was van silver wit
bescreven soc vind ic dit
een baer van lasuer int bellonc
op een ors sat hy  was jonc
van arabien mit bonter huyt
sonder ghescal voer hy uyt
nu hoert also als ic voert las
hector sprac swagher eneas
en ist niet tyt dat ghy uytvaert
weest van der sevender scaren weert
dats van dien van latoene
ten is beter volc onder den trone
hout ons eufeme den ammirout
hy is van daghen cael ende stout
verloren wy hem dat waer scade
icken en ken so vroeden man van rade
eneas sprac aen gade staet al
by my ten doe groot ongheval
waen ic dat hy verloren niet wort
nu siet dat ghy die sake cort
my seide een al sonder ghyle
dat sy ghereet syn langhe wyle
wy en vaeren uyt mit ghewelt
sy moghen ons verbieden tfelt
sodat sy mit haren luden
ons die poerten sullen verbieden
ende te nauwe maken den pat
dan moeten wy blyven in die stat
hector sprac ghy segt waer
mer eer sullen syn versclagen daer
xxx dusent ridderen fyn
die van buten alle syn
eer men ons hout in die stat
nu vaert uyt ic segghe u dat
dat ic saen ghereet ben
ende en versament niet aen hem
eer ic uyt ben comen mede
ghewapent mittien van der stede
u mochter af comen verdriet
heer sprac hy en merret niet
mittien voer uyt synen pas
mit eenre scaren eneas
parys quam uyt mitten coninck certe
die heer was van dien van parte
ende qualicke van hertten voer
om synen neve sictamoer
mer dat deed hem vrolicke spreken
dat hy hem schier waent wreken
ghewapent waeren sy alle wael
in haer kokere scarpe strael
seer starc waeren haer boghe
ic waent die griecken ontsien moghen
want sy der veel sullen versclaen
parys die was sonder waen
ghewapent uyttermaten wael
een sweert had hy van fynen stael
den boghe in die hant den helm opt thoeft
den koker vol pylen des gheloeft
hy had een ors van pryse goet
des en ontsach hy gheen ontmoet
een scilt van goud ic wil ghy weet
daerin helenen mouwe gheset
dit is twaeren die achste scaer
die doer den griecken niet en is in vaer
so na sullen sy ryden den gasten
dat sy se swaer sullen belasten
hector nam alle diegheen mede
die behoerden ter goeder stede
daer was menich ridder maer
hieraf maecten hy die ixste scaer
gheen volc was ghewapent bat
noch weerachtigher in die stat
dese waeren van hectors syde
dese gheleiden hy ten stryde
daer hy meed hulpen sal ter noot
sulcke die anders bleven doot
mit hem voerden hy der broederen x
priamus kinder ridders sien
die aen syn joffrouwen waeren ghewonnen
scoen ende van hoghen connen
ic noem se u nu hoert een deel
die yerste hiet odineel
anthonis des anderen naem was
die derde dolas die vierde esdras
dolas was starc ende groot
ende syn wapene waeren al root
die vyfte hiet cicilloen
ende die seste quincilloen
die quincilloen was best ghemynt
hy en had lasters niet en twint
romederus hiet die sevende
men en wist so moyelicken levende
hy en sanc noch en plach te mynnen
goet ridder was hy wildyt kynnen
die achste hiet kassibilaus
die negentste van daron danaus
doraquallis die soene mahes
hiet die tienste gheloeft my des
mahes dat was een joffrouwe
ic waen men nummer scoenre en scouwe
sy starf doe sy syns ghenas
dat uyttermaten groet scade was
dese waeren uyt mit haren heere
ende sullen noch huden vechten seer
haeren heer en laet sy niet deren
also langhe als syt moghen weren
ghewapent als conincks kinder
quamen sy te stryde ghinder
xm ridders waeren hem mede
alle ghebaeren uytter stede
hector sat op galenteye
dat hem seinden penticeleye
die hem had van hertten weert
daer gaf hy hem so goeden peert
het was dat groetste scoenste opten dach
dat ye man ter werlt sach
so goet soe groet ende so snel
men en mocht u niet ghesegghen wel
hoe scoen dat pert was sonder scop
hector satter ghewapent op
ten coninck sprac hy synen vader
heer ic volghe den volc algader
volcht my ten lesten naer
hebt mit u ghenoech ridders daer
ende alle die voetgangers mede
die hier syn in deser stede
doet die litsen vast scluten
soe datter niemant en coem buten
wat onser oec ghesciet
wy en dorven ons vervaeren niet
dat sy ons yet moghen scade
ofte indryven ofte verladen
ist oec dat men ons verdryft
so coemt ende siet dat niet en blyft
dat doen ic gherne sprac die heer
op u hant troest ic my seer
dat ghy sult haer volc doerbreken
ende onsen groten laster wreken
huet u wel ende keer tot my
die gade moeten hueden dy
hector die voer uyt tehant
scilt aen den hals speer in de hant
teghen die griecken wies hem die moet
ic waen hyt saen te weten doet
aen syn ghelaet al apenbaer
dat hy se gherne bracht in vaer
syn scilt was onghelyc den anderen
die mit hem te wyghe wanderen
twe lioenen droech hy rampant
ellic staende cant teghen cant
van goude ende staende in savel
sy hielden hem voer coninckstavel
dus lieten sy hem voer hem allen vaeren
ghewillelicke mit synre scaeren
hy hiet dat sy mitter vaert
hem volghden ten tenttenwert
die x scaren toeghen dane
ghewilliclic na mynen wane
mit haeren banieren verheven
die eerde dochte onder hem beven
menich banier was der in die hant
ende menich ors uyt spagienlant
ende menich scilt gheverwet wael
tlant docht ontsteken altemael
opter mueren laghen die vrouwen
int thertte bevaen mit groten rouwen
des conincks dochter die lach daer moy
om te sien den tornoy
oec so was daer vrouwe helenen
bevaen mit uyttermaten wene
poertersse ende ander joffrouwen
mocht men daer ten mueren scouwen
die thertte hadden seer verveert
priamus voer mitter vaert
mit altemael synen luden
daer die verste lytse schieden
al daer versetten hy syn scaren
mitten luden die by hem waeren
dat deed hy so nauwe wachten
datter niemant uyt en mocht mit crachten
viertich kinderen had pryan
die hy alle buten wan
xiij noemdicker voren
hier moegdy van den anderen horen
sy waeren mit hem bleven daer
dies waeren sy erre weet voerwaer
liever hadden sy als die best
voren te syn dan mitten lesten
mer daer en woud niemant niet
laten dat haer vader hiet
die yerste hiet menelaus
dander ystor die derde cyrus
die vierde celidomas
die vyfte armogaras
madan clariaus die seste
die sevende sadmas die beste
margarietoen dat was die achte
die was van achilles ghesclachte
ende syn moeder als ic las
eens conincks dochter was
die neghende hiet famiel
ende die tiende brundegmel
die elfte hiet mathan
die xijt hiet almadran
anglas was xvt kint
niemant en conde scaers bet synt
een ridder wast stout ende coen
wy en lesen niet van absoloen
davids soen dat syn haer
yet scoenre was dat weet voerwaer
nesdamors ende charee
aldus hieten die ander twee
dese hielt priamus te synre scaren
want sy hem ghetrouwe waren
ist starc ofte cranc ghemoet
sy en wyken hem nummer voer
alle waeren sy ghewapent ghinder
cierlike als edel kinder
van cicilie pandarus
noch alle die hoerden te synen huys
noch iiij coninghen ende haer doen
die waeren van calopoen
noch dat volc van botie
daer noch wast die goede specie
noch dat volc oec van botine
noch alt tfolc aver marine
noch die paflagoen mede
die waeren in groter seerichede
om haeren heer die was ghewont
die se alle maecte ghesont
noch die van lisonie mede
en voeren des daghes niet uytter stede
dat was wysheit sy en wouden niet
hoe soe dese sake ghesciet
dat sy te samen op enen dach
allen quamen in swaer ghelach
noch so verpynt op een stonde
sy en hadden al sulcken ghesonde
daer sy meed ten anderen daghe
den griecken loenden haer sclaghe
beid reden sy te synen doen
ghemeenlicke al syn baroen
nu is al dat heer in porre
daer en was noch poerte noch toerne
hy en was mit wapen wel bewaert
hoert hoe die griecken waeren ghescaert
aghamennon en rust nummermeer
syn volc starct hy als een heer
hy seit sy sullen te wyghe vaeren
alle die besten mitten vorstenscaeren
patroclus voerden dyerste roten
dat was die starcste van hare groten
mit hem voerden hy achilles lude
want wat dinc dat ghescieden
dat deen hadde had dander mede
sonder enich pyntlichede
noyt en waeren ridders so ghelieve
doet men ons verstaen in brieven
achilles was ghewont of erre
des waen ic dat hy ten tentten verre
merioen voerden die andre
men en vant niet van alexandre
dat hy beter ridder was
een coninck wast gheloeft my das
ydomeus voer mitten heere
ende ij dusent ridderen of meere
mynesteus die scone deerne
die hertoghe was van athene
leyden die derde partie
doe quam tfolc van hircanie
daer was coninck aschalapus
ende syn soen alcius
sy brachten die vierde scaere
haer volc en wist niet waer
die vyfte was van bona
ten was sulc volc verre noch na
daer droech archelaus crone
ende prothenor die stoute die scone
ghenen stoutter en vant men ghinder
oec warent onderlinghe oems kinder
menelaus was mitter sester
die ten orloghe node ruste
mit hem voeren die van sparchien
die onverveert waeren van hertten
coninck cedius ende coninck epariscropos
mitten volc van fossidos
maecten hy die sevende scaer
die menighen man bracht in vaer
want sy hadden als wy horen
menighen ridder uytvercaren
ayax ende thelamon
maecten die achste in haeren doen
mit hem voert tfolc van salomynen
stout ende starc alst was in schynen
sy hadden iij amelaren
ende theuter den coninck altemale
van den iij was een tentheus
die ander hiet opimatus
ende die derde dorioen
ende die vierde olexioen
die ixste scaer voerden thoas
die stout starc ende coen was
aiax van lagre voerden die tiende
die wel den griecken diende
die xjte was van calchidone
aldaer fenix in droech crone
nestor die out was ende vrome
ende die rycste die ic noeme
leyden die xijste mittien van piere
ten is starcker volc hiere
noch nie en sach man te gheenre stat
een heer ghewapent bat
daerna quamen die asemosen
mit ghescutte mit boghe ter cosen
hymes was coninck starc ende stout
ende heer van groter ghewout
dit was die xiijt scaer
ulixes quam daernaer
mit ridderscap stout ende sien
dus waeren der scaeren xiiij
die hertoghen quamen daernaer
emelius was coninck daer
die van pelarche weenden seer
om tverlies van haeren heer
op denghenen syn sy gram
dien hem te wyghe nam
doe quamen die trasynne
dus waeren der scaeren xvijn
des conincks kinder astalaphy
machaoen ende peledri
coninghen goet stout ende goede
hadden dese in haer hoede
leopholus quam daernaer
mittien van roden dat is waer
volc van der groter evalerie
euripulis van hircanie
bracht die xixt scaer
die des daghes leet pyne swaer
die van lyde quamen daeran
wel beset mit menighen man
haer heer hiet sandippus
ende die coninck amphimacus
mittien quam tfolc van laryse
recht na stoutter heelden wyse
die rycke heer polopites
woud hem onderwinden des
te leyden syn volc alst recht scheen
dus was der scaren xx ende een
diomedes ende stelenus
ende die scone eurialus
brachten daer te samen scone
tfolc van argene ende van selidone
dat stout volc was nu marcket des
daerna quam politetes
mitten volc van moybeye
hy haeste hem totter melleye
want ic waen dat int griexe heer
gheen volc en was van sulcker weer
die van cypre quamen uyt
ghetaghelicke als een bruyt
helenus haer rechte heer
leyde se ten ghenen keer
een wych so waer dat is te doen
want hy is stout ende coen
die van manasse daer quamen
wel ghewapent altesamen
ic waen men gheen volc bet en merckte
patroclus die scone ende starcke
leide se ten wyghewart
want hy was stout ende onverveert
daernae worden sy in porre
mitten coninck capodorre
die van capodocien al
die seer vulden dat ghetal
alreachterste quam aghamennon
ende mit hem menich baroen
mit hem wast tfolc van nithene
haer macht die en was niet clene
oec waeren sy mede te synre scaren
alle die sonder heere waeren
dus telt die jeest datter waeren
xxvij groter scaren
van den griecken al bysonder
wie dat sach haddes wonder
so menich helm so menich swert
so menich ors so menich pert
was daer ende so menich ponioen
so menich banier sach men ondoen
menich mouwe menich cinglatoen
van pellen roet blaeu ende groen
soe veel volcs op enen dach
waen dat noyt man en sach
alle die wyghe die men vacht synt
en hadden daerteghen niet een twint
sy en lieten oec niet te samen stryden
soe veel volcs in beyden syden
hector die voer voer jaghen
daert menich dusent ridderen saghen
een baghescote voer synre scare
patroclus ghemoeten daere
ghewapent waeren sy beide wel
haer orsse uyttermaten snel
dies waeren sy versament schier
ic waen daer niemant en faelgier
patroclus die stac hectoren
doer synen scilt een starcke score
so datter toert doer ghinc
ende in synen scilde hinck
opten halsberch brac die scacht
al te stucken mit groter cracht
hector en weet luttel noch veel
mer al doer den scilt van keel
ende doer den halsberch van fynen stael
stac hy patroclus te dien mael
dat hem den spiet starc ende groot
syn borst al doerscoet
dit was manlichede groot
patroclus viel ter eerden doot
hector sprac hier is dus ghedient
mer hy en heft so lieven vrient
die dese handgyfte naem voer u
onse lant woudy gherne nu
wouden wyt laten ende u ontvloen
beide sal elck laster doen
synen viant daer hy mach
patroclus en hoerden noch en sach
synt dat got die werlt stichte
en hoerden noyt man in ghedichte
dat nie man die so rycke waer
hadde alsoe duere ghegaer
noch also wel doermaeckt
hector had aen hem ghesaeckt
ende beghonnen aen te doen
mer sach saen merioen
voer iij dusent edelre man
reet coenlicke hector an
doe riep hy wolf van felre wyse
trouwen u wort ander spyse
hieraf en eetty cleen noch groot
hets aventuer ghy en blyft doot
tygre leeuwen ende perde
die sy verbyten ofte luperde
sy draghen se totter ander stede
waenstu doen dynen wil daermede
du bist ghebaren ter quader wylen
sy dusent comen hier mit pylen
ende mit swerden quade katyf
die alle pynen om u lyf
merioen reet als die verwoede
hy stacken mit fellen moede
doer den scilt weet dat wel
dat hy ter eerden nedervel
mer tors en liet hy niet gaen
hy namt mitten togel saen
daer spranc hy op mitter vaert
eert tfolc op hem versament wert
nu mach weten merioen
dat hem vergouden wert syn doen
berichten hector die heer
hy en beclaghet den doden nummermeer
dies en mach hy niet ontgaen
sal die wych yet langhe staen
doe quam glaucoen mit synre scaren
ende theseus quam mit hem daer
ende archillagus syn soen
drie m ridderen brachten diegoen
sy quamen uyttermaten gram
elck ter speer haestelic nam
ende voeren op die yerste scare
diere brachten sy veel in vaere
glaucoen hy quam yerst te stryde
enen van der griexer syde
stac hy mitten speer doot
dat hy viel in die parse groot
beide die syden vielen te samen
so groot wies die wych der sy quamen
menighen helm scloech men der duer
die scilde hadden menighen scuer
der mocht men halsberch sien doerhouwen
ende menighen ridder seer te blouwen
ende menighen blyven in dat dal
sodat men niet en weet tghetal
patroclus scaer en scoerden niet
wie so dat uytten tentten sciet
mer des hadden sy rouwe groot
dat haer coninckstavel was doot
alle quamen sy te stryde daer
mer dat weet wel averwaer
dat herde groet was dat kraken
van die der scloeghen ende staken
men verloes daer in den stryde
menighen man in elcken syde
ydomeus quam oec daertoe
ende brachter wel iijm doe
dat waeten die lude van creten
die van vlien niet en weten
mereoen was ghinder mede
die wonder om patroclus dede
daer was die stryt staende groot
menich ridder bleefter doot
sy pynden hem in die tornoye
te bystaen de dien van troye
hector was echt ten daghe ghereet
ghetaghens swerts wie lief of leet
tontwapenen heeft hy en gheacht
wie derom weent of lacht
eer stort hy derom syn bloot
eer hy se laet sy syn soe goot
hy had se lief ende dat was recht
beter en waeren niet int ghevecht
noch meer ghepryst sonder waen
welnaer had hy se afghedaen
als mereoen des wert ghewaer
hem waster om te moede swaer
wel mit cm scilden
quam hy diet al wreken wilde
sy x staken te mael mit speren
die hem allen wilden deren
van scachten vloechter menich spaen
hector was wel seer bestaen
mer sy wonden niet seere
hector waent verliesen syn eere
want hy was onder hem te voet
mer doch mitten swerden goet
jaegden hy menighen synre verden
menighen scloech hy van den perden
die daer stortten scloech hy mede
al te stucken daer ter stede
daer wasser xx ende vier
die op hem scloeghen in dier manier
hy liet tors mer merioen
nam den doden op syn aersoen
wech trac hy hem van der stede
daer hy haefsheit aen dede
mer doch mach hys syn in vaer
dat hyt sal ontgelden swaer
hy vaert wech ende laet hector daer
die mit recht groten vaer
mocht hebben ende hem becronen
mer ic waen hyt hem sal lonen
die hem gherne dade leet
ende hem in die tornoy ontgheet
hy weert hem seer mer die hem sclaen
hebben hem alom bestaen
lichte mach hem scade gheschien
mer ic en weet gheen troyen
wat dat hy sclaet of hem verweert
hy en mach niet comen op syn pert
noch sy en connent ghewynnen echt
mitenus ende syn sciltknecht
saghen hem staen in desen noot
ende brachten hem twe speer groot
nie en was man bedroeft meer
dan hy was om synen heer
eer speer woud hy hem gheven
mer dats altemael bleven
hy moet peinsen anderen raet
een speer nam hoe soet gaet
ende quam bet na der melleye
een hiet carus die piereleye
die seer op synen heer scloech
ende scoet so wie derom weenden of loech
al doert lyf eenre ellen lanc
des wist hem syn heer danc
doe viel dieghene sonder weer
mitenus nam dander speer
ende scoet in der griecken trop
enen scoet hy in den cop
dat hy bleef doot mitenus liep
een deel bet aen ende riep
edel troyene coemt bet haer
cicilator waerts yerst ghewaer
ende als hy wiste dat hector was
haeste hy hem want hy was ras
onder hem reet hy mitten brande
hy scloech hem af voet ende hande
doe vercoeverde die van der stat
die griecken toghen wat achter bat
van elcken hondert hebben sy verloren
wel xxx mans dat is hem toren
hector quam weder op syn pert
ende maeckten hem ten grieckenwert
daer wilt hy bitterlicken stryden
hy doerscloech hem thoeft ende syde
dien hy gheraeckt hy doet hem cumen
ende daertoe syn ghereide rumen
haer scaer scoerden hy ontwe
mitten swerde wit als die snee
mach hy merioen ghemoeten
ic waen hy hem syn scade sal boeten
ende dat hy hem patroclus nam
mittien ministeus quam
mit dusent ridderen saen aldaer
die sonne scheen scoen ende claer
die helmen blicten ghelyc den viere
soe deed oeck menighe baniere
mittien hebben hem ghemoet
die van figre mitter spoet
daer quam sandispus ende miteres
ende alcamus ende valeres
ende troylus die goede twaeren
die leytsman van deser scaren
te samen vielen sy mit nyde
dat die scilde scoerden wyde
ende dat daeraf viel menich stac
daer was van speren groot ghecrac
ende van swerden groet gheclanc
sodat die moet al nedersanc
ghewont vielen sy ende doot
daer was die tornoy groot
minesteus die ridder goet
deed menighen scoen ghemoet
troylus gheraeckten hy wel
dat hy van den ors vel
hy viel daer grote parse was
wonder wast dat hys ghenas
die hertoghe namen hem by der ventaelge
ende wouden hem trecken uyter battaelge
hy en can hem selven niet ontsetten
soe veel syn daer die hem letten
hy ontfinc ten selven mael
op die cousen van stael
menighen sclach hy blyft ghevaen
doch doet men hem ontsetten saen
meteres maeckten groet hantghesclach
als hyt mitten oghen sach
ende hys gheweren niet en mochte
te synen volcke riep hy onsochte
gaet sprac hy got moet u verdoemen
dat ghy troylus den vromen
hectors broeder des conincks kint
laet vaen ofte misschien twint
gheset was hy ons tenen heer
die hebben hem ghedaen sulc eer
dat wys blyven in die scande
wat sochten wy in desen lande
men sal ons spreken veel onneren
willen sy c mit my keren
ic soud se herde schier verscheiden
dieghene die hem henen leiden
alchamus keert mitter vaert
hets laster dat hy ons ontfaert
meteres nam enen speer
coenlicke bestond hy die weer
sonder woert cleen of groot
deed hy op hem enen stoot
enen stac hy int tghedranc
doer den buyc eenre ellen lanc
syn teyken riep hy iij werf of mee
daer wert menighen thertte wee
syn volc volgden hem voet aver voet
dat hem wael in staden stoet
vreselic was daer tghedranc
ende op die helme groot gheclanc
elc dreef om die syn misbaer
want hy se sach in parse daer
die wyle die coninck alchamus
ende syn gheselle santipus
streden teghen die athenien
meteres ende die frigien
dien temoede was wel swaer
voer voert totter ander scaer
die troylus had ghevaen
van synen synnen seer ontdaen
welna was hy uytten synne
hy reet se doer ende quam derinne
menistius scloech hy saen
en had syn halsberch ghedaen
hy had hem doot wats ghesciede
mittien quamen die lude
synt die weer yerst is beghonnen
en sach nie man te gheenre stonden
so scoen noch soe fellen tornoy
die troyene hadden vernoy
xm ridders saghen sy comen
te haren rouwe ende hare vromen
ministeus was seer gram
dat men hem syn ghevanghen nam
so seer dat hyt weerden daer
int thert dreef hy groet misbaer
dat hys en conde ghehueden niet
wast syn wille of syn verdriet
te ors brachten sy hem mit groter cracht
hem allen was die moet ghesacht
want tierst dat hy was ten orsse
was hy enen borch voer haer porsse
hy is die de parse algader brect
ic waen hy synen toern wrect
hector voer in den fellen stryt
die staende was te diere tyt
daer men so menighen in scint
ende der so menigh ridder in int
daer voer hy mit groter spoet
nu voertmeer wort die tornoy goet
achilles van cocomenie
mit alle synre partie
quam te hulpen minesteus
daer waer bleven troylus
en had hy niet ghesien ontset
ende dander doet of seer ghelet
teghen hectors volc so quamen
die van orcomenien te samen
ic waen se menighen scilt doerstaken
eer sy die starcke scachte braken
daerna trac men die scarpe brande
men scloechter mede af voet ende hande
hector vacht na leeuwes wyse
hy wilt dat men hem seer pryse
so deeden meest al syn ghesellen
sy ghingen kerven ende vellen
wee den griecken die hem saghen
sy mercktent die ten mueren laghen
sy saghen ducke hem verweren
ducke jaghen ducke joesteren
ducke staen haer ende daer
ende maeckten menighe martelaer
ducke saghen sy sulc dinc bestaen
daer sy m om weren ontdaen
ducke bescudden hy die stede
voer hem hadden sy ducke bede
dat hem got hoede tot alre stont
ende weder liet keren ghesont
seer rouwich was minesteus
om syn volc ende om troylus
dien hy verloes mit ongheval
daer sy te samen houden al
scloech hy inne als een die gram is
doen versach hy miteres
die hem troylus nam
opten helm want hy was gram
scloech hy hem dat hy den sadel rumden
ende ter eerden nedercumden
hy en cond hem niet ghescaden
mer ander veel heft hy der verladen
ducke scloech hy mitten swerde
minesteus den onverveerden
mittien quamen die van laryse
coen volc van groten pryse
xm waster in die porre
mit cupesus ende mit huporre
sy brachten menighen man in vaer
daer was menich rycke ghigaer
menich scilt goet ende duer
van goude en van fynen lasuer
menich teyken van rycken doen
menich ors van arregoen
ten wighe quamen sy aldus
prothenor ende archelaus
quamen hem te ontmoete saen
daer en was anders niet ghedaen
dan elc opten anderen seer stac
daer was van speren groot ghecrac
niemant en woud den anderen sparen
wie dat levende mach ontfaren
hij mochte prysen syn gheval
so menich lach daer in dat dal
die nummermeer en moyen man
noch halsberch en trecken an
wel dadent die van laryse
sy bejagheden daer veel pryse
elckerlic syn teyken riep
doen tfolc al te samen liep
remus van cifone quam
mit iijm ridders gram
wel ghewapent sonder vaer
die sonne scheen scoen ende claer
op menighen helm die daer was
mittien sprac polidamas
heer sprac hy doet mynen raet
of hy u niet en duncket quaet
laet ons keren van desen stryde
ende vaeren wy ter rechter syde
hier syn te veel onser lude
nu merckt wat ic u bedude
my dunckt sy doen te myn bederve
dat men se bescut so menichwerve
vaeren wy diegheen asselgieren
daer ic sie so veel banieren
al syn sy ghewapent wel
wy sullen hem leren sulc spel
sy sullen wyken aver voet
heer dat u dunckt goet
doen wy gherne nu vaert voren
wy sullen die scaer haest scoren
mittien woerden lieten syt lopen
dat most menich man becopen
menelaus die sach comen
syn viande hen tonvromen
die alle waeren des in rade
hem te doen groten scade
te synen sprac hy in cortter taele
hercules nu sal men sien wael
wie nu van hertten ye lyf ghewan
siet hier myn viande eynde dan
die my onthouden myn wyf
ende my cortten willen myn lyf
noyt en woud ic u recht crancken
nu ist tyt wildys my dancken
op dese lude mitten brande
sy houden ons voer haer viande
haer ghepeyns is ons oncondt
mer siet dat wy se te deser stont
ghemoten ende dryven achter
ende wreken mynen groten lachter
so menich prinche is nu hier
ic laghe my liever in een vier
dan ymant van onser scaren
toenden enich ghelaet van varen
van my is comen alle die stryt
hets recht dat ghy te beter syt
ende ghy u pynt te doen te bet
ic wil oec wael dat ghyt weet
my is liever dat men my verscla
dan ic ij voet achterwert ga
nu siet hier xxm man
der en is niemant hy en set hem deran
te ghewynnen prys ende eer
wies soud ic u bidden meer
vaeren wy toe sy syn hierby
mittien woerden reden sy
elck vant den anderen die hy sochte
daer hy op joesteren mochte
wie dat afstac den synen
en dorft hem om dors mit pynen
want hy had meerre noot
hem te weren of te blyven doot
ic waen der luttel yemant wan
die daer quam man teghen man
menelaus ende remus vellen
op die eerde voer haer ghesellen
elck van hem tween was ghewont
dat men se bloeden sach ter stont
polidamas wout wel doen
hy stacker enen hiet merioen
helena was na syn nichte
xxx jaer out seit dat ghedichte
ghepryst was hy seer in syn lant
hy stacken op des scilts cant
dat hy scoerden ende halsberch mede
ende syn speer waden dede
in syn bloet dat men sach
daert achter opten sadel lach
doot viel hy dat was hem scade
stout was hy ende wys van rade
menelaus sach merioen doot
hy hads rouwe herde groot
hy mynden sonder valsche trecken
mach hy hy sallen haest wreken
den scilt hy weder voer hem nam
op remus reet hy wel gram
enen sclach gaf hy hem so swaer
opten helm die was soe claer
dat tswert totten been inghinc
in die parse viel die coninc
in ommacht hets mit hem ghedaen
tensy dat men hem uyttreckt saen
als den sclach syn lude saghen
hem mochts herde seer wanhaghen
sy waenden dat hy wer doot
daer mocht men sien rouwe groot
tvolc dryven om haeren heer
sy en haddens bescut nummermeer
mer al wouden sy dat velt laten
ende henenvlien hare straten
en had ghedaen polidamas
hy scloech als een die erre was
baude riep hy pargama
dat was haer teyken verre ende na
tfolc van troyen dat teyken kinde
menich griecke deed daer syn einde
polidamas wert ghewont seer
in seven steden ende in meer
so menighen steke sy hem gheven
hets wonder behout hy syn leven
oec scloech men hem iijc doot
ridders alle van pryse groot
remus lach in ommacht op derde
aver hem liepen ors ende perde
doch dat hem syn volc uytbrochte
sy en wisten of hy leven mochte
soe seer waeren hem die lede
menelaus diet hem dede
dreven se weder avervoet
sodat hem seer onsoet stoet
een ridder was daer hiet celidys
ducke had hy bejaghet prys
die coninghen van femenie
hadden ghewest syn amie
doer haeren wille was hy bekent
ende ghepryst al omtrent
syn wapen ende syn pert
omdat sy hem hadden weert
seinden sy hem wien dat rouwet
des was hy menichwerf bescouwet
ons telt dit boec dat onder den troen
en sach man wapen nie soe scoen
noch so duere noch so goede
ende celidys mit wreden moede
die stac op polidamas
die scilt en weerden niet een blaes
gheheel so en bleef hy niet
starc ende scarp so was syn spiet
des scoerden hy den halsberch al
tusschen huyt ende lyf dat was gheval
voer syn velle een elle duer
dat was hem scoen aventuer
vertoernt was polidamas
dat hy alsoe ghesteken was
ende hem verwandelde hem syn ghedaen
celidys reet hy aen
tswert nam hy mit beiden handen
ende cloefden hem thoeft totten tanden
doe sprac hy dat ghy my gherocht
hebdy swaerlike becoft
ghy hadt my gherne ghenomen tleven
u loen heb ickes u ghegeven
doer haren wille so rouwet my
die op my belghen sal bedy
leetst ist my alleen van haer
die deraf sal horen droeve maer
die griecken waeren droeve ghenoech
om hem die polidamas scloech
elc weenden dien daer ligghen sach
nie en hoerde man sulc hantghesclach
mittien quam hector selven daer
mit eenre wel groter scaer
hy jaghede se weder avervoet
ende hem sonder vlieme dat bloet
totdat sy tot eenre scaeren quamen
die hem hielden wel te samen
dat waeren die van salomyne
thelamon ende mit hem die syne
ende ajax die mit hem was
gram waeren sy gheloeft my das
enen troyenen stac thelamon
dat hy syn eynde moste doen
mittien trac hy syn swert
hy scloechter menighen die verveert
ic waen oec wel dat ajax dade
synen broeder groten scade
wel dedent die iiij ameralen
theuter die coninck doet oec waele
die mit hem hadden menighen wane
sy reden die van troen ane
ende deden hem scade niet cleen
drie scaeren waeren daer teghen een
theuter reet ter selver stont
op een ors van spagien bont
scoenre wast ende snelre mede
dan der enich was ter stede
op die borst stac hy hector
doer den halsberch een scoer
en had ghebraken niet syn speer
hy waer doot al sonder weer
ghequest was hy mer niet int lyf
mer eer des toerns wert gheblyf
salt sulc ontgelden menichfout
dies noyt en hadden scout
op theuter had hy wel ghewroken
mer hy was hem saen ontvroken
dat ontgout coninck dorius
dat hem theuter ontfoer aldus
hy scloech hem doot ter selver wylen
nu en dorven die grecken niet ylen
daer was volc versament meest
menich man was daer ghevreest
wel m die daer te stryde vaeren
te samen die niet en spaeren
sy en sclaen elcanderen doot
teuses was een heer groot
drie jaer had hy wapen ghedraghen
ghepryst was hy van synen maghen
soe daden al omtrent
van synen daden was hy bekent
hy sach die grote menichte al
die op hector vochten int dal
dies waenden hy die waerheit bet
eer hector quaem ontset
dat men hem daer ommer soud versclaen
nu hoert wat hy wilt bestaen
hy deed hem vrientscap herde groot
hector sprac hy groten noot
doghet ghy hier mit luttel luden
waerom en doedy meer volcs ontbieden
een scaer doch van den naesten
my dunct dat sy te luttel haesten
wordy onder ons ghevelt
so sydy doot of seer ghequelt
nummermeer en moeten wy ghesien
dat u hier scade moet ghescien
ontbiet u volc dat hier is naest
dat sy comen mitter haest
een misval is saen ghesciet
hy is onwys die niet en ontsiet
hector danckten hem der taelen
vrient seid hy ghy segt wael
god loen u dat ghy mynt myn eer
mach ic ic lones u tenen keer
is myn macht starc of cranck
ghy sullet weten eer yet lanc
menelaus had te diere tyt
polidamas in den stryt
ghevaen want thelamon velden
in vaer was hy die doot tontgelden
ghevaen was hy soe wien beswert
ende verlaren oec syn pert
synen helm was in stucken ghehouwen
by hem mocht men der veel scouwen
die op hem scloeghen sclach in sclach
hector was er doen hyt sach
derwert hy dors mit spaeren nam
men weet wel dat hy was gram
die parse had hy saen verscheden
van den ghenen die hem leiden
wel xxx scloech hy oec ter doot
aldus halp hy hem uytter noot
by hectors cracht hy dane quam
dat wonderden menighen diet vernam
want hy so menighen sclach ontfinc
eer hy diere parse ontginc
ten mocht geherden man noch pert
aldaer verloes hy alle die vaer
van synen volc menich ende een
want onghetelt van luden scheen
epistros ende thelamon
menelaus ende menich baroen
ende oec haer volc al ghemeen
daden een ghemoet niet cleen
op die van troyen mit ghewelt
al daer sy op hem wonnen tfelt
al ghescoffeert vloen sy twaeren
een heelt en waer der niet ontfaeren
mer hectors x broeders quamen
die dese dinc aldus vernamen
uytter scaeren daer hy se liet
hector doen hy van hem sciet
verveert syn sy om haeren heer
sy en sceyden huden meer
vinden sy hem dat weet voerwaer
gheen volc saghen sy vechten daer
die hem verweren niet en connen
die swerde blicten teghen die sonne
der wouden sy want hy daer was
oec waeren sy gheware das
dat volc vloe aen dander syde
ende was verwonnen ten stryde
te samen reden sy derwert
elc was ghehert als een lupert
vliende ghemoeten sy die lude
te hemwert riepen doe sy diemde
keert weder ende en vliet nummermeer
hector was verladen seer
want hector was onder hem allen
der neder ende syn pert ghevallen
ende niemant en der vaen
want hy mocht becopen saen
die amerael amphimatus
die woud hem vaen  hy bleef bet thuys
beid ontgout hyt tehant
ende en lieter oec gheen ander pant
dan thoeft dat weet voerwaer
doe quamen syn broeders daer
teuse stac odmelle
dat hy rumde saen die celle
anthonis stac epistros
ende maeckten hem syn ors los
esdras stac thelamon
doer den scilt syn gaffoen
oec en misten niet doloen
den amerael palexioen
stac hy af voer menighen griecke
dat hy lach op deerde siecke
dors was groot scoen ende duere
men vant gheen van beter manier
hector gaf hyt synen heer
want galenteye ghequest was seer
ciciloen stac te diere uyere
enen amerael den scilt al duer
dat hy en velden mitten orsse
scandelicke in die porsse
bet joesteerden quinciloen
op enen griec  hiet baudoen
dat hy ter eerden nederghinc
ende hem syn ghedermte uythinc
dat hy mit beiden handen nam
wat wonder wast dat hem misquam
romederius deede wee
mit enen steke velden hy der twee
cassibalaus stac enen grave
die rycke was van groter have
daert hector syn broeder sach
dat hy opter eerden lach
ende hy tyser bleef int lyf
hy most sterven sonder blyf
oec velden dimas van darioen
mit synen perde enen baroen
doroquallis deedt oec wael
hy stac enen amerael
ter eerden al mitten perde
doe ghinc der ellic te synen swerde
der sy mede in ghenen daghe
scloeghen herde grote sclaghe
hier began die stryt so groot
dat nieman sach des ghenoot
x broeders dadent daer twaeren
achtertrecken iij scaeren
wel hondert scloghen sy der doot
die heren waeren van pryse groot
groot was die cracht van haeren sclaghen
dies sal men ommermeer ghewaghen
het quamen dertoe die van pennoene
goede ridderen ende coene
twe rycke coninghen ende hoghe
leyden tfolc totten orloghe
deiphebus was haer behoeder
prians kynt ende hectors broeder
targhe noch scilt en waster gheen
mer baghe waeren der menich ende een
menich scacht scarp ende wreet
hadden sy te scieten bereet
te samen namen sy enen loep
menich ridder was in den hoep
ende menich ors doot ende ghewont
diephebus ter selver stont
gheraecten mit enen scarpen strael
coninck theuser herde wael
bynnen een maent en wort hy ghesont
theuter reet op hem ter stont
ende wonden hem seer al was hy cranc
sodat tbloet doer den halsberch dranc
coninck crepius scloech ducke
beid ors ende man te stucken
pretermissus syn conpaen
deeder xx sterven saen
teuses die amerael
maeckten menighen troyen vael
syn swert was al roet van bloede
quincilloen die stoutte die vroede
joesteerden teghen den groten heer
elck stac den anderen alsoe seer
op die scilde dat sy staken
dat die speren te stucken braken
ende op die knien boghede die perde
sy stortten neder op die eerde
ende ghingen hem weren te voet
als twe ridders stout ende goet
doe quam daer toe romedereus
ghevelt was saen theseus
doe sy hem beide hadden bestaen
onder hem was hy ghevaen
der waer hy doot bleven ter steden
mer hector quam der toe ghereden
die hem kenden ende riep saen
laet den jonghelinc nu gaen
hem en ghesciet op desen dach
gheen quaet daer icket keren mach
hy en heft na den mynen niet gestaen
een haefs man is hy sonder waen
ic en wil niet dat men hem versclaet
op dit ors dat hier ydel staet
wil ic dat hem sitten doe
ende hy quyt vaer daertoe
sus wast gedaen ic en weets niet meer
des danckten hem teuses die heer
ten tornoy quam thoas die milde
ende mit hem m man van den scilde
felix die quam na hem scone
mitten volc van calcedone
ayax van lorre quam mede
om te quetse die van der stede
dese iij heren quamen te samen
weet wel hadden sy gemocht van scamen
sy hadden ghevloen die van bynnen
haer noot en moch niemant bekynnen
al verweerden sy dat speel
haddent die griecken gheweten wel
sy hadden se ghejaghet avervoet
thoas ist diet wel doet
opt ors sat hy ghewapent wel
dat dapper was ende daertoe snel
also veel alst lopen mochte
reet hy dien hy onsochte
dat was die scone cassibelaus
hectors broeder die soen pryans
dien der vader mynden seer
des sal hy droeven te meer
thoas reet hem den scilt al duer
ende doer den halsberch een scuer
dat hem tyser doer die borst ghinc
ende hem dat scarp ten rugge uytghinc
doot viel hy neder in dat gras
voer sulcke hondert dient leet was
elc lieten werken na synen gheer
wast mitten swerde of mitten speer
hector was droeve ende wert fel
hy en laet doer niemant dat weet wel
synen moet te coelen hy is so heet
ontvlien sy hem dats hem leet
hy bant den helm ende nam den scilt
des broeders doot die maecten hem wilt
dien hy voer hem sterven sach
nu sal hier syn meerre hantghesclach
syn volc deed hy tot hem comen
ende heft den stryt aenghenomen
so ontsienlicke ende soe groot
niemant en waenden ontgaen den doot
hector die stoutte die reet daerinne
als een vervaste leeuwynne
die om haer proyen is ghespaert
ende niemant haer verbieden en daer
hy sclaet hy wondet al ter doot
daer en was scaer gheen so groot
hy en doet se wyken achterwert
wien dat hy in den wych bevaert
deed hy syn einde haest doen
ghequest was hy in dien doen
daer dadent die bastart wel
sy waeren den griecken herde fel
haeren broeder wraken sy mede
sulc ontgout dies niet en dede
wouden of en wouden griecken die weken
sy daden haer scare breken
mer die troyene verloren so veel
dat hem ghinc al uytten speel
die griecken haddent te quaet twaeren
mittien quamen toe twe scaeren
die van crete en die van pire
daer nestor coninck was ende here
nie en sach men teenre stat
ridderscap ghewapent bat
daer en was ridder noch baroen
hy en had een verchs ponioen
blaeu groen wit of roet
dat heer scheen also groot
als sy opten velde quamen
al waer die werlt al te samen
dat sy nochtant stryt hebben mochten
nu hoert hoe se danderen sochten
daer wert so vreselicken stoot
dat daer wel m bleven doot
tierst dat sy ter stede quamen
al waer die werlt al te samen
ontmoeten se die van agresten
die stoutste van dien uytter vesten
hieraf was coninck esdras
ende fyoen die soen dulgas
hy die had den dueren waghen
daer ghy my yerst af hoerden saghen
ghewapent waster op fyoen
dies wonderden menighen baroen
het mercten m werf tien
diet wonder hadden aen te sien
dier heren coninckstavel was
hectors broeder pictagoras
een die beste van al troyen
hy leide se in die tornoye
dit syn sy die parsen rechten
teghen nestor om te vechten
ende teghen die van creten mede
mit groter avermoedichede
der brac syn speer menich ridder coen
daer scoerden die gaufenoen
scilde vielen daer in stucken
meer dan ic can ghemicken
hogher lude ghepryst wel
sy waeren den griecken herde fel
fyoen reet al doer die porsse
van den waghen wonden hy orsse
ende ridders ghepryst wael
mit menighen fenynden strael
meer scoot hyder dan twewerf tien
by hem ontstonden die troyen
daert heer meest ontsien was
doerreet hy se syt seker das
sy en mochten hem niet ghedaren
nochtant waster m twaren
die daerna setten haer saken
hoe sy hem best avestaken
ende sy den waghe mochten breken
ende hem aver fyoen wreken
belopen hebben sy hem buten den synen
daer street men mit groter pynen
die griecken streden seer an
mer hy werden hem als een man
mer sinder een ridder fier
scoten doer die lumenier
hy was een griecke die der ter stonde
seer wael scieten conde
wel na wast comen aen syn leven
fyoen was daer ommer bleven
en had ghedaen pictagoras
heer sprac hy ende coninck esdras
siet waer men fyoen swaerlic dient
nu sal men sien of hy heft vrient
die hem ontsetten mitten swerde
mittien lieten sy lopen die perde
ghetogens swerds sy op hem reden
ic waen sy luttel yemant vermeden
fyoen die was saen verloest
dat was den griecken een swaer troest
het costen menich man een lit
eer coninck fyoen wert ontset
mer doch ontgoudent die troyene
also veel als x werf tiene
die daer in die plaetse bleven
ende daerom lieten tleven
dat was hem een swaer verdriet
eer die stryt oec alle verschiet
deed men op hem al sulcken scade
dat menighen verghinc te quade
groet was dat volgen ende dat vlien
ic en can nummermeer ghesien
dat meerre scade was ghevisiert
daer waeren helme ghequartiert
scilde ghescoert halsberch doerhouwen
armen hinghen doer die mouwen
wat soud ic segghen van hectors sake
ic waen hy saen sal plaetse make
doer die vyande totten synen
wien soet comen mach tot pynen
hets wonder hoe hy doet die daet
hy doerhouwet ende doersclaet
daer en is niemant dien hy gheraect
hy en blyft doot of seer mismaect
syn broederen waeren by hem vaste
die veel droghen van den laste
deiphebus stont ende scloech
hy en was so goet die hem verdroech
of spaerden in enigher wys
polidamas bejaghede daer prys
want hy was den griecken swaer
menelaus die was daer
ayax ende thelamon
die wonder mitter wapen doen
sy en waeren niet saen verdreven
menighen troyenen costet syn leven
hets wonder dat daer enich ontginc
so onghedeilt hadden sy die dinc
mer by hectors grote ghewelt
also als ons dat boeck telt
doerreden sy alle haer scaren
daer die troyene starcste waren
haer gheselscap doet hy breken
nu mach hy synen broeder wreken
so deed hy oec so uyttermaten
dat sy daer opt velt mosten laten
dalrebeste van vj scaren
die te stucken ghesclaghen waeren
ghescoffiert heft hy se alle
ic waen der niemant keren en sal
want daer scade groot ghesciede
sy vloen al doer haer selfs lude
die griecken weken avervoet
dat deed hector hy was so goet
want sy worden ghewaer das
waer ghevaren quam eneas
mittien van lacomen seer
daer eufemie af was heer
ontsienlic volc wast dat ic waen
daer wert ontwonden menich vaen
haer speren lieten sy sincken
die sat van bloede sullen drincken
op hem reden sy mit ghewelt
die hector dreef van den velt
so menich waster afghesteken
die den hals daer mosten breken
gheen greec en was daer in den dael
hy en was ghescoffiert altemael
x scaeren dreven sy avereen
daer in elcken te wesen sceen
drie m ridders ofte meer
die troyene wreken haer seer
sy scloeghen ende die anderen weken
mer saen sullen hem die griecken wreken
nu voeren henen die baroen
als diet wel achten te doen
ayax die goede van salomyne
sach wyken aldus die syne
ende die griecken mit ghewelde
alle wyken van den velde
vanghen ende te stucken sclaen
mit pynen machter een ontgaen
na hem sach hy in den dael
coninghen greven amerael
ende van griecken alle die bloeme
hy haept dat hem hulpe coeme
wat sal sprac hy dit anoy
verliesen wy dus den tornoy
wat is nu onsen volc ghesciet
dat ons dorpelic ontvliet
men jaegh se dat is goet te sien
sy wyken voer die troyen
ic waen sy hem des duvels vervaren
hoert hoe sy scryen ende ghebaren
ic ontsie my van ons allen
wy en werent ons sal misvallen
pynter omme vriende myn
dat wy die sotste niet en syn
ende wy prys ende eer verwerven
het is beter dat wy hier sterven
dan wy ons selven scande daden
syt stout wy en syn so niet verladen
wildy my helpen ghy heren
wy doen se alle wederkeren
te rugghe ist lief of leet
ons hulpe wast ghereet
hier comen cm man
syn wy goede lude dan
wy sullen se bynnen poerten jaghen
sodat die stat sal al versaghen
nu varen wy voer al apenbaer
eer aen ons coemt dese scaer
die ons naect aen onsen start
siet dat hem niemant en vervaert
ende niemant en vlie hy en sie my vlien
dan sal ons allen eer ghescien
haer speren sincten sy daer
men mach wel segghen voerwaer
daer sy ghemoete die troyene
hondert vielder ende daertoe tiene
groot gheluyt was daer sy quamen
ende groot stryt viel daer te samen
daer mocht men speren sien fortsieren
scilden scoren in quartieren
dat bloot uytten halsberch dringhen
ende tfuer uytten helmen springhen
hoefde sclaen al in stucken
ende mit swerden deylen ende bicken
menighen vellen ende verderven
menighen sconen ridder sterven
menich ors sal sonder heer
lopen niemant en sach eer
ghenen stryt die starcker was
op ayax reet eneas
ellic stac den anderen apten scilde
als stoutte ridders ende milde
haer speren braken sy int tghemoet
van hem beiden sach ment bloet
beide vielen sy der neder
mer men halp se saen op weder
doe ghingen sy onderlinghe sclaen
grote sclaghe al sonder waen
sodat elc veelna was verdoeft
ende hem die maelgen ginghen in thoeft
sodat bloet ran van hem beiden
sy en waeren oec so niet versceiden
deen of beide en waeren doot
mer die porse was so groot
die die heren ontwe dranc
der was van swerden groot gheclanc
nochtant voerwaer seg ic u
dat gheduerde dat ghedru
op die griecken want sy weken
mer daer quam toeghestreken
fenix die heer van caladone
mit eenre scare herde scone
die ayax ontsetten wilde
hy brachter x dusent scilde
so fellike sy die troyene sochten
dat ijm man becofte
dese twe heren stout ende groot
weerden der troyen avermoet
beid tornierende ende sclaende
hier was die tornoy groot aenstaende
sy pynden die troyenen tontlyven
ende achterwert te dryven
die troyene weerden hem seer
want sy daer verloren meer
elc had te doen meer dan hy wille
des en stont die tornoy niet stille
menich scloechter arm af ende been
ten dode quam daer menicheen
dat die eerd bedect was al
aen elcke syde was misval
die coninc fenix stac op hector
dat syn scilt had menighen scoer
dien hy manlicke voer hem hielt
hector die stacken mit ghewelt
in den buycke doer dat aertsoen
dat dat ors van arregoen
op hem viel hy was ghewont
in ommacht lach hy langhe stont
hy soud sterven van den wonden
en dadent meisteren die hem helpen conden
hier bleef menich ridder doot
hier vercoeverden mit crachten groot
die van griecken op die van bynnen
die daet en mochte niemant kennen
die sy daden onderlinghe
mit sclaen ende mit ghedringhe
menich gheloep ende menich ghemoet
daden sy stout ende goet
eer syt ghewonnen also siene
dat sy verdreven die troyene
mit hare cracht die wast so aen
dat sy se verdreven dan
ende sy doerreden haer scaren
voer hem mosten sy twaren
wyken wast hem lief of leet
dorloghe was daer al te ghereet
menich vielder dat seg ic u
daer wert verheven een groet gehu
op die troyene mit ghewelt
dat sy mosten rumen tfelt
versament syn sy daer alle die scaeren
die yerst versceyden waeren
daer mocht men breken sien die maelgen
so veel scilde soe veel helmen
ten was nie man die ghesien conde
te samen op enen stonde
die griecken waeren vroe twaeren
hem quamen toe sulcke iij scaeren
die vreselic waeren aen te sien
ende scadelic op die troyene
daer waeren die van amoyse
mit menighen scichte cortoyse
hyenis was haer rechte heer
dat was volc ontsien wel seer
ulixes quam mitten synen
den troyene seer te pynen
mitten pigrotsen emilius
bescreven vinden wyt aldus
dat sy hadden x dusent man
al ghewapent ende halsberch an
doe die troyene alle weken
ende ter statwert streken
quamen dese op hem ghereden
die altoes niemant en vermeden
daer scoerden halsberch ende scilde
meer dan men gheloven wilde
menighen hinc uyt syn gheweyde
nu stont die wych aen die heyde
nu mocht men horen die dale
clincken die helme van stale
die ridders ende die orsse storten
elc ghinc den anderen horten
die troyene gheerden der vesten
nu syn die griecken aent beste
sy dreven voer hem die van bynnen
meer vielder dan men mach bekennen
som ghewont ende som doot
hier hadden sy den meesten noot
op die stont die van der stat
wat wonder ist nu merct dat
al hadden sy vrese van haeren leven
xv scaren teghen seven
saghen sy teghen hem daer
nummermeer en waeren sy dernaer
vercoevert noch wederghekeert
alle waeren sy bleven ontteert
en had ghedaen die van parsy
die hem te hulpe quamen by
parys die scone leyde se daer
die was een sien scaer
ghewapent wel ende halsberch dan
had van hem een yghelic an
daerop wapenrocke duere
orsse van menigher maniere
mit haeren teiken verdect
mit baghen quamen sy ghetrect
swerde hadden sy van fynen stael
der en is gheen dat en weet wael
hy en wrake gherne den lachter
dat men die troyene dryvet achter
vaste sy te samen reden
daer so veel ridders streden
mit fellen moede seg ic u
sy gaven een groot hu
mittien scoten sy in die porsse
sy wonden beid lude ende orsse
daer was gheroepen seer tien stonde
als elc ghevoelden synre wonden
parys die scone ende die wyse
scoet doot den coninc van laryse
dat was synen vrienden scade
want hy was stout ende vroet van dade
ulixes die was na syn neve
hy wrycten ist dat hy leeft
daerom doet hy grote pyne
parys socht hy onder die syne
ende stac hem mit enen speer
doer den halsberch mit groter gheer
dat hem dat ponioen van sindael
in syn ghegare stac altemael
parys viel naer in ommacht
had ulixes ghehadt die cracht
hy waer gherne voer hem bleven
mer troylus was hem beneven
mit enen swerde ghebruneert wael
scloech hy hem opten helm van stael
dat hy scoerden doer den sclach
ende hem menighen maelge lach
ghedroncken al totten been
die van bloede waeren onreen
al dollende voer hy voert ende weder
al was hy ghevallen neder
mer dat hy doch saen bequam
mit beiden handen dat hy nam
enen hamer ende scloech wel scier
troylus opten lumenier
sodat hy den helm dede
op syn nese boghen daermede
en had hy hem so saen niet ontfaeren
die sclach waer ghewroken twaeren
daer bleef die tornoy langhe staende
al tornierende ende al sclaende
mer die troyene syn verbolghen
op die griecken ende sy volghen
hector ende troylus
ende syn broeder deiphebus
parys die scoen ende die bastaerde
dese dreven se hare veerde
want sy niemant van hem allen
en gheraeckten hy en most vallen
die troyene waeren ghescant
mer sy verweren nu her vant
wel doet daer polidamas
ende die goede eneas
sy benamen veel der vlucht
als die troyenen hadden vrucht
het is recht in alre wys
dat sys hebben groten prys
daer en was gheen langher stryden
ter statwert wouden sy tyden
want sy en connent nummermeer geherden
dusent souden sy ter eerden
meer hebben ghedaen dat weet ic wael
en had ghedaen altemael
hector ende daertoe die syne
die toequamen mit groter pyne
synen volc was hy ontreden
daerom waen ic dat sy streden
twe dusent waster daer te samen
vro waeren sy doe sy vernamen
in hertte in synne ende in sclaghen
sy hem seer verwoeden saghen
ende hadden te stoutter moet
te verwerven lyf ende goet
dese sullen wreken saen
dat die griecken hebben misdaen
op haer volc daer op die heide
hector sprac ende seide
ghy heren sprac hy siet hier een speel
dat hem niet en decket wel
beghyn heft scadelic ghewesen
ic en weet hoet eynde sal syn van desen
mer dat heb ic wel vernomen
dat stout volc op ons is comen
die bloeme van alle eertrycke
ten is gheen so stout of so rycke
sy en pynen ons te maken mat
ende af te wynnen onse stat
sy sullen hierom oec beiden
tottien dat wy se bestryden
verdryven sy ons huden yet
so is ons evel ghesciet
sy sullen ons ontsien te myn
hem wert te stoutter oec die syn
der heren is huden veel versclaghen
ghequest van den velde ghedraghen
so wel hebbent noch donse ghedaen
siet dat wys den prys ontfaen
ghejaghet hebben sy ons ende verdreven
onssen fosseyden beneven
sy en wanen niet dat wy meer keren
mer wildy my helpen ghy heren
wy doen op hem noch sulc ontmoet
daer menich om stort syn bloet
wy doen se keren van den velde
ende ontgelden mit ghewelde
den doot van onsen rycken maghen
die so groot waeren in haeren daghen
wreken wy onse broeders seer
die ons bejagheden die eer
ende ons dese stat af wanen wynnen
so sullen sy onse cracht bekynnen
mynen enen broeder hebben sy doot
der ic den rouwe om hebbe groot
dat is myn broeder cassibilan
hoe droeve sal des syn pryan
wy moghent selve wel bekynnen
tensy dat wy se verwynnen
dat sy die stat sullen bederven
ende der al om moeten sterven
nu bid ic u allen doer my
eer die tornoy ghestede sy
dat wy hem toenen onse cracht
die doot en moet niet syn gheacht
elc moet sterven te synen daghe
myn hert seit my sonder saghe
dat wy se noch huden scoffieren
hier en is langher gheen visieren
mer bidden wy onsen gade seer
dat hy ons wilt gheven die eer
nu reet henen al dit heer
daer was verheven menich speer
ende ontwonden menich vaene
die scoen was te sien aene
wit roet swart ende grone
gebroseert gaffanoene
der was menich helm van stael
menich ors lopende wael
menich scilt oec aen die heide
hector was hare alre gheleide
den groten stryt heft hy al leden
dat deed hy van behendicheden
verre bat af op deen syde
quamen sy teghen hem te stryde
ende weet wel al sonder waen
noyt en was sulc ontmoet ghedaen
noyt en sach men wych so swaer
noch nummer en doet hiernaer
die griecken becoftent sonder merren
die troyenc waeren vers ende erre
sy riepen alle pargama
dat is haer teiken ga alst ga
der mocht men joesteren sien
been breken ende dien
menich man was der verscleghen
ende ghequest menich deghen
menich ghevelt op den dach
sy scloeghen menighen swaeren sclach
daer was menich herde groot gehu
groot ghecrac dat seg ic u
helm scoerden ende scilde
der bleef menich ridder milde
men scloechder menighen int dal
wel mach hy prysen syn gheval
die der mitten lyve ontvaert
hector doet hem smaecken tswert
hy scloech die griecken al te stucken
syn doen en mocht niemant micken
nu toent hy yerst wie hy sy
hy is thoeft ende ommer by
haer scaeren reet hy te stucken
haer scade en can niemant ghemicken
tfolc dat voer vacht mit crachten
doe syt visten dat van achten
van hector sy waeren bestaen
waeren sy een deel ontdaen
sy saghen se comen van achter
die menighen man deden lachter
ende haer viande hem seer verbouden
die hem swaer ghedinghe houden
elc weerden hem want des was noot
daer verhief een wych so groot
nye man op dit eertrycke
en hoerde noyt segghen des ghelycke
thoas deed uyttermaten wael
menighen scloech hy der dael
syn lyf aventuerden hy daer
want hy was den troyen te swaer
des conincks kinderen hebben hem versien
quincilloen wysden hem dien
heren sprac hy dit is myn viant
die onse broeder scloech tehant
op hem wreken wy onsen toren
syn ors scloech hy saen mit sparen
odmeel volgden hem naer
op hem staken sy beide daer
sodat hy viel ter selver stonden
mer hy en had gheen wonden
doch sal hy hen cume ontgaen
want daer hadden ghevaen
romederius mit ghewelt
al vast dat hy hem onlanghe helt
want thoas verhief syn sweert
hy waenden hem wreken mitter veert
in die hant dat hy hem wonde
dat hy hem nam syn ghesonde
op hem scloech odmeel
daer hy verveert was een deel
quincilloen die scloeghen mede
ghevelt hadden sy hem der ter stede
wel iij werf ofte meer
mer hy verweerden hem so seer
dat hy hem wel had ghewroken
en had hem syn swert niet te broken
doe hem dat swert was ontgaen
hebben sy hem onder hem ghevaen
dorperlic hebben sy hem uytbrocht
ende hem die ventaelge ontknocht
thoeft had hy ghelaten ter stat
en had hy gheen ontset gehadt
mer minesteus quam der toe
mit eenen speer stac hy doe
odmeel die hem hielt ghevaen
dat hy die been afkeerden saen
parys was dat herde leet
hy mercten op hem ghereet
ende scoten in den stryde
mit enen speer in syn syde
quincilloen scloech hem op thoeft
dat hy veel na was verdoeft
by deser dinck ontbrac thoas
die niet al ghesont en was
van den wonden mach hy ghenesen
sulc meister mach hy hem wesen
syn lude brachten hem een pert
daer hy op sat mitter vaert
ende toghen haeren heer uytten bedwanghe
der hy na had ghewest te langhe
te minesteus quamen daer saen
hondert ridderen sonder waen
die syn manne oec alle waeren
sy toghen uyt mit hare scaeren
die wonden bonden sy die waeren diep
dat daer geen bloet uyt en liep
hector street seer ende vacht
daeraen setten hy syn macht
hoe hy die griecken mach verdriven
die daer nu in dachterste bliven
hets wonder hoet tvolc ghedoecht
sulc speel als hy hem daer toecht
hy ende syn lude mede
daden hem groot lelichede
al doerbraken sy haer ringhe
wel dadent die nighevaerlinghe
haeren heer reden sy naer
hunes die coninck quam aldaer
heer van dien van asia
hector reet hy wel na
in dat aenschyn dat hy hem scoot
dat hy veel na was bleven doot
mer een deel scutten hy die scichte
der hem die wonde by verlichte
hector gout hem dat wel sciere
thoeft cloefden hy hem totten lumeniere
daer toenden hy dat hy was gram
want hem die moet al wederquam
enen hoern blies hy dat weet wael
dat menighen lief was in den sael
vij dusent van der stede
quamen hem te hulpen mede
op die viande voeren sy ghereet
der wert een gheselscap wreet
die griecken reden sy al duer
al wert menighen te suer
tot haeren luden die voer waeren
quamen sy alle ghevaeren
al doer die tornoy staende
beide joesterende ende sclaende
deed daer sulc ridderscap groot
menich ridder bleef der doot
die van der stat dadent te dien stonden
veel griecken sterven ende wonden
menich ors wonnen sy van pryse
hector en let in gheenre wyse
den vader voer hy spreken saen
heer sprac hy sonder waen
dat onse viande saen syn mat
ende groten scade hebben ghehadt
wy sullen se noch doen twaeren
mit groten scade van ons vaeren
voer ons en moghen sy niet ghedueren
nu leent ons te deser aventueren
dusent ridders die daertoe doghen
des die onse rusten moghen
ic en laet niet in elcker manieren
ic en sal se jaghen ende destrueren
coemt ons te hulpe hets tyt
also als ghy ghewapent syt
sy laten ons dat velt al bloot
of wy bliven daerom doot
des en mach niet ghebreken
coemt ic en mach niet langher spreken
en hebbes geen scade brenct ons voert
haestelicke die van der poert
pryan sprac ay soen goet
ic sie u aenschyn al een bloet
dynen scilt wel seer te broken
uwen helm wel wyde ontloken
an uwen halsberch menghen scoer
daer men tbloet siet runnen doer
aen u mach men mercken veel
dat haer gaet al uytten speel
wat wonder ist dattu bist verbolghen
vaer voer wy sullen u volghen
got gheve die ommermeer
ghesonde seghe ende daertoe eer
hector voer voer in den stryde
mit m ridders aen syn syde
verchs ende ghewapent wel
op orssen starc ende snel
synre broederen seventiene
quamen mit hem seer tontsiene
doe sy by den griecken quamen
lieten syt lopen al te samen
sy deden wyken wel na al
vreselicke was dat ghetal
horten ghingen sy haer ende daer
elc ontfinc den anderen swaer
hector en ayax die ij gheneven
deden daer elc den anderen sneven
sy vielen daer ter selver stont
mer hare geen en was ghewont
want daventuer quam aldus
hectors broeder menelaus
reet van dares marine
doet algader voer die syne
hystor syn broeder stac enen grave
die rycke was van groter have
dat hy doot viel onder dat heer
cyrus brac ontwe syn speer
mer enen griec stac hy ter doot
die wel was conincks ghenoot
meldestorp  was neve thoas
stac op celidomas
dat hy tgherey voer hem rumden
ende ter eerden nedercumden
etmagras syn broeder wrac hem
want hy reet ende stac op hem
dat hem altemael tgheweide
voer hem viel al op die heide
cedius was een coninc rycke
ende seer ghepryst sekerlicke
madan stac hem sonder boghe
die die lumenier in die oghe
hanghende bleef aen den scacht
van smerte viel hy in ommacht
sardinas die deed oec wael
hy stac enen amerael
van griecken ten yerste ghemoet
dat hy doot viel onder die voet
wel deedt oec margariton
hy stac den coninck thelamon
al doer den scilt mit enen speer
dat hy hem wonden voer dat heer
hadt voerghegaen hy waer doot
thelamon hy hielt tswert al bloot
ende scloech hem also ter selver stont
dat hy langhe bleef onghesont
prothenor stac op famiel
dat hy van den orsse vel
nummermeer en waer hy ontgaen
mer hem quam ontset saen
brundeguuel hy quam voren
doer den scilt stac hy prothenor
dat hy tghereyde rumden onweerde
ende averecht viel op die eerde
ulixes die stac madan
dat hy was na doot daervan
want hem tyser ghinc in die syde
ende maecten hem een scoer wyde
madian woude dat wreken
hy deed hem den helm breken
ende gaf hem al sulcken sclach
dat men langhe tyt teyken sach
emelius ende gilodagus
ondersochten hem aldus
dat haer speer braken wel
dat elc ter eerden nedervel
archelaus ende godules
ondersochten hem seit dares
mitten speer herde wale
doer den ponjoen van sindale
dat sy van bloede worden roet
mer tslyfs waeren sy sonder noot
op theuter joesteerden dulgas
tspeer ontsanc hem dat starc was
doer dat hoeft stac hy dat pert
theuter viel hy was verveert
dulgas is voer hem ghestaen
doot waer theuter of ghevaen
mer dat hem ontsetten minesteus
nochtant en ontfaert hy niet aldus
hy en salder ontfaen menighen sclach
eer hy en van daer brenghen mach
dulgas des conincks soen milde
stac hem selven doer den scilde
dat hy in tween stucken brac
oec gaf die halsberch enen crac
want hy ghedueren niet en conde
hy maecten hem een diepe wonde
omdat hem minesteus gheraecten wael
mitten swerde van fynen stael
den helm cloef hy mit ghewelt
ende van der nese viel die helt
nesdromas sach dat dulgas
syn broeder alsoe ghewont was
minesteus gheraecten hy wel
dat hy van den perde vel
mer hy spranc saen van der erde
ende weerden hem mitten sweerde
teghen die broeders beide te samen
sy gaven onderlinghe ende namen
grote sclaghe ende suere
den halsberch scloghen sy al duere
ende den helm oec al te stucken
in aventueren was hy ducke
van tharee die jonxte bastaert
deed hem ducke smaken sweert
mer theuter stont hem in staden
al was hy oec seer verladen
hector quam daer toe diet sach
comen waer hem syn doemsdach
en had ghedaen ayax thelamons kint
dies hem seer onderwint
dat ontset wart swaer
want starc was die wych aldaer
die griecken weerden die troyene
mittien quamen die van persiene
mit haeren scaren altemael
wel vij duusent by ghetal
sy begonden te trecken voren
parys hiet blasen enen horen
die bloeste vercoenden nu
sy ghaven enen groten hu
als sy haer hulpe comen saghen
der en was gheen langher daghen
alle ghemene lieten syt lopen
op hem diet sullen becopen
die griecken weken haere veerde
hector jaegde se mitten sweerde
dares scryft dat hy der scloech
des daghes desent ende meer ghenoech
die vliet hy vint wel die hem jaghet
hoe qualicke dat den griecken behaghet
sy mosten vlien hoe dat ghesciede
totdat sy quamen aen haer lude
al daer verhief dat stryden echt
ende een herde swaer ghevecht
van orcanie ende van lide
ende die van rodes quamen te stryde
drie scaeren starc ende groot
ende weerachtich in elcker noot
tierst dat sy quamen ter weren
wast mit swerden of mit speren
sy daden der vallen x werf tien
ghekeert hebben sy die troyene
ende daden se voer hem henengaen
mer die vercoeverden herde saen
ten tenttenwert dreven sy se weder
menich griec viel daer der neder
int ghemoet quamen die van laryse
volc van herden groten pryse
sy dedent uyttermaten wael
menghen troyen scloeghen sy dael
polibetes was haer heer
hy scade die troyene seer
noyt en ontteerden in ghenen lande
man so seer synen viande
deiphebus saen gherochte
polibetes herde onsochte
mit enen wederhaecten strael
al in totten been weet ic wael
die wonde deed hy binden saen
datter gheen bloet uyt en mocht gaen
die troyene brachten se ten kere
want haer volc wies op hem seere
al voer die tentten dat sy se dreven
dat costen menghen griec syn leven
hector versach merioen
vechtende voer die pauweloen
hy reet hem aen mit ghenende
nu is saen comen u einde
ic wal dat ghy derom u leven laet
want ghy my huden tornen daet
tuwen lede ghy daer quaemt
dat ghy my patroclus naemt
op thoeft gheraecten hy hem wel
dat hy van den orsse vel
hector scloech hy weerden hem seer
mer ten halp hem myn noch meer
want hy liet hem thoeft te pande
dat was scade al synen lande
hy was een vroem coninck twaeren
ende liefgetal van allen den scaeren
hector sach patroclus doot
ligghende in die tentte root
na die wapene hy al steet
dats misdaen ende hets my leet
hy maecte anders synen moet
setten wel docht hem goet
mer hy had beghert so seer
dat had hem na ghecost syn eer
minesteus heft hem verwacht
ende setten daer na alle syn cracht
hoe hy hem mocht ghescaden
gherne had hy hem verraden
dat hy en ten dode sach ghebeet
was hy blyde al wast hem leet
een spiet nam hy  wiet sal becopen
ende setten tors op hem te lopen
eer dat hector hem besochte
of synen scilt opheffen mochte
maecten hy int harnas een scoer
opten ribben die wapen doer
die wonde was lanc ende groot
mer hy en had ghenen noot
weert een dumbreet inghegaen
doot waer hy sonder waen
dat ghegare trac hy uyt
allegader totter huyt
tot dien waend hy al apenbaer
dat achilles selve waer
ende die halsberch waer mede
die voer thetis maken dede
want hy achilles teiken ane
ten stryde bracht ende syn vane
een ponjoen van roder syde
leid hector aen syn syde
ende deed die wonden binden saen
datter geen bloet uyt en ran
nu sat hy op vererret twaeren
ende maecten veel martelaren
want synt dat hy was ghewont
als ons dares maect condt
scloech hy der meer dan hy deed eer
twe c scloech hy der ende meer
synt op ene cortte stonde
dus seer wrac hy een wonde
doch strotten hy in den nytspeel
syns bloets uyttermaten veel
des daghes verloren die griecken tfelt
men dreef se henen mit ghewelt
ghenen moet en had aghamennon
te rumen syn pauweloen
ende der griecken een groot deel
tfelt verloeren sy alle gheheel
die troyene ende haer garsoen
wonnen wel iijc pauweloen
vol van silver ende van goude
hy wan goet wie dat woude
ter statwert voeren sy gheladen
die griecken ontfingen veel scaden
veel na waeren sy alle ghescint
des daghes was die stryt gheint
ende allet by hectors dade
die der so veel wont ende sclaet
mer daventuer hadt anders geacht
die teghen die troyene vacht
hoert hoe die stryt bleef ende by wat doen
om prians suster esioen
die in griecken was altoes
synt men troyen yerst verloes
by thelamon had sy iij kinder
die twe waeren beid ginder
dat was ayax ende thelamon
haefs ende stout in haeren doen
ayax was haefs ende scoen
ende een die rycste die droech croen
op hector vacht hy mit ghenende
so dat elc den anderen kende
hector custen mit joyen
ende woud hem leiden bynnen troyen
om te kennen syn maghe
hy seid hem dat is niet in dien daghe
die griecken syn so verladen
sy mochten wanen syn verraden
sprac hy voer icker mit u inne
mer doet dat na mynnen synne
hier toe coemdy wel alle daghe
doet keren u vrienden ende u maghe
dat ghy dit heer verdryft al
hector sprac lieve neve ic sal
doet dat ghy wilt ende syt sonder vaer
mer dit orloech is ons wel swaer
dit volc is hier op ons comen
dat ons lants veel heft ghenomen
doer den roef van eenre vrouwen
ic sweer hem by mynre trouwen
eer men ons ontterven sal
sullent sy swaer becopen al
my is leet laten syt hem ghescien
dat sy ons uytten lande ontvlien
het helpt my dat ic se sie sterven
mit speren ende mit swerden bederven
die gade doent ons al doer ons eer
eerlic sette hem te keer
daer en was niet meer ghedaen
als ons die jeest doet verstaen
die scepe hadden ghewest verbrant
mer ayax weerdet mitter hant
nochtant hadden sy hem so verdreven
dat by hem niemant en waer bleven
sy hadden se verbrant mitdallen
sy en comen nummer tot dien ghevalle
had ghewilt die aventuer
die grote pyne ende die suer
van troyen dat waer al gheint
die griecken waeren alle ghescint
ay got hoe wel wast hem ghedaen
mer daventuer dat is myn waen
woud dattet also verghinc
dat om also clenen dinc
teenre stonde was gheseet
dat troyen niet en was ontset
mer tongheval most ghescien
dat die stat niet en mocht ontvlien
hector ontboot syn lude
wee hem dat hem ye ghesciede
mit arbeit ende mit groter pyne
verboot hy den wych den syne
ter stat reden sy dat niet en was verre
den was blyde dander erre
die synen vrient had verlaren
wat wonder wast al had hys toren
daer en was luttel yemant hy en liet daer
daer hem thertte af was swaer
ten herberghen syn sy ghebeet
daer men se wel ontfinc ghereet
ghenoech hadden die ghesonden
ende oec plach men wel dier ghewonden
hector die goede voer in die poert
sulcke m quamen daer voert
die weenden van groter joyen
dat sy hem saghen bynnen troyen
in die poert was cume een vrouwe
noch poertersse noch joffrouwe
sy en quamen om hem te sien
daer weender hondertwerf tien
mit luder stemmen riepen sy somme
dit is van hem alle die bloeme
ende die vroemste van der werlt al
dit is hy die ons wreken sal
van den laster die men ons dede
got die heer is in elcker stede
bescermen ons van quader doot
want hy weet dat wys hebben noot
dit riepen sy alle ghereet
totdien dat hy was ghebeet
ecuba helsden des en wonder nieman
polixina ontgorden die riemen
den helm hebben sy afghedaen
die seer bebloet was sonder waen
den halsberch toghen sy hem uyt
die gheperst was in die huyt
beenharnas ende coppen mede
deden sy af daer ter stede
syn bloet was hem also ghebraden
aen syn huyt te seven staden
dat ment mit pyne afbrachte
menich versuchten derom onsachte
andromata syn scoen wyf
die mynden hem ende al her lyf
weenden uyttermaten seer
ende hondert vrouwen ende meer
daer en was noch spot noch speel
op een coetse ghemaect wel
beset mit menghen dueren steen
ende mit goude verlicht ghemeen
daerop een coffertuer soe duer
en cant ghesegghen in ghenre manier
op die coetse duer ende rycke
leiden sy hem haestelicke
got die hem aen wonden bekent
ghebaren uyt orient
die doe meer ghepryst was
dan ye synt was ypocras
of die goede galieen
heft gheweghen ende besien
syn wonden ende gaf hem dranc
daer hy by ghenas eer yet lanc
dat lyf sachte hem altemael
sodat hy was te vreden wael
een deel deed hy eten gaen
ende vollike uytter cameren gaen
priamus die haefs ende vroet
quam daer ende vraegde hoet hem stoet
dat hy hem seide sonder hael
heer sprac hy herde wael
morghen gaet als ic begheer
mit mynen swerde ende mit mynen speer
ende toent hem in cortter stont
dat ic rasse ben ende ghesont
des snachs en wist niet pryan
dat doot was cassibilan
hem was leet dat hyt weten soude
die lede niemaer quam te boude
nochtant voerseit hem syn syn
want hy was blyde te myn
in den sael was dat ethen
al ghereet sonder vergheten
hy hads ghenoech die eten woude
men dienden mit silver ende goude
ter herberghen ghingen sy daerna saen
oec was daer sulc sonder waen
die luttel scliep in dien nachte
want die sweer deed hem onsachte
dat hy ghesclapen niet en mochte
sy leren noch leven onsochte
want haer scade ende die stryt
die was daer in alre tyt
die vrouwen vraegden veel ghenoech
wie den prys van den velde droech
naest hector wies die prys was
sy en connen niet gheweten das
want troylus die deedt so wel
oec seiden sy dat niemant el
bet en deed dan eneas
oec die scoen polamidas
dat was die op dien dach
ontfinc menghen swaeren sclach
het hoerde sulcke diet was lief
want haer thertte daerom verhief
als sy den prys hoerden gheven
oec seiden anderen daer beneven
dat die bastaert in alre wys
hebben soud groten prys
want sy daden herde wael
mit aldusdanigher tael
leden sy den nachtstont
dieghene die waeren ghesont
wouden hem mitter dagheraet
wapenen alst hem daertoe staet
sy dadent mit groter talen
haer orsse voer hem halen
mer die van buten dadent vrede
ic en weet wie die baetscap dede
want die jeest liet ons bescreven
der om ist oec van my bleven
die troyene gaven vrede
haeren viande buten der stede
sonder toern vaste ende staende
was hy gheswaren ij maende
dat was menich mans ghevoech
nu voert hebben sy tyts ghenoech
dat die ghewonden bynnen desen
van haeren wonden sullen ghenesen
opt tfelt daer men vacht so seer
daer menich lach al sonder heer
quam menich man het was gheboden
dat men ruemden van den doden
groot volc was in beiden syden
elc man synen vrient te dien tyden
synen maegh ende synen heer
ende voerden wech mit groter eer
haer uytvaert waen ic dat men dede
eerlic na des lants sede
achilles scloech patroclus tuwe
nie en had man sulcken rouwe
in ommacht viel ducke die heer
hem selven versprac hy seer
myn is sprac hy die wisweende
dat ic u sonder my daer seinde
o wy wat myn hert ghedoecht
ic heb u crancke liefde ghetoecht
u doot sal men op my bescryven
dat ghy sonder my sout blyven
want had ic by uwer syde
ghewest ten vreselicken stryde
ghy en wert dus niet vermoert
lieve vriende van nu al voert
en ghecrych ic gheselscap meer
noch mit knapen noch mit heer
myn hert was op u ghevest
want ghy wert die scoenste ende alrebest
ghetrouwe haefs ende wel ghebaren
nummermeer en waen ic horen
saken daer ic af verblyde
mit rouwen sal ic mynen tyde
leiden sint ic u heb verlaren
ic had u also vercaren
liever haddy my dan yet el
een dinc weet ic nu wel
dat ic u nummermeer en sal claghen
in mynen leven in mynen daghen
ic wreecke u mach ic hoe dat gaet
vind ic hector diet al versclaet
ic sclae hem doot of hy my
o wy dat icker niet en was by
daer hy u aftoech dat ghegare
die felle dief die moerdenare
hy hadt becoft dat is die somme
ic salder sulcke dusent omme
sclaen doer u van pryse goet
ic toen hem mynen fellen moet
mittien viel hy in ommacht
die rouwe is al ongheacht
eerlicke ende mit groeter haven
deed hy den doden begraven
en cant ghesegghen sekerlic
tspeel dat daer was kenlic
want men plach telt ons die jeeste
tien tyde dat die alremeeste
doot waeren dat men der feest dreef
seght dares diet bescreef
wanneer een hoghe man was doot
was daer dat singhen also groot
sulc als men aver dode plach
men plach es synt menghen dach
achilles coft hem een starc vat
van marberen goet was dat
daer was aen ghemaect duer werck
daerop ghesoudeert een sarck
men mocht niet ghemercken das
waer dat graft versament was
tusschen hem tween was liefde groot
dat toenden achilles al bloet
die dorper lieghet  dat suldy weten
hy seit dat die dode saen is vergheten
aen achilles wast loghen groot
hy mynden levende ende doot
patroclus synen conpaen
sonder enich wederstaen
aghamennon deed begraven
eerlicke mit groter haven
protheselaus ende merioen
hiermeed oec ander baroen
noyt en waeren in eertrycke
coninghen begraven so eerlicke
men ghinc die dode ten grave draghen
men rumden bynnen dien daghen
aen beiden syden mit ghewelt
van den doden al dat velt
mit groten rouwe mit groten seere
begroeven sy se mit groter eere
in junons tempel der gadynnen
groeven die heren van bynnen
des conincks kint cassabilan
groten rouwe had pryan
so hadden syn broederen mede
ende al dat volc van der stede
als pryans dochter cassandra
sach dat volc doot al na
ende so jamerlicke vermoert
sprac sy daert menich hoert
segt verdoemt volc ende verwaten
wat doet u so u leven haten
waerom wildy sterven also schiere
ghy moet ter eerden ende ten viere
daer ghy dese anderen toe hebt brocht
segt verdoemt volc ende vercoft
waerom en wildys niet soenen doen
sy sullen vellen ylioen
edel gheselscap hoert myn claghe
ghy sult afnemen alle daghe
edel baroen alle ghemeen
die stat wort om u vol van ween
in cortter tyt sal men u moerden
woud men gheloven mynen woerden
alle dese plage soud ons vlien
mer ghy en wilt niet gheloven dien
ghy moet alle blyven doot
waerom en vliedy niet uytter noot
hoe sullen wy moghen aensien
tleet dat ons allen sal ghescien
ay got waerom ist dat ic bede
ay scoen troyen in wat lede
sal men u saen nu hier laten
die aventuer sy verwaten
dat wy om vrouwen helenen
aldus veel sullen weenen
ducke riep sy dese tael
daert al tfolc hoerden in die sael
sy had gheseit meer ghenoech
mer dat men se van daer droech
ende men deed se daer sy en sach
niemant nacht noch dach
mer doch ontsach menich heer
haer prophecie wel seer
men hielt daer so wel den vrede
datter niemant teghen en dede
te ghemake waeren die van der stede
ende in groter weeldichede
ridderscap hebben sy ghenoech
ende van spyse groot ghevoech
scoen herberghe was daer gehouden
veel verteert ende wel ghegouden
daer was menghe scoen scare
men gaf daer menghe duere ghegare
so wel ghelates hem pryan
dat hem hout syn alle syn man
ende sy hem sweren by der sonnen
also als syt hebben beghonnen
sullen sy dat dinc helpen volbrenghen
noch sy en ontberens in ghenen dinghen
die griecken peynsen vro ende spade
by wat saken by wat rade
sy moghen haer viande onteren
daer was groot raet om onder die heren
selden wast sy en spraken
onderlinghe van desen saken
daer was die raet menighertiere
elc nam raet na synre maniere
palamides pynden seer
niemant en onderwants hem meer
noch diet so gherne dade
nimant en was so vroet van rade
een sake was hem leet
dies lyt hy der die raet al steet
dat aghamennon die baelgie
soud houden ende die heerscappie
aver coninghen ende amerale
die twe hondert waeren ten male
hy sprac aldus al apenbaer
ghy heren dat is my ommaer
dat dusdanighe man heer sy
die niet beter en is dan wy
edelre noch bet ghebaren
waerom heft hy dus te voren
dunct u eer ligghen aen desen
wy moghens wel te ergher wesen
wy souden kiesen enen heer
dies wy allen hadden eer
die pynen conde ende arbeiden
ende dat heer mochte leiden
die troesten conde ende beraden
als theer waer seer verladen
alle die hier syn en wisten der niet af
dat men hem die baelghie gaf
onser alre wille is oec echt
dat hy bestuert ende berecht
aldus menghen coninck hoghe
sonder greve ende hertoghe
ic en ghedoechs niet ist quaet ist goet
dat en seg ic niet doer avermoet
is hy vroet ic weet noch meer
onder my is menich heer
ist van greven of van hertoghen
dat wil ic apenbaer toghen
ic can bet gheven raet ter noot
ende bet scaren een heer groot
ic weet altesamen bet
hoe een heer is nut gheset
ic ben die strecste van ons beiden
ic can een heer bet doen stryden
ic can bet in alre wysen
besien om eens heer te spysen
ende doen voeden ver ende by
also alst ons orberlicste sy
ic can bet deylen een bejach
ende gheven dat elcken werden mach
ic mach wel waken by nachte
ende by daghe pynen onsachte
ende sie ic dats te doen is wael
ic can wel maken een tael
den volc ende sulcken sermoen
dat ic se doe keren die vloen
quamder onder enich ghevecht
ic cant oec benemen echt
nummer en waer dinc so fel
ic en soud hem gheraden wel
ende synt dat ic so veel can
ic en ghedoghe nummer dan
dat hy te mywert dede
is hy coninck so ben ic mede
ende oec so ben ic anders heer
dan hy mach wesen nummermeer
onghedeilt is syn doen ende myn
waerom en laet is niet syn
gheen baelghy aver my
siet anders by wien dat sy
op coninck palamides woert
was misselic gheantwoert
der en was niemant op dien dach
hy en vruchten hem ende ontsach
ic en can niet ghescryven alle die woert
so veel heb ic te doen hier voert
mer doe bleef te niet dat speel
hierna suldy horen wel
wies hem sal bewinden
als wy wel bescreven vinden
so ghinc hier ende bynnen uyt die vrede
tusschen die griecken ende die stede
nu hoert ende maect een gheswych
so mach ic scryven den derden wych
aghamennon en woud niet beiden
hy scaerden syn volc an der heiden
achilles woud vaeren vore
die int thertte heft groten toren
diomedes was hem naest
wel gheset mit groter haest
twe dusent hadden syder uytvercaren
uyt synen lande wel ghebaren
menelaus die quam daernaer
wel vij dusent had hyder daer
daer en was niemant hy en had synne
die troyene te dryven inne
daerna quamen altemale
hertoghen greven ende amerale
wel ghescaert al haeren pat
quamen uit die van der stat
hector ende troylus
parys ende deiphebus
die scaeren waeren wel ghescaert
ende mit princhen wel bewaert
buten lytsen quamen sy opt tfelt
ende beiden daer mit ghewelt
daer mocht men orsse sien ende perde
helm scilde speren ende sweerde
menich ponjoen ende banier
menich ridder goet ende fier
groot avermoet in beiden syden
sy m weender derom tien tyden
die vrouwen staen ten hoghen tynnen
daer syt alle wael bekynnen
vrouwe helena stont der vervaert
peinsende ende thoeft nederwaert
omtrent haer was die want claer
van hare scoenheit dat was waer
haer scoen aenschyn was besien
des daghes van menghen troyene
men wysde veer ende nae
die scone polixina
was also scoen als helene
deen wysden den anderen ghemene
ende seiden dat is parys
tghene hector die heft al den prys
ende siet tghene is polidamas
die goet is ende tghene eneas
siet dat daer ryt troylus
hem volghet na deiphebus
nu naken ghinder alle die scaren
te samen vielen sy twaeren
sy dusent ende meer
ons is mit recht thertte seer
die ons goet ende onse lede
onse eer ende onse scoenhede
sien in eene waghescale
ende en weten of sal wale
hier en is niemant hy en mach sorghen
want wy sien huden ende morghen
donse ontset ende donse doot
bidden wy gade den heer groot
dat hy ons lude al
bescermt teghen dit ongheval
sy versamenden in elcke syde
mit avermoede ende mit nyde
sy waeren uyttermaten coen
wel x dusent goede ponjoen
eer men se recht sie sy der ontwonden
die men verwen sal in wonden
hector ende oec syn ghesellen
die men voer lude wel mach tellen
ende achilles mit synre scaren
daer veel goeder lude in waren
vielen te samen ghereet
elc had den anderen leet
dat was daer wel ghetoent ter uyren
die ij heren stout ende suere
quamen rydende te samen
dat die scilde daer sy quamen
in stucken braken ende scuerden
ic waen syt gherne aventuerden
achilles ende hector die moye
dit was tbeghyn van den tornoye
die so fel was ende so groot
drie c scilde wit ende root
ende iijm helm mede
worden doerhouwen der ter stede
sodat bloet saen ran al duer
menghen wert die doot te suer
men halp hector op syn pert
dat menghe merck was weert
hy doereet al die baetalgie
ende deed der scoren menghe maelge
haer scilde brac hy wast lief of leet
die hem niet en rumden ghereet
wel weet hy gaf hem sclach ende stoet
dat sy voer hem vielen doot
achilles deedt wel voer hem allen
dat hy gheraecte deed hy vallen
ic waen synen moet yemant ontgelt
achter hem laet hy roet dat velt
voer hem weken die troyene
hy deed bet dan ander tiene
wie dat hem op hem comen siet
tensy of hy hem ontvliet
hy weet dat wel al sonder waen
dat hy niet en can ontgaen
op een ors sat hy van nubie
dat beste van der compaengie
ghen coenre en was int speel
noch so goet noch so fel
hy satter op mit synen ghagare
alsof hy der op ghewassen ware
duere wapen had hy an
die ghemaect waeren te vulcan
gheen bet ghewapent en was daer
van den goude waeren sy claer
beter en sach noyt nieman
synt dat eertrycke yerst began
hy was die beste die men cande
hector ende hy waeren viande
want elckerlic al sonder blyf
naem den anderen ghern syn lyf
daer en was niemant die begheerde
dat oert van haeren sweerden
te proeven op des anders hoeft
noch ontgelden syt des gheloeft
sy en condens niet onderwanderen
ter quader tyt sach deen den anderen
hier ende bynnen alst soud ghescien
heeft deen den anderen versien
die speren lieten sy sincken van verre
als ridders die hem seer erren
ten mocht u gheen man doen verstaen
hoe sy die orsse mit sparen sclaen
sy staken die duere ponjoen
doer die scilde ende doer die lioen
hare beider halsberch waeren doersteken
want men sachter tbloet doer breken
elc horte den anderen mer achilles
viel in die porse daert fel es
hector vinc dat pert aldaer
ende weet dat wel voerwaer
men mochtet hem qualic ontryden
hy hielt by den toghel van besyden
hector ende gaft synen knecht
achilles vaert op een ander echt
mitten sweerde reet hy an
hector scloech hy den stoutten man
twe sclage dat hy van den perde
nae ghevallen was op die eerde
doe wert hector roet van scande
dat sweert nam hy mit beiden handen
ende scloech hem opten helm goet
datter uyt ran dat bloet
der en had gheen boet ghewesen
die een en waer doot van desen
ofte beide by aventueren
mer der quam ter selver uyren
haer volc die daer ter stede
den enen van den anderen reden
die stryt was daer so vreselic
dat nye man en sach des ghelyc
doe quam der toe tydeus soen
drie m ridders had diegoen
ende troylus quam op dander syde
die der also veel bracht te stryde
dese lieten die orssen lopen
elc deed den anderen saen becopen
dat hy hem ontmoeten wilde
sy doerreden die scilde
menich halsberch menich goet mael
faelgierden doer dat herde stael
doer die halsberch ginghen die speren
menich sach men daer verkeren
die scilde die helm scloech men doer
dat bloet liep al doer die scoer
ende sy die heersen in stucken sniden
dus vacht men in beiden syden
diomedes ende pryans kint
en faelgierden niet en twint
haer feeste was so vruchtelic
ter eerden so viel elckerlic
en waeren die speren niet te braken
sy en hadden nummer ghespraken
troylus scloech hy opten stalen hoet
datter tsweert in woot
deen was te perde dander te voet
dat was den enen seer goet
diomedes reet hem an
ende scloech seer den jonghen man
mer troylus trac uyt syn sweert
ontwe scloech hy dat goede peert
al inne totten voergeboeghe
hy die der op was gheseten hoghe
viel voer hem op die eerde neder
elc bestont den anderen weder
mit nyde ende mit avermoede
scloech elc den anderen opten hoede
sy daden se breken ende scueren
die helm en mochten niet dueren
die maelgien snocken in dat vel
dat stryen was daer herde fel
der en was ghespaert myn noch mee
mer die parse sciet se ontwee
anders waen ic averwaer
waer deen ommer bleven daer
daer was torloech menichfout
der men hem te perde helpen soudt
menich ridder mit ghewelt
wert daer voer hem ghevelt
diomedes wast ghesciet
en was daeraen dechterste niet
al verloes hy daer syn pert
hy wan een ander aen die vaert
want hy dat troylus behielt
die pynde om menich ghewelt
mer hy behielt ende deeder mede
groten last dien van der stede
als troylus was opgheseten
op een graeuwe ors vermeten
dat wel menich marck was weert
reet hy voert al onverveet
ende scloech af den griecken aldaer
menighen ridder sonder vaer
hondert ende meer der heren
deed hy wederaenekeren
sy dreven se aver rugghe daertoe
mer menclaus quam daer toe
al daer men dus street mit ghewelde
ende daer men menghen ridder velde
sulc bejaghede daer groot prys
mittien quam aldaer parys
mit menighen die seer scoet
daer wert die wych staende groot
quarelen volghen daer ghedichte
pylen ende venynde scichte
der en dorst niemant syn oghen ontdoen
ter quader wylen began dat doen
ende den nyt van beiden syden
hector quam daer ten selven tyden
den tornoy hy al doerreet
mitten sweerde dat wel sneet
scloech hy sclaghe herde groot
des daghes scloech hy menghen doot
die herde wel was gheboren
ende daer die griecken veel aen verloren
die heren syn te hare vernoy
alle comen tot den tornoy
deen voer den anderen wreken
nu jaghen se danderen die weken
ducke joesteerden sy ende seer
ducke viel daer menich heer
nu wonnen sy alsnu verloren
nu hadden sy blytscap nu toren
twe c van den alrebesten
van buten of van bynnen vesten
bleven daer doet op dien dach
dat was wel een swaer ghelach
in den tornoy der sy niet en meden
quam boteus toeghereden
een ryck coninck des gheloeft
scilt aen den hals helm opt thoeft
van synen wapen ende ponjoen
had hy wael binden doen
dat heer had hy ghereden doer
en had ghedaen quade aventuer
mer hy ontmoeten daer ter stede
die den griecken die scade dede
dat was hector priamis soen
op hem stac seer diegoen
sodat speer in stucken brac
ende die scilt gaf enen crac
hy was saen gheloeft my das
mitten sweerde dat goet was
gheraecten hy hem so opt thoeft
dat hyt hem totten tanden cloeft
doot viel hy daert m wel saghen
die hem uyttermaten claghen
want hy was vrome ende rycke
ende wel ghemynt sekerlicke
hector namt ors ende leidet dane
van pryse goet na mynen wane
archilogus die niet en loech
sach hoe hector synen maech scloech
dien hy van hertten had lief
syn speer hy op hem verhief
hy waent hem wel doen becopen
torss liet hy op hem lopen
op hem stac hy uyttermaten
beid doer scilt ende doer plate
dat hy hem wonde wat sals meer
mer hy en deed hem niet seer
en had die scacht niet te braken
hector en had nummer gespoken
hy die den griec niet en spaert
hief saen op syn goede sweert
ende scloech hem in totter scadelscellen
wael dusent saghent synre gesellen
die daer alle af hadden vaer
ons telt dat boec averwaer
in elcke hant nam hy een pert
ende voer saen te synenwert
wech te geven in die mellie
selven sat hy op galentie
doe daden die syn voer die hande
wyken saen hare alre viande
dat en was niet langhe sonder waen
sy en vercoeverden weder saen
die beste van den griecken syde
was achilles in allen stryde
hy was starc vromich ende stout
hy was van der meester ghewout
hy wast diet heer yerst keren dede
weet oec wel die waerhede
dat oec vromicheit plach diegoen
een bastaert priamis soen
doroquallis was hy ghenant
dien scloech hy mitter hant
ic waent die stat swaer verdroech
dat men hem voer haer oghen verscloech
dat was den griecken een quaet sclach
sy ontgoudent op dien dach
want troylus wert aldaer verwoyt
mitten swerde fyn ende goet
ghinc hy hem deilen ende geven
het costen menghen syn leven
der en is soe wel ghewapent hoeft
dat hy gheraect wart saen gecloeft
parys maeckten daer tien stonden
menghen griecken diepe wonden
alsoe deed polidamas
deiphebus ende eneas
die troyene scoten mit nyde
die griecken in den stryde
mit doden wert bedect dat gras
want dat verlies so groot was
die griecken hadden tmeeste misval
dat scryft dares diet sach al
dat prothenor die coninck coen
die ouste onder die baroen
stout ende starc van groter were
ende die beste van alle den heere
hector stac hy op deen syde
dat hy viel al in den stryde
galetie woud hy wynnen
hy liet wel of hy hector kynnen
dat hyt begheerden was hem quaet
hector wert erre daer hy staet
mitten swerde liep hy hem an
ten is halsberch die hem helpen can
hy en cloeft hem thoeft mitten swerde
dat hy viel doot al opter eerde
die griecken verloren onsachte
want hy was van hoghen ghesclachte
hector sat op ende nam dat pert
prothenors ors dat hy had weert
sulcken gaf hy die der op dede
des daghes groot vromichede
ten stryde keerden hy er ende wreet
mitten swerde dat wel sneet
daer menich coninck mede verderf
ende menich griecken of sterf
als althelaus die griec sach
dat prothenor versclaghen lach
hy waster na om uytten synne
want tusschen hem tween was grote mynne
van rechten oer was hy syn oem
dies nam hyt te meerre goem
hy had van kinde opghevoet
om synen neve hy na verwoyt
die griecken quamen derom in noden
om te wynnen den goeden doden
mer wast hem lief of leet
sy mosten hem daer laten gotweet
droeve was archelaus das
hy toende dat hy droeve was
want hy scloechter also veel
dat hem ghinc al uytten speel
om den doden weet voerwaer
mach men segghen wel dat daer
wel vij m ridders bleven doot
nochtant lieten sy hem ter noot
sy en mochtens niet ghehalen
want die dach begonst te dalen
ten tenttenwert wast lief of leet
mosten sy keren gotweet
ende rumen hem dat velt
dat deed hector mit ghewelt
der griecken verlies was ongheacht
en had ghedaen die nacht
sy waeren herde seer ghewont
doersclaghen ende onghesont
ende omdat hem die nacht was naer
so syn sy versceiden daer
die dach ghebrac ende het wert nacht
dieghene dies hadden macht
hebben die tornoy versceden
elc deed syn volc wechleden
der en was noch sot noch vroede
hy en was ghewont of moede
die troyene keren ter stat
die danderen hadden ghemaect mat
die griecken keerden ten pauweloen
erre mit hare ponjoen
omdat sy hebben ontfaen scade
ic waen nieman en is hy en ontrade
hector veel seerre dan hy doet
om dese sake om desen noot
als haer sopperen was ghedaen
eer men mocht sclapen gaen
waeren coninghen ende baroen
ontbaden van aghamennoen
te comen in synre tentten
nu hoert van synen parlementen
ghy heren sprac hy alle te samen
ghy syt van herde groter namen
hebben bejaghet groten lof
onse vorders daer wy syn of
haren name die sy ons hebben ghelaten
haer eer en conde niemant ghematen
so syn wy sculdich te doen alle
dat sy by ons niet en vallen
een dinc hebben wy verstaen
weet dat wel al sonder waen
tensy dat wy te baven comen
ons eer heft einde ghenomen
u eer sal hier nedersincken
nummer en sal men uwes ghedincken
noch der eren die wy hebben ghehadt
tensy dat ghy verwint die stat
u eer wert altemael ghekeert
ende onse lantscap al ontteert
mochten wy oec van desen dinghen
onsen wille al volbrenghen
so ghewonnen wy die eer
die en verdorve nummermeer
mer daer ons meeste scade leghet
is best van den lyve ontseghet
enen swaeren viant tallen stonden
hebben wy aen desen duvel vonden
groten scade al sonder waen
heft hy onsen volcke ghedaen
drie coninghen heft hii huden doot
daer onse scade af is te groot
by hem becoeveren syn lude
nu visieren wy dinc die dude
hoe wy die saken so bewerven
dat wy hem vaen of bederven
hy sal ons doen scade groot
tensy dat wy hem sclaen doot
het is haer borch haer casteel
haer bescermenisse al geheel
haer troest haer blytscap mede
ende al die sclotel van der stede
sy en doen niet hy en wilt
hets haer banier ende haer scilt
hy maect die alrebloetste stout
syn cracht ende syn ghewout
doet ons volc styden onsochte
mer die hem my ghevellen mochte
ofte bederven weet averluyt
het waer aventuer quamen sy meer uyt
cume souden sy hebben die macht
die stat te houden enen nacht
weet wel dat sy al uyten rade
comen souden by diere scade
sy en mochten niet gherne aventueren
voer ons op dat velt ghedueren
dies wast dat ic u halen dede
doeter toe sulcke vromichede
al u macht ende uwen raet
dat men hem vaet of versclaet
ist dat ghy der u macht om allen
doet het coemt hem tenen misvallen
woudy der alle om pynen
het soud saen aen hem schinen
her achilles gaf hem heden
al sulcken sclach daer sy streden
ja sulcke iij dochten my
had hem gheen hulp ghewest by
hy soud hem aen desen dach
hebben betaelt syn ghelach
nu laet sien dat ghyder toe doet
u macht als ridderen goet
ende wy hem also moghen bestaen
dat hy doot sy of ghevaen
achilles baden sy alle diet horen
dat hy hem dade te voren
hy sprac ghy moghet wel begheven
al woudy allen syn leven
sodat ghy hem niet en daet
ende ghy alle daervoer baet
nochtant wat helpt missaect
hy heft my so droeve gemaect
ic sclae hem doot of hy my
al myn doen laet ic by dy
om gheen doen en peins ic el
dan hoe ic moghe ghewreken wel
my selven van den verliese
daer ic van rouwen om riese
weet dat wel her aghamennoen
dat icker altoes toe sal doen
myn macht hoe icken velle
ende wreken mynen lieven geselle
al dat selve sworen sy alle
mer hoe dat gheluc ghevalle
sal hy doen al sulcken stoet
der menich om sal bliven doot
thelamon die spracter toe
hy seid en can ghemercken hoe
heer achilles heer aghamennoen
hoe wy dit sullen ghedoen
hector is ons veel te starc
ghy en soud willen om m marc
dat hy mit enen vollen moede
al waerdy in u hoede
op u stake ende scloeghe
ten is gheen man diet verdroghe
lest in den groten tornoy
daer menich in was te vernoy
joesteerden ic selven teghen hem
ic die synre moyen soen ben
had hy my daer so niet bekent
weet wel het waer mit ons gheint
ic ghewan ons daer den vrede
daer wy ons eer behielden mede
achilles neve ghy dreychten hier
hoe en hebdy ghewert dat vier
ende alle die van troyen mede
had ghewroken opter stede
patroclus dien ghy hadt vercaren
ghy hadt ghemene hier te voren
des conincks dochter van lerioen
het weten wel al onse baroen
dat ghy beide teenre amyen
hadt die scoen ypodamyen
ghy weert gelieven onder u beiden
want ghy en hadt niet versceiden
noch goet noch volc noch u wyf
suldy hem nu nemen tlyf
die u herde cleyn ontsiet
en weert u mitter talen niet
daer was ghesproken ander quaet
mer dat is die ghemeen raet
die coninck der tusschen ghinc ende versciet
dat sy en souden scelden niet
ten tentten ghingen die sciltwachte
die was ghedaen in dien nachte
mit m ridderen des syt ghewes
deed se des nachts ulixes
groet sal syn die vierde wych
diet horen willen maec geswych
die waerheit suldy horen des
watter ons af scryft dares
van beiden syden dat ghewelt
ende wie dat hector ghehelt
die troyene scliepen snachs ter cuere
die wachters gingen opter mueren
basunen basen ende pipen
haeren sanc en mocht niemant begrypen
elc spotten op den anderen buten ende bynnen
ende doe men mocht den dach ghewynnen
stonden sy op die van der poert
mit manieren weder ende voert
ende baden haeren gade ghenade
daerna wapenden sy hem mit staden
halsberch aen ende al haer doen
wapenrocke blaeu ende groen
daden sy aen baven haer harnas
sonder gheluyt blyde ende ras
decten sy haer ors ende bonden aen
menich ponjoen ende vaen
op saten sy ende namen haer scilde
ghescaert waeren sy als hector wilde
ghetaghelic als een bruyt
voer hector selver voren uyt
die van den lande waeren ghebaren
had hy te synre scare vercaren
ic waen gheen volc beter en was
uytter stat quam eneas
al satelicke mit synre scaren
der wel iij dusent ridders waeren
wel ghewapent opgheseten
stout coen ende vermeten
parys voer uyt scoen ende vrie
mitten volcke van hircanie
daerna voer deiphebus
parys ende troylus
athenor ende philimenys
mennoen die ducke bejaghet prys
alle die ghesonden ghemenlicke
bynae en bleef geen coninc rycke
alt tlant verlichten weder ende voert
doet heer was al uytter poert
mocht men daer menghen helm sien
menich blanc sweert uyttien
menich rycke ghegare v n syden
daer sy mede voeren te stryden
ic waen dats niemant en wondert
meer waster dan m werf hondert
oeck hebben die van den heer
haer scaeren bracht ter weer
na aghamennons wille ghescaert
mit wapen herde wel bewaert
die der sach so menghen banier
helm ende scilde so duer
hem wonderden den avermoet
ende hoe datter yet teghen stoet
mer ghy werdes hierna vroet
die nyt ende dien avermoet
sal noch vallen wiet bewene
ter quader tyt quam te troyen helene
want die menghe heft becocht
ende in groter pynen ghebrocht
die scaren quamen toeghevallen
sy onderstaken hem mitdallen
daer cloncken die scarpe sweerde
der en was hoeft ghewapent so herde
ic waen hem die sweerde misquamen
sy onderscloeghen hem te samen
wie dat daer der wapene plach
had veel arbeits op dien dach
men vacht des daghes mit swerden meer
dan men te voeren noyt deed eer
der meed scloech men die helm duer
so dattet bloet liep uytter scuer
die griecken en haddens geen macht
te doen dat sy hadden gheacht
hector want elc had te veel
hem te verweren in den nytspeel
ende die wych was anxstelic seer
felre dan hy was eer
menich ridder was daer ghewont
dares seit dient al was condt
ende die jeeste al bescreef
datter iij dusent doot bleef
eer des daghes bleef die stryt
die nummermeer na ghenen tyt
aen den hals scilt en dede
so toenden hector syn vromichede
hy deed des daghes dat ment cande
wast mitten speer of mitten brande
wie dat wel heeft ghedaen
des daghes sal hy prys ontfaen
het is reden ende recht
dat men hem pryse nu ende echt
aghamennon dien hatene
hector scloech hem den scilt ontwe
ende doer den halsberch een groot gat
ter eerden viel hy daer ter stat
mer hy en was niet seer ghewont
des ontbrac hy hem ter stont
achilles hy scloech hector  hy was erre
dat hem die helm af voer verre
mer ic waen dat hyt wel duere
op die stat ontgout schiere
want troylus ende eneas
ende veel ridders syt seker das
syn comen op hem daer ter stede
huden en coemt hy enwech mit vrede
want sy hem mit swerden bestaen
quetsen ende seer sclaen
hy leerden hem daer sulc speel
dat hem te swaer was ende te fel
hem en wert gheen ontset ghedaen
hy machter blyven herde saen
op syn hoeft clanc menich swert
mer een leeuwe of lupert
en weerden hem niet als hy dede hy
men en mochtet segghen na noch by
die helft van synre vromichede
wat were dat hy ghinder dede
men proefde wel op dien dach
wat vromicheit aen hem ghelach
noyt en had man int heere
voer hem ghedaen so grote were
hy weerden hem so dat hem naere
af was gehouwen syn ghegare
syn helm was gehouwen duer
ende synen scilt van lasuer
hinck by den riemen al in stucken
syn halsberch was doerhouwen ducke
sodat tbloet daerdoer rint
alt speel waer mit hem gheint
want hector hadden ghevaen
dus weert mit hem ommer ghedaen
mer dat ment diomedes seide
hy quamder toe sclaende aver die heide
hy scloech syn goede ors mit sparen
eneas heft hy vercaren
doer den scilt stac hy hem saen
ende doer den halsberch sonder waen
sodat hy hem wonden in syn syde
eneas stortten in den stryde
hy sprac heer ghy die raet
den coninck gheeft dat verstaet
ghy syt vrome merct dese tyt
byn ic also vroem yet als ghy syt
het waer scade waerdy doot
waer vond men enich scalck also groot
noch so losen als ghy syt
en coemt nummermeer in den stryt
ic haet u om den valschen raet
dien ghy in sconincs sale daet
doe u pryan nam om den hals
twaeren ic houde u aver vals
tydeus soen toech syn sweert
want hy na verwoyt wert
doe hy achilles sach ghevaen
ende veel na al ontdaen
hector scloech hy mit ghewelt
dien in den arm helt
sonder helm was hy in die betaelge
deed hy scoren menghen maelge
int hoeft scloech hy hem een wonde
hector was onverveert te dien stonde
mer achilles ontbrac hem saen
dies blyde was al sonder waen
hy ende troylus die heer
onderscloeghen hem so seer
achilles en vloe oec niet dane
mer hy reet hector bet ane
der ghinc hy heffen ende sclaen
sodat sy na waeren ontdaen
bynnen desen stryde na dat wy weten
is aghamennon opgheseten
daer quamder sulcke dusent toe
dies blyde waeren ende vroe
menelaus ende ulixes
ende die coninck policetes
die grote man neptalimus
palamides ende scelenus
polidarius die vette man
thoas ende nestor daeran
ayax ende thelamon
ende daertoe menich baroen
amphimacus ende archelaus
van athenen minesteus
fenix ende eurialus
santipus ende theseus
ende xl griecken ryc van haven
coninghen hertoghen ende graven
die alle totten stryde quamen
daer was menich man te samen
teghen dese was pandarus
aaron die oude astardus
coninck nesteus ende carias
miteres ende sanias
coninck cupesus van laryse
ende betius die coninc van pryse
coninc remus van cisonie
eufemius van laucolie
die coninc van crate alcamus
potoplex ende sandippus
sarpedon ende theuseus
ende die scone archilogus
filomenys die scoen ende vrome
alle synt coninghen die ic noeme
parys quam ende die bastaerde
ten wyghe der seer cloncken die swerde
dit is volc dat hem wel can moyen
het sy in stryde of in tornoyen
daer quam toe polidamas
ende athenor die syn vader was
synt dat die werlt yerst beghonne
en was stryt onder der sonne
daer so menich ryc man was
ende so veel goets harnas
so menich scilt so menich vaen
so menich helm wit als een swaen
die orsse bedect mit baudekyn
ponjoen scoen ende fyn
elc man peinst in synen raet
dat hy sal doen hoghe daet
hoe soud ic u die waerheit spaeren
haer speren sincken sy twaeren
die scilde sy te stucken ryden
dat die yseren daerdoer lyden
doer die halsberch ende die platen
stac elc den anderen van daer sy saten
sodat daer dat bloet uyt scoet
groen gras maecten sy root
te voren hadden sy aen elcke syde
ontbaden dat sy in den stryde
elc coninc op den anderen soud joesteren
die hem daer mochte verweren
in den tornoy op enen man
doe keerden sy hem also daeran
te willichlyker in elcker syde
hoert hoet verghinc in desen stryde
pandarus ende aghamennoen
joesteerden dat sy haer aertsoen
ruemden ende sy doe te voet
vochten als twe heren goet
menelaus ende parys
joesteerden beide om prys
menelaus stac hem den scilt doer
die verlucht was van lasuer
en had syn halsberch ghedaen
parys waer doot sonder waen
dien steke weerden hy ghereet
mitten sadel dat hy gleet
achterwert mit synen perde
dat deed die crancke daregerde
parys scaemden hem daer hy lach
want hem helena aensach
troylus joesteerden scone
op santipus van caladone
mer santipus brac syn spiet
troylus en misten niet
teinde speer stac hy hem af
dat ors nam hy ende gaf
santipus weder syn pert
hy seid en syt niet verveert
myn speer is bleven noch geheel
lust u joesterens noch een deel
keert weder dane ghy comen syt
eer op u come meerre stryt
santipus was herde blyde
hy keerden weder aen syn syde
ende seid gheviels hem noch stade
dat hys hem ghern dancken dade
astardus en ulixes
joesteerde wel syt ghewes
deen stac hoghe dander stac laghe
astratus viel  ic waen diet saghen
souder om lachen  hy was ghewont
mitten speer in synen mont
ulixes leiden enwech dat pert
want astratus voer synre vert
policetes hy was coen
hy stac den anderen arpoen
den scilt van der syden verre
herpoen toech tswert want hy was erre
hy volgden hem ende scloech en soe
mitten swerde eer hy ontvloe
dat hy viel ghewont wel seer
dat ors behielt arpoen die heer
die grote starcke neptolomus
ende die scoen archilogus
onderstaken hem dat sy beide
vielen op die groene heide
doe ginghen sy heffen ende sclaen
onderlinghen mit swerde saen
en had men se onderreden niet
deen hads ghehadt swaer verdriet
polidamas stac palemides
opten scilt nu merct des
datter ponjoen in bleef gheheel
ende van den scach een groot deel
die scacht brac ende palemides
en was niet versaghet des
mer hy stac polidamas
doer den scilt als een blaes
dat dat yser ghinc al duer
ende doer den halsberch maecten een scuer
polidamas en behaghet vele
hy viel daer aen een hevele
ende om hem mede syn chevael
polidamas sprac heer wassael
ghy syt vromich mer proeft in desen
ic wil alsoe vromich wesen
wy sullens noch wel proeven hiernaer
nummermeer en comen wy daer
der ic u ontsegghe mynen scilt
ic en weet of ghy weten wilt
sulcke vrouwe sals mare horen
dies van scoenheit heft te voren
die der cleyn om sal syn te vernoye
ander ridderen syn in troye
vromigher dan ghy syt heer
ghy doets u te voren te seer
neen ghy ic wil u wesen condt
ghy en cust nummer haeren mont
polidamas was nu verwoet
want hy die taele wel verstoet
hy en vergheter nummermeer
eer hy se ghewroken heft seer
theseus ende carras
joesteerden syt seker das
mit vollen loep versamenden sy
elc reet den anderen so by
dat sy doer die scilde staken
haer speren eer sy braken
te wenden die corsoene
carras viel die deghen coene
theseus woud op hem vaeren
mer dat was hem quaet twaeren
want carras scloech syn pert doot
ende gaf hem een wonde groot
eer hy hem ontbrac int aenschyn
dus quam hy uytter noot syn
die hertoghe van athenen
quam rydende doert volc allene
op een ors van spaenghien bont
wel verdect te diere stont
om joesteren seer verdorst
den scilt hielt hy voer die borst
een speer had hy scarp ende groot
daeraen een ponjoen al roet
ghern reet hy om prys
theghen hem quam philomenys
mit spaeren sclaende wat hy mochte
elc den anderen mit nyde sochte
alreyerst gheraecte der hertoghe
op dien dat hy seer hoghe
dat hy en scoren deede
ende dat speer doervaeren mede
so seer heft hy en ghesteken
dat die manikelen mosten breken
in die hant wont hy en seer
luttel goets achtens die heer
hy stac weder synen gheselle
sodat brac die sadelscelle
ende halsberch ende die scilt van goude
scoerden weer hy woude of en woude
in die lancken was hy ghewont
die broecriem brac ter stont
neder viel hy onder die voet
dat gras was om hem al een bloet
filomenys nam dat goede pert
dat menghe marc was weert
hy gaft weder aen syn syde
doe keerden hy weder in den stryde
hierna joesteerden miteres
teghen den coninc van cartanges
doer den lichaem ende anders niet
stac hy hem den scarpen spiet
van den ghereide viel hy doot
miteres nam dat ors dat was groot
want hy want mit rechte stryde
ende gaf weden aen syn syde
fenix die coninc van calcedone
sat ghewapent herde scone
scoen was syn scilt nu merct dyt
daerin een lioen ghesprent wyt
hy reet voer mit goeder moeten
fennis quam hem te ghemoeten
die oec op een snel ors sat
ten was gheen beter in die stat
so sy best mochten dat sy staken
dat die speren te stucken braken
hoghe vloghen die marsoene
beid ruemden sy die aertsoene
sy spronghen op ende scloeghen wael
mitten swerden van fynen stael
van bynnen een coninc eufemaus
ende die scoen euriolus
saghen dats der wel was noot
op orssen die waeren groot
onderstaken sy hem seer
dat die scilde nummermeer
en dochten te ghenen saken
want sy te stucken braken
daer en is niemant sonder waen
hy en heft den anderen we ghedaen
oeck joesteerden die bastaerde
ellic op anderen van synre weerde
men en moch se vercoenen niet
wat so der saken ghesciet
haer scilde waeren in stucken ghebraken
dat sy seer hebben ghewroken
sy daden menghen griecken cumen
ende dat ghereide onsachte rumen
het waeren ridderen stout ende weert
sy wonnen ghinder menich pert
recht wast dat sulcke man
mynde die coninc pryan
so deed hy weet dat voerwaer
daer had menich coninc vaer
die van synen perde lach
ghevelt op dien dach
ayax broeder thelamoen
joesteerden op sarpedoen
die stout was starc ende groot
die scoenste onder die ghenoot
voer die borst hielden sy die scilde
haer volc die ghern wael doen wilde
luttel elc des anderen duerde
daer en was scilt hy en scuerden
halsberghe ontdaden wyde
dat yser leet hem neven der syde
in ommacht vielen sy terstont
beid herde seer ghewont
die joeste saghen sulcke hondert
dies uyttermaten seer wondert
hem allen van buten ende van bynnen
wast leet want sy die heren mynnen
dat waeren starcke lude ende hoghe
des weenden derom menich oghe
achilles ende coninc thoas
die elcander neve was
vochten daer teghen hector
daer scloech men die helm doer
daer was elc aen syn weer
noch van ever noch van beer
en sach nieman al sulcken moet
hem allen drie ran af dat bloet
haer halsberch claer ende wit
ende waeren mit bloede besmit
thoas heft die helft verloren
veel na van synre nese voren
hector proefden hem so lanc so bet
die baestaerde hebben hem ontset
ten is niemant onder goede man
die voer hem ghedueren can
omdat thelamon was ghesclaghen
die voer doot was ghedraghen
rumden die griecken al was hem wee
wel lx ridderen ofte meer
hebben sy daer te pande ghelaten
thoas voerden henen synre straten
deiphebus die hem heft ghevaen
in die stat vuerden hy en saen
des was bedroeft achilles
ende alt volc dat mit hem es
dat sullen wy wel doen verstaen
eer die iij daghe omgaen
van hector sprac men in die stede
veel ende in dat heer mede
alt volc is blyde dat hem mynt
men spracker af langhe synt
omdat van buten alle die heren
hadden ghejoesteert mit eeren
teghen hector ende teghen parys
ende teghen die anderen van pryse
sy wonnen ende verloren mede
dat is van sulcker merct die sede
as ghesceiden was die tornoy
daer thelamon in had vernoy
al isser een deel enwech ghevaeren
nochtant vochten daer veel scaeren
daer bleef synt mit ghewelt
menich ridder ende ors ghevelt
parys reet voert ende scoet
menghen stoutten griec ter doot
mit enen baghe daert menich sach
die baven ten toerne lach
menelaus siet al toe
ende wel die mit hem waeren doe
te hemwert lieten syt lopen
syn wyf waen hy hem duer vercopen
hy waenden daer doden dats syn raet
mer dats hem te doen quaet
om anders niet en peinst hy
ducwil reet hy hem by
of hy en erghent saghe bloet
dat hy en ghern had ghedoot
parys is des worden ghewaer
ende sach hem comen mit synre scaer
vliet sprac hy ghy pynt om niet
ende huet u dat ic u niet en schiet
vlucht u pert dat is myn raet
vaerdy suecken om myn quaet
ghy sulles dan een deel ghenieten
nu proeft hoe ic can schieten
doe nam hy enen scarpen strael
die ghetempert was herde wael
hy micten so hy best mochte
ende scoet so dat hy hem gherochte
in dat vleis den comen man
dat dat bloet daeruyt ran
ghebeet is hy van groten seer
cume mach hy ghedueren meer
in thertte heeft hy hem vermeten
nummermeer en woud hy eten
eer hy hem des heft ghewraken
als hem die strael is uytghetraken
ende hy weder was op syn pert
sit hy alsoe ende ghebeert
alst ofter ymant om sterven sal
ist dat hys heeft goet gheval
al had hy veel onghemaecks
hy reet voert ende mit hem ayax
parys neve dien had leet
op dat velt quamen sy ghereet
parys wachten sy mitten synen
gherne souden sy hem pynen
om synen scade want hy en hueden
van groten avermoede sy verwoeden
dat sys niet en connen belopen
ghern daden sy hem becopen
syn daet soe wies loeghe
dat men hem doot van den velde droeghe
hector wiste die versameninghe
ende haeren raet ende haer dinghe
menelaus sach hy spien
uytvaeren ende weder inne mittien
hy peinst dat hy hem wreken sal
ist dat hys heft gheval
hy peinsde dat hy in ghenre wyse
niemant en wachten dan paryse
hy ende mit hem eneas
comen derwert haeren pas
ende danderen waeren in den stryde
comen neven parys syde
menelaus setten hem ter weer
op parys richten hy syn speer
hy hadden ghevelt van den perde
ende doot gheworpen op die eerde
en waer eneas niet opt tfelt
die synen scilt daervoer helt
want parys was synre wapen sonder
ende die sonne die was onder
parys die was op die vaert
mit synen ghesellen ter statwert
ende omdat hy hem coelen soude
had hy hem ontwapent so boude
menelaus hadt al ghewacht
die op hem reet mit groter macht
ende stac hem op die heide
hy waer ghewont int geweide
mer dat die goede eneas hilt
voer die joeste synen scilt
ende heft parys mitten orsse
ghetrect uytter groter porsse
omdat hy onghewapent sat
leiden hy hem saen in die stat
dat weten al cleyne ende groot
en waer hy ghewest parys waer doot
ende en waer hector mede
die wonder mitten lyve dede
want hy dusent ridders ofte meer
deed wederkeren ende heft se seer
dusent ghemaect ende ghewont
dat sy somme storven in cortter stont
hy ghinc se ketsen ende jaghen
mit groten steken ende mit sclaghen
deed hy se van den velde vlien
ic waen dat sy hem meer ontsien
dan luciferre ende syn ghesellen
die meisterscap heft in der hellen
niet meer en was der des daghes ghedaen
van beiden syden suldy verstaen
hector voer thuys die deghen fyn
voer hem voer die scare syn
ontwapent syn sy alle saen
mer die dach was eer vergaen
hector die milde die goedertieren
ghinc spreken die herberchieren
om te troesten die ghewonden
hy gheboot mit synen monde
dat men hem doer ghene treke
enich dinc liet hebben ghebreke
ter salen voer hy sittende opt pert
der men soud ontgorden syn swert
waeren vrouwen ghenoech ende meghede
die syns herde wel behaghede
ende ontwapende hem mit goeden wille
die knapen stonden al stille
die vrouwen dadent al wael te poynte
staende bleef hy in een porpoente
dat sachte ende vers was mede
dat hy daer doe aendede
syn wapenroc duer ende goet
was doersweet ende doerbloet
ende heeft verlaren syn ghedaen
enen duren mantel nam hy an
ghemaect van goude ende van syden
men mocht wel sien aen syn syden
ende aen syn lyf te mengher stat
waer dat harnas aen sat
die scouderen waeren hem gheheven
van sclaghe die hem waeren ghegeven
ende tvleis ghequetst also wel
aen hem mach men bekennen tspeel
hy clede hem ghetoechgelicke
noyt en was ridder eertrycke
die teghen hem waer man teghen man
hy en most tleven laten dan
een tapyt spreit men in den sael
ghemaect uyttermaten wael
daerop een cult van cinglatoen
beter en sach nie baroen
werlicke so en doet nummermeere
hector ende troylus dese twe here
ghingen daerop sitten mittien
al daeromme mocht men sien
coninghen greven ameralen
ende menghen hertoech in den salen
parys die oec daerinne
scoen ghelaet van haefschen synne
toenden hem die scoen helene
selven seid hy haer allene
hoe hy menelaus scoet
dat hy hem veel na had doot
ende hoe hy hem weder der nederstac
al had hy uwer groot onghemac
sprac sy by gade hy had recht
ic raed dat ghy u huet echt
ghy hebbes te doen in alre wys
doe sy dat sprac vraghede parys
of sy hector yet sien woude
doer die sale verlicht van goude
ghinc sy al daer sy hem vernam
tierst dat hy sach dat sy quam
spranc hy op in cortter stont
hy custe se aen haeren mont
ende sprac te haer mittien
scoen sprac hy haddy ghesien
hoe u ghelieven hem onderstreden
parys vallen daer ter stede
ende menelaus daer ghewont
u hert waer worden ghesont
doe men parys ophief
opdat ghy der enighen hadt lief
heer sprac sy al en sach ickes niet
te mynder was myn verdriet
myn hert vercout mye
als ic sulcke dinc aensie
got moet hueden den groten heer
mittien begond sy te wenen seer
in een camer vergult wale
ende gheclareert mit crystale
die claer scheen als die dach
van ghestentte dat daeraen lach
meer dan ic bescryven can
daer ontboot priamus syn man
daer was parys ende hector
troylus ende athenor
ende syn soen polidamas
deiphebus ende eneas
op een sitten van ybore
so sat pryan als ic hore
onder syn voet lach een cleet
ic waen gheen man beter en heet
danderen saten na haeren doen
verstaet my seid hy ghy baroen
nu is ghevaen coninck thoas
die rycke ende vromich was
int theer en waeren niet sy drie
also vromich als hie
hy quam dat hy ons wilde ontterven
ende onse coninckryc verderven
dat en mach hy niet wedersegghen
nu wil ic u te voren legghen
ende daertoe hoeren uwen raet
hoe ghy wilt dat men hem versclaet
raedbraect scleipt ofte hanckt
want hy na onsen scade lanckt
so moghen danderen seker wesen
die ons ghesocht hebben mit desen
dat sy den ganc sullen gaen
ist dat men se can ghevaen
die coenste sals te bloeder wesen
eneas antwoerden mittesen
by mynen rade sprac hy heer
bid ic u ende maen seer
dat men den man niet en verdoe
menich namaech hoert hem toe
ist dat men hem also verdoet
als ghy segt ende u dunct goet
dat selve doen ons die griecken weder
daventuer gaet op ende neder
ghy hebt hier vriende staen
waendy men salder sulc vaen
eer noch einde neemt die stryt
laettet wildyt seker syt
ghy hebt hier so veel kinder
worter een ghevaen ghinder
ter quader havene soudy gheraken
so bitteren doot most hy smaken
om te gheven mit ghewoude
dese camere vol van goude
en woudy niet dat men verdade
of aen den lyve deed scade
dit is myn raet her coninck
ic en wilde niet om gheen dinc
dat ghy nu daet sulcke saken
des ghy na mocht syn tonghemake
hoert ho danderen avereendraghen
die uwe eer ghern saghen
hector sprac die daerby was
heer wel seghet eneas
nu hout den coninc ende besiet
eer noch die maent verliet
sullen wy wel weten wat bestaen
als ghy wilt hets schiere ghedaen
of ghelaten dunct u goet
peinsdy niet in uwen moet
hoe wandel dat is die aventuer
die wyghe syn groot ende stuer
een batselier is schier ghevaen
hier en is so hoghe dats myn waen
waer hy in dander syde ghevaen
men en liet hem om desen gaen
wy moghen silver ende gout
om hebben ist dat men hem hout
vrient sprac die coninc pryan
die griecken sullen segghen dan
die gherne segghen anders dan waer
dat ons al niet en doet dan vaer
ende wy hem laten leven doer dat
dat wy syn van hertten mat
synt dat wy der niet aver en rechten
sy sullen te coenliker vechten
dus maken wy den viande moet
dat en woud ic om gheen erdsche goet
dat sy van ons dochten quaet
ende al nochtant doer uwen raet
ende al doer uwen wil mittesen
want het dunct my reden wesen
so veel raden sy ende segghen
dat men dit sal in versten legghen
van des conincs thoas doot
goeden raet gaven die ghenoot
bynnen der maent souts den heer
hebben berouwen herde seer
dus scheiden van den rade ghinder
priamus ende syn kinder
tot helenen ghinc eneas
ende mit hem polidamas
athenior ende troylus
elc hat  men telt ons dus
van goude enen hoot die wel steet
ende cierlike waeren sy ghecleet
die meer costen elcken man
dan ic wel ghesegghen can
bynnen labastre die camenade
ginghen sy mit goeden stade
die claer was na mynen waen
aen te sien als die maen
sy vonden vrouwen ende joffrouwen
al dat sy gherne scouwen
ende daertoe by den vrouwen ghinder
vonden sy veel conincs kinder
ecuba die vrouwe was vroet
den heren toenden sy sueten moet
ende sprac te hemwert scone tael
als diegheen diet conste wael
ghy heren sprac sy ghy weet dat wel
dat ghy doer ons in dat nytspeel
hebt ghedoecht ende doet noch an
meer dan ic u ghedancken can
ons en woud nie afgaen
lieve ende trouwe heb ic verstaen
dat ghy noch allen tonswert draghet
nu is die dinc so voert ghejaghet
men en macht keren niet en twint
die ons van goeder hertten mynt
hy sal ons nu te weten doen
die grote doghet ghy baroen
die aen u is ende wy begharen
moet hier nu meer apenbaren
ende ghy nu gheven goeden raet
want aen anders niemant en staet
sprac die vrouwe dan aen u
dit orloghe is vreselic nu
dacrom syt in hoeden al
schier so coemt een ongheval
ende daert oec begint te gaen
en mach mens niet wael wederstaen
siet dat men huede die stede goet
verliesdy se ghy wert onvroet
die vroem is men sals hem ere
hierna spreken ommermere
onse kinder behoudent rycke
sy sullens u dancken ewelicke
worden wy ontgoet wy syn verlaeren
ende alle dieghene die dertoe horen
got moet ons hout syn in den stryde
ende maecken noch myn hertte blyde
van hem die teghen ons vermeten
ende ons hier hebben beseten
polidamas sat by helenen
die hem thertte deed wenen
ende die hem buten in die oghen
deed lachen ende blytscap toghen
ende troylus ende bryseida
mennoen ende polixina
doe sprac aldus polidamas
ghy vrouwen nu merct das
dat is waer na dat men hier seit
hier is vrese ende arbeit
die dinc is so voertghegaen
hier en is gheen keren sonder waen
eer wy of sy sonder faelge
doot blyven in der battaelge
hebbent oec die gade versien
dat sal herde saen ghescien
wy sullen die stat ende die lande
houden teghen onse viande
ic hape sy sullent becopen
daer en is gheen ontlopen
onse lyf ende onse stat
ende ons erve is al dat
daeraf in aventueren bracht
wy sullen noch alle onse macht
daertoe doen sonder waen
ende en sullens niet afstaen
in die camere hebben sy ghenoech
nu ghespraken haer ghevoech
daer was ghetoent scoen ghelaet
mittien vrouwe helena op staet
ende gaf den heren haer cleynode
sulc was daer die syt niet node
ende nam want syn hert dat sy
een deel wel ghetroest daerby
polidamas al sweech hy stille
dat gheven was wel syn syn ende wille
ten docht hem niet wesen ghenoech
dien tyt en had hys gheen ghevoech
haer te ontdecken synen raet
hoedanewys dat mit hem staet
daer en was tien tyden woert
groot noch cleen of ghehoert
seer swaer ist int beghyn
tondecken hertte ofte syn
syn suster custen troylus
die bloem was van al den huys
oerlof hebben sy ghenomen
ten palaes syn sy comen
daer nam water menich heer
wel dusent ridders ofte meer
haer ende daer mit groter joyen
my en roecke wies is te vernoyen
parys had synen wille das
want die scoenste die ye was
die soe soete was ende so sachte
hadden in haren arm by nachte
droefden hy dat en waer niet ghenoech
die van haer had syn ghevoech
doroquallis die conincs soen
ten naeste wyghe bleef diegoen
dat was een ridder herde goet
vromich ende seer wel ghemoet
dien claghede die broeder al
ende al dat volc groot ende smal
daer en was vrouwe noch joffrouwe
sy en maecte om hem rouwe
seer beweenden pryan
by synen broeder cassibilan
was hy onder enen sarck gheleet
daer dat wals af seet
dat hy was clare dan een glas
ende m marc wel weert was
die griecken waeren te haren onwille
vervaert waeren sy ende stille
thelamon sy beclaegden
ducwil sy hem besaghen
om syn sterven hebben sy vaer
mer die meisteren segghen voerwaer
dat hy saen sal syn ghenesen
die griecken souden te blyder wesen
al heeft hy die wonde groot
hy mach wel ontgaen der doot
en dade die coninc thoas
die ten tornoy ghevanghen was
so waeren sy blyde want dats her waen
dat men hem thoeft af soud sclaen
van rouwen en was daer gheen gelach
die spotten ofte lachen mach
of verblyde myn noch meer
dien nacht so wast doncker seer
het donrede het maecten groot gheluyt
synt dat theer yerst voer uyt
en hadden sy nie so groot verdriet
die wynt en liet se rasten niet
hy werp die tentten alle der neder
ende stortten menghen voert ende weder
wel v hondert mit ghewelt
heefter daer die wynt ghevelt
dies maecte sy grote claeghe
doch viel die wynt ten neesten daghen
nu hoert hier een pongys so groot
daer wel m in bleven doot
claer so was die dagheraet
der en was te letten geen baet
die van bynnen syn uytghevaeren
want sy saghen comen twaeren
wel dusent ridderen al te hope
op orssen van groten lope
wel ghewapent teghen verdriet
mit herde menghen scarpe spiet
ende mit menghen scerpen spere
die troyene quamen hem were
als die gerne in allen saken
die griecken erre souden maken
uytten lytsen quam voren
mit dusent ridders uytvercaren
her achilles mit fellen synne
syn scaer en was niet dunne
hem volghet yerst diomedes
ende dat volc dat mit hem es
aghomennon ende menelaus die clene
ayax ende die hortoech van athene
dese quamen na ghetrect
al mit ysere verdect
achilles brac yerst uytten hope
hy setten syn ors te lope
dat scheen van alle so snellen vloghe
als een strael uyt enen boghe
voer wast swart ende achter wit
dares hy bescryft ons dit
van groten lope hadt den prys
uytten lande van lacys
was hem gheseint dit goede pert
het was also groot silvers weert
syn scilt was root als een brant
van goude enen lioen curiant
op synen helm van goude enen bant
den scerpsten scacht die men der vant
had hy mit eenre scarper pype
mit enen roden ende blawen rycke
had hy ghemaect een ponjoen
sonder enich ander doen
joesteerden die heer van pryse
op hupore den coninc van laryse
die was die meeste die men vant
hy was ghelyc enen gygant
dese twe joesteerden mit ghewelt
voer alle die anderen op dat velt
die joeste was seer fel
ende die aventuer also wel
achilles was yerst gheraect
ende veel na wel seer mismaect
tyser deed hem die lancken scoren
sodat bloet ran aver syn sporen
veel na had hy hem ghedoet
achilles moet wert herde groot
opten scilt stac hy hupore
yser ende scilt voer al dore
doer halsberch ende doer die huyt
dat hem quam ten scouderen uyt
uytten ghereide viel hy doot
ter eerden dat was scade groot
dat ors gaf hy sulcken man
daert herde wel bestaet was an
vijc pont so wast wel weert
int theer en was gheen beter peert
die coninc van laryse is doot
ic weet oec wel dat rouwe groot
die troyene daerom dryven
mer noch eer die stryt sal blyven
wort hy ghewroken van synen maghen
so dattet die griecken sullen claghen
beide theere vielen te samen
sy gaven sclaghe ende namen
die speren vloghen doer die scilde
daer voer menich ridder milde
die seer was bestort mit bloede
ende waeren worde seer moede
ende int einde dat seg ic u
deus hoe groet was dat gehu
daer was dat neyen groot van perden
ende dat gheclanc groot van sweerden
menich verloer daer syn ghewelt
der laghen ghewonden ende doden opt velt
die rycke coninc was int heer
vroet ende stout van groter weer
orcomenis was hy ghenant
in indy so lach syn lant
mit dusent so was hy comen
int griexe heer hem te vromen
elc mit herden sconen ghegaer
alsof ellic een coninc waer
her heer coninc orcomenys
had ducke bejaghet groten prys
op hector reet hy  dat was dompheit
opten scilt daer die lyoen in steit
stac hy tyser ende ponjoen
dat was hem een scadelic doen
ic waen dattet hector niet en deerden
hy en weet oec noch en keerden
den scilt stac hy den coninc doer
ende doer den halsberch enen schoer
opwert viel hy van den peerde
ende was doot eer hy quam ter eerde
sy waeren droeve die hem kinde
ende die hem van hertten mynde
dat waeren die lude syn
mit uyttermaten groter pyn
toghen sy hem uytten perden den doden
ayax halp hem wel ten noede
dat sy en toghen uyter porsse
diomedes mit synen orsse
reet voert ende scloech sarpedoen
van trachien een coninc coen
ghelyc enen stoutten evere
dat hem brac longen ende levere
desen scade die der die van bynnen
namen en moghen sy niet verwynnen
het scheen dattet hector was leet
pallamenys becoft ghereet
dien leenden hector synen spiet
dat hem siel ende lyf verschiet
pallamenys was een hertoghe
rycke mechtich ende hoghe
hy had ghedaen in ghenen stryde
scade groot van dander syde
ende noch meer soud hebben ghedaen
mer hector benamt hem saen
twe coninghen waeren van groten namen
die daer ten stryde quamen
ghebroeders waeren sy ende draghen croen
een lant hadden sy goet ende scoen
daer gherne voltyt in es
dat is tlant van fossides
vol van menigherhande weelde
daerin wonnen stoutten heelden
mit ridders uyttermaten vele
waeren sy comen ten nytspele
die van buten waeren sy hout
sy waeren ridders herde stout
die een hiet epistrophus
ende die ander hiet cedius
elc droech den anderen groot liefde
noch dorper taele noch ongheriefde
dares bescryft ons dese dinghe
en hadden sy nie onderlinghe
gheseghet dat hem dus is ghesciet
epistrophus hielt enen spiet
scarp ghelyc oft waer een scaers
hector waend hy een quaet vers
leren mer hy ontberes bet
den spiet heft hy op hem gheset
hy siet den scade dien hy doet
op hem doet hy een ghemoet
enen steke gaf hy hem so groot
dat syn ghereide wert so root
mer die joeste was hem quaet
hector sprac hy u averdaet
ende dat ghy jaghet om onsen scade
sal u rouwen al te spade
ghy sullet becopen mitten lyve
ghy hebt hier ridders x werf vyve
van den leven gheroeft
het wort hare sielen troest
als ic se waen hebben ghewroken
hector scaemden hem van der sproken
ende seid ghy sult voertvaeren
ende myn doen daer apenbaeren
stappans eer ghy my vermoert
ic waen u dese felle woert
helpen sullen wel clene lief
mitter hant hy tsweert verhief
opten helm van claren stael
scloech hy hem doot mit diere tael
van den orsse viel hy neder
doe sprac hy dese tael weder
ghy seit ghy soud u dode wreken
mer des sal u een deel ghebreken
ic send u voere aen die vaert
omdat ghy myn viant waert
cedius maecten groot hantgesclach
als hy den broeder sterven sach
van rouwen was hy veel na doot
hy maecten een misbaer so groot
so deeden mede dander lude
ic waen hem dat luttel duden
int hertte waeren sy verbolghen
haer scilde nemen sy ende volghen
hector dien sy schier vonden
der waeren wel dusent dies hem bewonden
dat sy hem gherne hadden doot
daer ontfinc hy sclaghe groot
ghevelt hebben sy hem ende souden saen
ghesclaghen hebben ende ghevaen
en waer eneas niet ghecomen
het waer wee vergaen den sommen
mit vij hondert quam hy daer
die den griecken daden vaer
mit haren speren hebben sy se doerreden
diegheen die sy niet en vermeden
diere hebben sy in cortter stont
veel ghedoet ende ghewont
cedius ende al syn heer
daden herde grote weer
ist goet ist quaet dat hy beloept
syns broeders doot hy becoept
doe hy sach hector op die eerde
waenden hy doe dat hy begherde
mer al stont hy daer te voet
nochtant hielt hy hem ghemoet
sclaen sy hem hy sclaet se oec in trouwen
hier wert saen ghelut van vrouwen
ay coninc sprac cedius
nummermeer en keerdy thuys
myn broeder en wort ghewroken
want dat ghy my hebt tebroken
dat gheselscap van ons tween
na hem stac hy alst weel scheen
mit enen spiet als die boude
ende stacken doer den scilt van goude
sodat hy en schoren deede
ende in stucken afvallen mede
enen anderen steke gaf hy hem schiere
opten helm in den lumenniere
dat die spiet cromden aver al
dat was hector goet gheval
hy had verlaren nese ende mont
hector wert erre te diere stont
twaeren seid hy ic ben gheschent
u averdaet en sy gheent
enen sclach hy hem doe gaf
dat hem den rechter arm vloech af
al totdien scloech hy en in die syde
dat saghen sy dusent in den stryde
ic waen hy saen versceiden was
mittien quam daer eneas
ende brochten weder op syn orsse
nu wert ghinder groot die porsse
want parys quam uyt troyen
wel dusent baroen mit joyen
hy haesten hem tot dien nytspeel
troylus brachter also veel
daer quamder oec ten selven male
wel x dusent by ghetale
polidamas ende athenor die wyse
mennoen mit filomenyse
dese quamen uytter stede
ende wel sy xx dusent mede
die troyene die aver syde
gheweken waeren keerden ten stryde
eneas scloech enen coninc doot
die edel was starc ende groot
dat was den griecken onbequaem
amphimas was syn naem
hector doet al te stucken breken
doen sy hem quaet hy sals hem wreken
van den ghenen die daer quamen
waeren die griecken doot te samen
mer menelaus thelamon ende ulixes
ayax minesteus ende diomedes
stonden hem wel doe in staden
want sy seer waeren verladen
oec quam daer aghamennoen
archelaus ende machoen
ic waen dat elc mit hem brochte
al dat hy gheleisten mochte
die stryt wert daer van fellen doen
coninghen greven ende baroen
bleven daer vele op dien dach
na dat ickes hoerden ghewach
ducke des daghes hoerdic spreken
dat die griecken achterweeken
so daden oec die van der stede
doe een stucke was middach lede
versamende echt mit ghewelt
die griecken haer volc op een velt
ende scaerden haer lude saen
tierst dat dit was ghedaen
quamen sy voer die troyen ghevaeren
sy deden menghen vlien twaeren
veel na hadden syt verloren
des hadden sy int thertte toren
ten ingange van der nauwer straten
mosten sy der veel laten
dinganc en was niet wyt
ende daertoe was groet die stryt
des was daer die scade groot
achilles hielt mitten swerde al bloet
een coninc die hiet eufemys
die der bejaghede groten prys
die scloech achilles dies gheloeft
mitten swerde op syn hoeft
dat sal priamus wesen leet
ende syn dochter als syt weet
want sy waeren na ghemaghe
des wert te meerre daer die claghe
veel verloren die van der stat
mer dieghene die niet en is mat
hector die bloeme van hem allen
siet den synen seer misvallen
des had hy den rouwe groot
dat goede swert hielt hy al bloot
hy wast die den keer yerst gaf
twe coninghen scloech hy hem af
rycke starc ende wel becant
ende seer moghende in haer lant
deen was gheheiten alpinor
van enen lant hiet libanor
dorius was dander ghenant
salateye hiet syn lant
ducke had hy bejaghet prys
deus hoe wel deedt daer parys
wat herden hy in cortter stonde
hy doeden der veel ende wonde
vercoevert syn die troyene
daer bleefter wel x werf tien
en mach u niet al brenghen voren
u souds vernoyen soudyt horen
wat dat elc man ghinder deede
mer te troyen in die stede
was een coninc van lisonie
mit synre scoenre compaengie
sal hy der stat te hulpen varen
veel arbeits doghet hy twaeren
protoplex was hy ghenant
die vroeste artiste die men vant
tierst dat die maer quam dien
van den ghenen diet hadden ghesien
dat die troyene hadden misval
deed hy syn volc wapenen al
uytter stat quam hy ghereden
mit hem sy m diet niet en meden
mit hem quam een sagittare
die was van fellen ghebare
van den navele nederwert
was hy ghemaect als een pert
ten was gheen dinc also snel
hy en sout achterlopen wel
vreselic wast te sien an
baven den navele wast een man
twe oghen had dat fel dier
die root waeren als een vier
ende by nacht licht ende claer
recht oft een tortycie waer
men mochtet wel sonder ghile
hebben ghesien aver iij myle
so vreselic wast aen te sien
dat niet en leven nu sy tien
sy en souden daeraf syn verveert
enen baghe had die sagittaert
van hoerne starc ende groot
men en vant gheen syns genoet
hy was so starc datter gheen man
nyet wel af ghenesen en can
in enen koker had hy stralen
een hondert ghemaect van fynen stalen
in dat grote voeste lant
dat allen luden is onbekant
dat en wondert man noch kint
noch wyf ic seg u dat men vint
al noch dieren van sulcken doen
sagittaren of centauroen
al wil ic segghen waerby icket weet
want ic vant daert bescreven steet
in vitas patrum hevet dus
bescreven sentte jheronimus
dat sentte anthonys die mit vlite
gaede diende ende was heremite
had enen lieven gheselle
daer ic u wonder af telle
die was hem in enen woestyne
ontgaen des had hy groet pyne
mer hy peinsde dat hy soude
denghenen suecken in den woude
ende heft hem ommer des vermeten
dat hy daeraf teinde soud weten
ist dat got ghedoghen wille
in der foreesten ghinc hy stille
so menghe berch ende dal
en kant u nyet vertellen al
mer doe hy langhe had ghegaen
quam hem te ghemoete saen
een sagittaer ende een centauroen
die ghedaen was alse cyroen
of als ic u van desen telle
hy vraghede om synen gheselle
of hy yet wist waer hy waer
doe wysde hy mitter hant al daer
ende sprac onverstandighe woert
hy vloe ende anthonys ghinc voert
al daer ontmoeten hy enen man
daer noch wonders meer lach an
voer wast man achter een geyt
twe boxhoren na dat ic weet
stonden ghewassen int voerhoeft
dattelen bracht hy des gheloeft
in syn hant ende seid dan
willecoen hier gaets man
ic ben onser gesellen bade
ic begheer dattu gade
voer ons bidt wy hebben vernomen
dat hy in menslycker form is comen
te verloessen menghen man
segt sprac hy wie bistu dan
ic ben die heyden famioen
gheheten oec facierdon
quade gaden wy aenbeden
tonser vermalendytheden
segt moghestu my berichten dan
waer paulus woent gaeds man
hy wysden hem dat hy deraf wiste
nu peinst waendy dat hy miste
die goede man jheronimus
ende ons loghen scryven aldus
neen hy dat weet ic sekerlicke
om al dat goet van eertrycke
dit seg ic u om ongheleert diet
nu hoert daer ic die jeeste liet
protoplex voer uyt erre
sy en sochten die griecken nyet verre
want sy voer den lytsen vochten
mer ic waen syt seer becochten
den troyene quam ontset
ten veldewert dreven sy se bet
doe quamen die lysoniene
sy lieten lopen x ende tiene
al daer sy groot wonder deeden
sy scloeghen al dat sy bereden
menich was daer in groter noeden
deerde was bedect mit bloede
een hertoch van salomyne
polixmart wast van dyne
neve was hy thelamoene
een goet ridder in allen doene
dien heft hector so ghesclaghen
dat hy hem af heeft ghedraghen
syn hoeft van den halse al daer
doe liet men gaen den sagittaer
voer die griecken op dat velt
diegheen dien hadden in haer ghewelt
wysden hen wie de vriende waeren
ende welcke der vyande scaeren
doe spranc hy op ende maecte joye
dies waeren blyde die van troye
hy riep ende maeckte een gheruchte
dat ment verre horen muchte
die griecken haddens wonder groot
ende doe sy saghen dat hy scoot
haer lude doot ende anders gheen
doe en was daer groot noch cleen
sy en waeren alle vervaert
alle toghen sy achterwart
sy volgden na syt seker dies
daer namen sy scadelic verlies
die sagittaer liep ende scoot
tenen mael scoot hy der ij doot
hoe seer des den griecken wondert
in cortter wylen doed hyder hondert
dbloet vlo den diere uytten monde
ghelyc oft waer uyt eenre wonde
die griecken vielen voer hem ghedichte
eer hy oec scoot syn scichte
venynde hy se in sulcke sake
dat die yseren in die wynt ontstaken
waer dat sake dat dese torment
also haest niet en waer gheent
dat weet ic herde wel te voren
die griecken waeren alle verloren
by der daet van den sagittaer
veel meer dan sy van anderen waer
verloeren sy drie dusent man
daer grote vromicheit lach an
ghescoffiert waeren sy daer
scryft ons dares aver waer
al doer die tentten voeren sy nede
daer men grote scade deede
alle waeren sy bleven doot
beid cleyn ende groot
en had ghedaen een aventuer
die griecken die scofeltuer
nochtant te perde ende te voete
hielden sy menich ghemoete
mer doch verloeren sy grote heren
also als sy stonden ter were
doerliep sy al die sagittaer
daer had menich man vaer
om syn ghevenynde pyle
hy was doot in cortter wyle
wie dat hy daermede gherochte
halsberch noch gheen scilt en mochte
teghen dat strael yet ghedoen
recht voer een pauweloen
was diomedes gheweken
die sagittaer quam verre ghestreken
tydeus soen had een wonde
int aenschyn by synen monde
hy was erre ende verveert
al bloet hielt hy dat goede sweert
hy keerden opten centauroen
want hy en wist wat anders doen
dat vlien doch hem scande groot
ende blyft hy waent wesen doot
wel xxx dusent quamen naer
die van den diere hadden vaer
hy sach op hem ghelopen comen
dat hem die were had benomen
die sagittaer cosen uyt
hy maecte een vreselic gheluyt
deerde donrede onder die calcoen
doe schoet hy op den deghen coen
mit enen strael doer den scilt
die hy op die syde hielt
doer den halsberch in der syden
mer hy en sterf niet tien tyden
mer doch hadt yet bet inghewesen
hy en waer nummer ghenesen
die hant stac hy echt ten pyle
mer diomedes in cortter wyle
reet hem een deel bet naer
hy gaf hem enen sclach so swaer
dat hy hem noch myn noch mee
en scloech dan syn syde ontwe
dat daer was mensche viel der neder
nu sullen die griecken keren weder
ende datter vorm had van perde
liep int heer synre veerde
sodat die griecken dat verscloeghen
des waen ic dat sy synder loeghen
en had tydeus soen ghedaen
die griecken waeren al ontdaen
als die saggittaer is verscleghen
droeghen hem die griecken daer teghen
ende daden mit crachten saen
die van troyen achterwert gaen
sy dreven se weder op dat velt
menghen scloeghen sy mit ghewelt
een coninc was in die stede
stout ende vromich mede
philicas was hy ghenant
ghebaeren was hy in een lant
dat men hiet palatyne
hoert die aventuere syne
op achilles woud hy joesteren
daer hy hem niet en moch verweren
want achilles stacken duer
dat was hem quade aventuer
hector sacht het was hem leet
op achilles hy saen reet
elckerlyc deed als een heer
want sy waeren vromich seer
ende daertoe van groter weer
sy braken haer starcke speer
dat sy ter eerden vielen neder
mer sy spronghen saen op weder
achilles spranc op mitter veert
hy scloech syn hant aent goede peert
galenteye heft hy ghenomen
ende keerden danen hy was comen
nu mach hy wel mit recht singhen
mach hyt synen luden brenghen
hector was gram hy riep te synen
dat sy om tors souden pynen
ghy heren haelt my dat rossyde
of nummermeer en wert ic blyde
ist dat hyt my dus ontryt
nu ist goet dat ghy der om stryt
daer reet wech menich ridder coen
die eerde bevede onder die calcoen
om te ghewynnen dat goede peert
bleef doot menich ridder weert
langhe tyt stont dat pongys
dat daer niemant wan den prys
daer was menich helm doerhouwen
ende menich scilt tescoert in trouwen
ende menich ridder ontdaen
mer als ic hebbe verstaen
so hebben des conincs bastaerde
hector bracht te synen perde
haeren broeder ende haeren heer
des hadden sy prys ende eer
haer cracht ende haer vromicheit
haer doghet ende haer stoutheit
scloech menghen stoutten man der neder
ende brachten hector ten orsse weder
achilles hebben sy ontreden
doe veel na al die vrese was leden
dat was hem uyttermaten leet
mer doch eer die stryt te gheet
heeft hy athenor ghevaen
des waeren die troyen ontdaen
dat hem also comen was
tierst dat wiste polidamas
was hy droeve om dese dinc
hy en was daer nyet doe men hem vinc
hy woud alleen laten lopen
hy hadt hem duer doen becopen
synen toern ende synen scade
mer by der hogher lude rade
sceit men den wych doe sceiden sy
want het was den avont by
die sonne liet haer schynen
mit arbeide ende mit pynen
sceit men die niet en waeren mat
die heren voeren in die stat
ende danderen in die pauweloen
daer sy roestens hadden te doen
hector die quam in die stede
in dat vergulden pallas mede
daer beiten hy ende troylus syn broeder
doe quam ecuba syn moeder
ende ontfinc syn goede sweert
doe custen sy hem sy had hem weert
troylus die custen polixina
die scoenste was sy veer ende na
helena die vrouwe van pryse
custen aen synen mont parys
haer wapen deed men uyt mittien
daer mocht men menghe smeete sien
daer men hem die wapen afhief
priamus die se had lief
custen se alle die in den sale
der en was geen langhe tale
ter tafelen syn sy gheseten
rasten ginghen sy na den eten
hoert van den griecken dat doen
des snachs versamende die baroen
ende der princhen menicheen
als die mane scoen scheen
aghamennon bat synen maghen
dat sy hem niet en ontsaghen
ende dat sy vechten ghereet
want hy sekerlicke dat weet
dat men hem van messe saen
mit volc sal in staden staen
haer hulp sal wassen dan
anders so en is daer niet an
dan hem ellic te vechten keert
want doe wys niet wy syn ontteert
of alle doot ofte ghevaen
ofte mit orloech ontdaen
marct sprac hy aen gade dat
wat duvel was hier huden wat
die scade deed aen onsen luden
het was een beest onghediede
hadt oec langher yet gheduert
het had ons allen seer verstoert
ende had ghewest dyomedes
wy waeren doot des syt ghewys
scoen aventuer ende goet gheval
daden ons die gade al
groet eer gescieden hem in den stryde
hets recht dat wys al syn blyde
syn vader was der bester een
daer tien tyde daer son op sceen
ende tien tyde gorden sweert
een hoghe prinche ende een weert
ende die frayste die men doe vant
ende die moghenste die was int lant
nu is hier die vroeste die men weet
daer priamus raet aen steet
by synen rade by synen synne
doen sy alle haer dinc daerinne
dien hebben wy nu hier ghevaen
want als ic hebbe verstaen
so moghen wy wel wesen blyde
al onsen wil van den stryde
mochten wy hebben al mit allen
mer een deel ist ons misvallen
dat is van den coninc thoas
achilles sprac waendy das
soud men hem yet laten gaen
om athenor die is ghevaen
so mochten wyt lyden al te speel
aen hem verloren wy al te veel
het is een vroet man ende een rycke
van ons en is niemant syns ghelycke
ic waen sy en gherne gheven soude
om athenor den oude
al daer sy saten aen die banc
wisten sys achilles danc
sy sprakens hem oec eer groot
dat hy hem syn ghevanghen boot
des snachts daden sy sciltwacht
mit dusent ridders mit groter macht
het docht hem also best ghedaen
also als ic u doe verstaen
waeren die van bynnen stille
om athenor doghede se onwille
oeck spraken sy van den sagittaer
sy claegden dat verlies swaer
dat hy so saen verloes dat leven
waer hy hem enen dach noch bleven
die griecken haddent so becocht
dat die onvrede waer onsocht
eer hy meer waer wedercomen
hy had hem allen tlyf ghenomen
daertoe claegde se eufemys
hupor den groten ende fetys
pillicas minesteus ende astro
om dat verlies waeren sy onvro
die iiij scloech achilles
dander twe dyomedes
nu mach men mercken dese dinghe
daer doot bleven vj coninghe
een deel troeste se een ander dan
daer bleef menich ander man
alleen heft hyder versclaghen seven
ende gheroeft van den leven
die vj waeren coninghe hoghe
die sevende was een hertoghe
die een was coninc ende hiet orcomenis
ende die ander pollimenis
epistrophus ende cedius
alphinor ende dorius
die hertoech hiet polixmart
een stout ridder ende onvervaert
weet wel dat in den vyften stryde
hector dese scloech mit nyde
enen coninc scloech eneas
die stout ende moghende was
gheheten was hy amphimacus
die troyene troesten hem aldus
ward hem een doot ghescleghen
danderen verloeren iij daerteghen
polidamas die was ontdaen
omdat syn wader was ghevaen
hy peinst al is hy onblyde
coemt hy morghen in den stryde
hy becoept duer die daet
hy sclaet den coninc ofte vaet
die dachsteern verbaerden haer
ende die dagheraet wert claer
een nevel viel op die eerde
ende bedouwede die bonghaerde
mer doch begond die sonne te schynen
die den nevel deed verdryven
ende mit hare natuerlicken vier
die douwe verteerden herde schier
dat scoen weder deed strydens lusten
daer en was gheen langher rusten
sy voeren uyt die van der stede
ende die van den tentten mede
die gherne scliepen uyttermaten
ende dat orloghe seer haten
conden sys enichsyns onstaven
mer noot doet oude quenen draven
sy moetent doen ist lief of leet
also als icket bescreven weet
quamen sy opt tfelt ghevaeren
die daer van den meesten pryse waeren
joesteerde man teghen man
die grote stryt versamenden dar
die starc ende vruchtelic wart
menich man wert daer vervaert
der riep menich hulp van wonden
die doot bleef in cortten stonden
groet ist bedwanc daert henen vaert
daer en is hoeft so wel bewaert
men en deed die heersen uyt springhen
hem somme die heerssen uyt hinghen
so veel doot ende ghevelt
lachter ginder op dat velt
dat niemant dat ghetal en weet
mer dat seg ic u ghereet
also als in die jeeste lach
dares bescryft ons diet al sach
dat nie so menich ridder en bleef
in den stryde die hy screef
mer dat onder die hoghe lude
gheen grote daet en ghesciede
noch oec onder die coninghe
dies en wilde hy sunderlinghe
niemants daet maken cont
die griecken werden hem ter stont
ende hebben hem afghescleghen
die van bynnen menghen deghen
dien dach al doer dat sy vochten
dat sy versceden niet en mochten
swaer was die stryt in elcke syde
des stryts en was niemant blyde
moede syn sy ende onghesont
ende veel volcs hebben sy ghewont
dien dach brac dat griexe heer
voer den tentten mit groter weer
die troyene quamen mede
ende keerden in die goede stede
mit avermoede dies sy pleghen
ende so menghen man verscleghen
die se tallen tyden quellen
ende die troienen willen vellen
dat sy alle te myn songhen
mit bloede waeren sy bespronghen
opt velt bleefter also veel
dat hem ghinc al uytten speel
doe sy quame in die poert
groot hantsclach wert daer gehoert
ende ghelaten menghen traen
nu naect die plage herde saen
die die gade hebben bekent
ende al nu van yerst beghint
die plage coemt hier also groot
noyt man en hoerden dies ghenoot
ic wil u cortten dese sake
die griecken waeren tonghemake
groot wast verlies ende cranc tghewyn
ende sy en spotten meer noch myn
tghewyn dat sy hadden daer
hebben sy becoft te swaer
ducke hebben sy van den heelden
afghereden van den velde
die stat is starc dat en is geen gyle
haer macht wast telcker wyle
sy hadden oec te vollen van spysen
hem en ghebryct in ghenre wysen
daer waeren veel groter heren
die gherne souden wederkeren
mer dat en mach niet syn ter tyt
al te groot is die stryt
calcas haer raet ende haer doen
maecten hem een groot sermoen
daer sy alle doe by bleven
dat costen menghen syn leven
sonder pays ende sonder vrede
als my die boec bekennen deden
gheduerde  dat en is gheen saghe
dat orloch meer dan lxxx daghe
daer groot wonder in ghesciede
dat costen bynnen ende buten lude
daer was menich scadelic dach
ende ghegeven menghen sclach
menich ridder doot of ghevaen
als ons dares doet verstaen
achilles ende hector quamen
ducke man teghen man te samen
mer achilles en mocht geen ghemoet
houden te perde of te voet
deen gaf den anderen menghen sclach
al noch en quam niet die dach
daert hector moet verliesen al
die onlanghe merren sal
men seghet dat ghepryst was
int orloghe polidamas
ducke deed hyt hem verstaen
dat syn vader was ghevaen
mitten sweerde deed hyt hem becopen
waer dat hy die griecken mochte belopen
eer leden lxxx daghe
telt ons dares sonder saghe
wert daer also menich doot
dattet tfelt nerghent en was bloet
menighe beke ende fonteyne
waeren daer van bloede onreyne
die doden ontreynden al die locht
des had die menghe grote vrocht
want sulc hadder gheleghen langhe
dies was theer in bedwanghe
wel bleven sy dusent doot
omdat daer was die stanc so groot
gheswollen waeren sy herde grof
dat volc was na doot daerof
ten is man waen ic in myn ghedochte
die den stanc gedoghen mochte
men seghet dat der niemant ghenas
van buten die ghewont was
die roke doet se quellen al
ic waen men vrede suecken sal
ten waer dat sy hadden ghere
versclaghen syn al tenen heere
niet lief en wast allen den luden
aghamennon deed ontbieden
alle die coninghen ende alle die heren
die hem aen syne hulde keren
tot hem sprac hy dese woert
die ic wille dat ghy hoert
edel ridders edel heren
te anderen rade moeten wy keren
wy en moghe dese stanc so groot
niet ghedoghen wy en blyven doot
wy moeten schier ter doot vallen
wie is so starc van ons allen
hy en is te crancker nu ter tyt
so langhe heft gheduert die stryt
dat deerde nerghent en is bloet
hier en is niet eens bonders groot
plaetsen daer men op stryden mach
des is leden menighen dach
dat wy nerghent en mochten stryden
wy en moeten op die doden ryden
het is best dat men sueke vrede
ende die doden graven mede
so sal vergaen die grote stanc
die ons sieck maect ende cranc
die hete somer sal aenbreken
nemen wy vrede xij weeken
teghen die heren van der stede
wy lavent riepen sy alle mede
het wert tien tyde herde spade
doe worden sy des te rade
dat dyomedes ende ulixes
baden souden wesen des
ghewapent waeren sy in die stat
een bacheleer quam in die pat
teghen hem ghevaeren hiet doloen
van troyen was hy een baroen
een ridder was hy wel gheraect
tierst dat hy den griecken naect
ende hy se oec vernam hem by
riep hy segt my wie sydy
ghy syt ghewapent het is nacht
wie hebdy u nu bedacht
ghy dunct my van dollen ghelate
wat doet ghy nu opter strate
of men u hier woud sclaen
wie soud u in staden staen
het mocht u wel comen uyten speel
des en ghebryct u niet veel
ic doe u weten dat ghy u scaemt
keert weder dane ghy quaemt
u halsberch en is niet so vast
ic en doe en u scoren als een bast
sodat ghys hebt u onghevoech
diomedes die stoutte loech
ende sprac ghy syt een stout man
ridder dat ghy ons spreckt dus an
ist thertte sulc als syn die wort
sy voeren henen een luttel voert
dies en dorfdy u niet ontsien
al hadden wy noch mit ons hem drien
tensy dat ghy yerst wilt bestaen
des syt sonder losen waen
van ons en syt niet vervaert
die griecken senden ons herwaert
wy vaeren ten coninc pryan
doet wel ende vaert mit ons dan
wy vaeren om vrede ende om pays
leit ons doch in dat pallays
twe maenden ofte iij suecken wy vrede
onse doden te graven mede
dolon sprac by gade dat sy
den vrede so begheren wy
want ons maect herde cranc
van den doden die stanc
mer dat ghy wapen hebt an
ic leide u ten coninc dan
mer ic waen dat hy u sal doen verdriet
ist dat hy u ghewapent siet
mer daerom en laet ickes niet
ghescie datter van ghesciet
ic wil mit u daer vaeren
u wordes wel te doen twaeren
want ons u lude hebben leet
nu laet ons vaeren ghereet
ghy en dorft u niet ontsien
dat u yet sal misschien
ulixes seits hem ghenade
ende seid ghevalles ons noch scade
wy sullens u dancken sonder waen
dat ghy ons nu hebt ghedaen
ons is van u ghesciet twaeren
dat wy sonder vaer vaeren
dus sprekende syn sy wel ghereden
men vraghede hem in menghen steden
mer dolon antworde voer die heren
waer sy hem soude keren
doch dat sy quamen totter sale
daer so vonden sy tien male
sitten aver tafelen pryan
ende mit hem veel hogher man
hector was daer ende deiphebus
parys ende die scoen troylus
ende wel dusent ridders die der saten
ter hogher tafelen ende aten
sy tien en waeren niet tien stonden
sy en hadden litteyken van wonden
aen hem wast goet te sien
wie dat stryts plach te plien
sy hebben bulen ofte wonden
of enich apenbaer oerconden
daer mens by mocht werden wys
wieroec balsame ofte anys
en rueket so wel niet als die sael
het was stille altemael
men diender duer ryckelic ende wel
in goude in silver ende niet el
sy twe syn comen in die sele
ulixes hy was haefscher vele
dan yemant was die men kende
syn baetscap seid hy ten einde
als hem aghamennon hiet
pryan sprac en vernoyt u niet
ic sals spreken aen myn man
ende u antwoerde gheven dan
pryan die coninc is opghestaen
in een camer riep hy saen
syn coninghen ende syn hertoghen
die hem tbest raden moghen
die baetscap hy hem weten doet
het docht hem allen wesen goet
ghy heren sprac hy nu verstaet
wat ghy my te doen raet
vrede sueken sy iij maende
omdat sy die doden waende
begraven die daer ligghen opt tfelt
die daer ligghen onghetelt
wy hebben nu te deser stont
ons volc seer ghewont
die raste waen ic weer ons goet
elc seg wat men der best mede doet
alle laven syt ghereet
sonder hector dien wast leet
heer sprac hy ic lavet mede
mer te lanc dunct my die vrede
behendich syn onse viande
die daghelix staen om ons scande
die hier ligghen om die stede
onsen wyn ende vleis mede
willen sy ons doen verteren
raste mach ons lichte deren
die haven hebben sy ons ghenomen
ende van alders al die vrome
wat sal ons teser tyt al dat rusten
wat mach ons bescloten lusten
wy moeten vechten wat let den siecken
dat weten wy wel dat die van griecken
el niet en jaghen dan ons verlies
sy en hadden in langhe stonden dies
want dit orloch heft gheduert langhe
ende sy syn in bedwanghe
sy vaeren ducke om broot
hier ende daer om den noot
dies willen sy langhe vrede maecken
in xv daghen merct die saken
hadden sy tyts ghenoech dats waer
al dat velt te maken claer
dese dinc heb ic gheseit
om haer behendicheit
die gheen ertsche mensche en weet
daerom is my die vrede leet
nochtant en wil ickt ontraden niet
dat u goet dunct wes ghesciet
dat ghy raet dat raed ic mede
dat weer avermodichede
soud ic dat benemen alleen
dat ghy wout alle ghemeen
als dit hector had gheseecht
sprac der menich als men pleecht
eer men daer den vrede gaf
menighe tael ghinc daer af
alle dieghene van der stede
begheerden den langhen vrede
want sy waeren moede ende van waken
ende tonghemaec van veel saken
by dien wast hem allen lief
pryamus gaf synen brief
also daden die anderen mede
dat sy hebben souden vrede
sy voeren ten tentten weder
een deel was verlicht dat weeder
want die maen was op tien tyden
mit blytscap sy henen ryden
dolon bracht se uytter stat
des was hem beiden veel te bat
als sy die vrese waeren leden
wysde hy hem te welcker stede
ende welc hem best ghereden waer
ghy heren sprac hy apenbaer
ghy sult ryden al desen pat
dats goet wech ic seg u dat
beiden hebben sy oerlof ghenomen
totten heren syn sy comen
ende brachten baetscap van den vrede
die sy brachten ghinder mede
alle songhen sy van joyen
so daden sy oec bynnen troyen
daer en was niemant hy en was blyde
als het quam te morghentyde
was totten doden groot gheloep
van dusent maecten men enen hoep
sy leyden daer menghen groten tas
so waer dats te doen was
mit vuer ontstaken sy se dan
ten const ghetellen gheen man
hoe groet by nacht ende by daghe
dat vuer was dat en is gheen saghe
die troyene ontstaken die haer
tfelt dat brande haer ende daer
die brant deed craken die been
so stoutte lude en waeren gheen
die by den brande mochte ghestaen
so quade locht quam der af saen
xv daghe als dares telt
wast eert ghesclicht was dat velt
grote pyne aen beiden syden
leden sy ten selven tyden
coninghen hertoghen ende graven
groeven sy mit groter haven
onder sarcken groen ende roet
ende blaeu marbersteen ende groet
daer maecten aver haer maghe
groot gheween ende claghe
als dit algader was ghedaen
ende die roke was vergaen
die wynt wert suete die sonne scynt
diegheen die seer hadden ghepynt
sy waeren gherne in die ruste
elcken man mochts seer lusten
die griecken waeren dies worden blyde
ende die troyene op dander syde
veesten nacht ende dach
waer hem yet scaden mach
sy maecte toernen ende grachte
beid by daghe ende by nachte
so sy mochten alrebest
int heer ende sy waeren ghevest
eens daghes quamen te ghedinghe
alle die heren sunderlinghe
priamus was daer ende syn kinder
ende menich ander prinche ghinder
die mynste was coninc ofte hertoch
of ander man also hoech
menelaus ende aghamennon
was daer ende oec thelamon
ende haer princhen altemael
hertoghen coninghen ende amerael
quamen daer op dien dach
der armer en was daer gheen ghewach
groot ende wyt waeren daer die ringhe
daer was menigherhande ghedinghe
mer daerof dat sy daer spraken
en mochten sy gheen einde maken
dan athenor ende thoas
elc om den anderen ghegeven was
des dreef men in die stat van troyen
menighe feest mit groter joyen
so daden danderen om thoas
die waersagher her calcas
had een dochter die scoen was
ende wel gheraect als ic las
men spryct veel van haren naem
bryseida hiet die bequaem
calcas bat aghamennon
ende den coninc thelamon
dat sy priamus daden toghen
dat hy niet en woud ghedoghen
van haer dat sy daer blyven soud
want daventuer niet en woud
die der stede was hat
syn dochter eyste hy omdat
hy en wilde niet dat men se verteer
mer dat sy come int griexe heer
dit daden die griecken bekennen
mitten bade die van bynnen
die troyene seiden dat calcas
argar dan een jode was
van groter eren ende van goede
is hy comen ter armoede
hier was hy ryc ende weert
nu leit hy ons in deser vaert
pryan swoer al daer opt tfelt
quaem hy noch in syn ghewelt
hy souden jamerlicke begaden
hanghen scleipen ofte braden
en weer so haefs oec niet die maghet
die hy eyst ende om vraghet
sy waer om synen wil ontlyft
ic en wil oec niet dat sy hier blyft
men geeft haer goeden oerlof
te rumen stat ende hof
als ic gheen dinc en acht so quaet
als dat die verrader bestaet
ic en wil niet dat in die poert
blyve yet dat hem toehoert
behouden lyf ende ere
sal ic se doen ten vader keren
mer dat en mach noch niet syn ter tyt
want al te groet is noch die stryt
seghers werc gaet hy nu an
mer dat prologhie dat hy began
en heeft dat walsche boec niet inne
dat seit hy in syn beghynne
dies is leden menghen dach
dat grote heer voer troyen lach
een deel van dien dat der gesciede
hebben ghehoert veel lude
mer diet romans maecten ende screef
hy vergat ic en weet waert bleef
een deel der bester aventueren
van diepen grachten van hoghen mueren
was troyen herde wel bewaert voer stoet
die scoen waeren ende goet
daer was die bloeme van ridderscepen
aver lant comen ende mit scepen
van verre ende van vremde lande
so veel ende so mengherande
die die princhen hoerden by namen
noemen die te hulpe quamen
sonder die sy mit hem brachten
hy sout aver loghen achten
selve die coninc pryan
had kinder maghe ende man
veel die goede ridders waeren
ende die hem niet en conden spaeren
daer goeder lude was te doen
dat maecte hem thertte coen
dat hy veel te myn ontsach
dat heer dat voer troyen lach
dat men se wael mocht ontraden
sy daden se ducwil mit scaden
weder inne als sy uytquamen
daer sy oec ten indoen namen
groten scade die hem was swaer
luttel myn dan x jaer
gheduerden dat eert einde nam
helena daers veel om quam
was so uyttermaten scoen
scoenre vrouwe en droech nie croen
my en wondert niet en twint
als was die scone vrouwe ghemynt
van anderen mannen dan van den haren
daer so veel ridderen waeren
die alle mynden herttelicke
menich scoen ridder ende rycke
dies haer nie en deed ghewach
dares seid dat men gherne sach
die averscone polixina
die mit hare scoenheit hoe soet ga
maecten menghen ridder goet
dares seit sy was also vroet
ende also scoen als vrouwe heleen
die ende anderen menich ende een
vrouwen ende joffrouwen scoen ende weert
daden menich hart sweert
ontwe sclaen ende menich speer
tusschen den lytsen ende den heer
ontwe steken totter hant
ende maecten menghen achemant
ende daden doen menghe ghemoet
dat vreselic was ende groot
ende menghen in aventueren ryden
ducwil te dien tyde
van dien vrouwen der dares eer
af seid seg ic u meer
hy seghet polixina was seer scoen
haer vader was heer ende droech croen
te troyen ende hector was haer broeder
haers vaders kint ende hare moeder
ermogras ende deiphebus
parys ende troylus
ende anderen die ghy hebt hoeren noemen
nu wilt dares wedercomen
ter mynnen daer ic yerst sprac af
helena was scoen ende gaf
menghen ridder haer mynlichede
die ducke wel doer haer dede
sy gaf menghen den willecoem
om haer was grote vroem
dede syt sy en mynder engheen
dan haren man ic noemer u een
die se so uyttermaten mynden
dat men int hertte wel bekinde
by daden ende hy daerom dede
ende in die stat by der haefshede
die hy alder werlt toghede
dat was polidamas die ghedoghede
menich leet doer haer mynne
hy had se oec bracht in sulcken synne
dat haer goet te horen was
als men seid polidamas
heeft huden wel ghedaen
sy deed hem menghen daet bestaen
van ridderscappe die bleven ware
en ghedaen tghepeins van hare
mennoen mynden hy wachter na
die averscone polixina
mer hy had groten rouwe
hy had een scoen joffrouwe
ghesekert doe hy voer van lande
ende omdat hy haer te pande
had ghelaten syn manwaerheit
het doet mynnen die hem deit
elre peinsen dan om haer
was hy in sorghen ende in vaer
hoe hy mit reden ende sonder plecht
die mynne bracht ende recht
monfloers mynden hectors wyf
sodat hij ducwil syn lyf
doer haeren wil aventuerde
al die wyle dat torloghen duerde
een coninc pandrus van cicileen
die aver menghe mylen
te troyen grote hulpe bracht
hy had ghesekert al syn ghedacht
aen een joffrouwe scoen ende goet
die vaste stont in synen moet
sy was dochter eens hoghen mans
die maech was conincs pryans
al woud ic se alle by namen noemen
ic en cons niet avercomen
die grote daet van ridderscepe
die mit mynnen waeren begrepen
dier was so veel in die stat
int derde jaer dat men se besat
wast xl daghe tenen stonde
vrede dat was in meye doe spronghen
bloemen scoen uyt groene dal
ende men die voghele averal
hoerden singhen blydelicke
ende die woude waeren loefsrycke
ende alle natuerlike vrocht
temperden onder die goede locht
die van buten waeren vro
des vreden ende die van bynnen also
hy en was daer van so groten goede
buten noch bynnen hy en had hoede
van synen lyve ende sorghe groot
so veel ridders bleven daer doot
in die selve maent te voren
dat sy elcs daghes verloren
dat beyden syden was te swaer
sy waeren int thertte sonder vaer
bynnen dien vrede in die stat
synt dat heer voer troyen sat
en waeren sy van vrede so blyde
als van dien in elcke syde
die ridderen namen haer ghemac
elc sach om dat hem ghebrac
sy daden blanc haer yser scuren
sy leden witte coffertueren
van hare wapen elc die wilde
ende daden maken nuwe scilde
haer orssen daden sy maerscalken
die ridderen die ghewont waeren
sy waeren wel achterwaert
ende teghen hem en was ghespaert
niet dat hem gehelpen conde
om te hebben haer ghesonde
dieghene die storven men dede
mit hem dat recht was ende sede
alt tselve daden sy int heere
hem quam goets ghenoech van over meere
van alles des hem behoefde
ic en waen niet dat ymant droefde
die daer had so hoghen moet
dat die vrede so langhe stoet
bynnen dien vrede ontboot prian
op dien dach syn hoghe man
ende allet daer syn raet aen stoet
doe quam der menich ridder goet
coninghen greven ende hertoghen
die ic u qualicke soude moghen
noemen alle by hare namen
doe die princhen te have quamen
waeren sy ontfaen wel eerlicke
priamus die coninc rycke
hy ghinc te hant in een pryeel
ende mit hem hogher lude een deel
daer hy hem meeste ghetrouwede toe
dit was smorghens herde vroe
een luttelkyn na priemtyt
ic bid u heren die hier syt
sprac priamus dat ghy my gheft
sulcken raet die orber inheft
ic heb groet toeverlaet
up uwen wysen bedachten raet
na dien dat ghy weet dat mit my staet
ende noch meer op uwe grote daet
ons hevet menich hoghe baroen
dien ic hier veel heb sien doen
dat is u condt alom beseten
daer hem die raet al heft vermeten
ons te wynnen sonder keren
doch hebben wy ons mit groter eeren
ende altoes sullen doen verweert
menich wacht ende begheert
na dat hem niet en mach gheschien
nummer en moeten sy oec sien
dat sy seer van ons begheren
so en sullen sy oec moghen wyt verweren
welc is u raet dat visiert
overmorghen so faelgiert
die vrede daer wy bynnen syn
als enwech gaet die sonneschyn
des daghes dat men den vrede gaf
scloeghen sy ons veel ridders af
ende sy verloren een deel der haere
mer onse scade was apenbare
dan die haer ende onse laster
want wy waeren mit crachten achter
tot in onsen lytsen ghedaen
by dien weet ic al sonder waen
dat sy seer syn verbout
daer en is niemant hy en hout
ons allegader aver mat
ende wanen dat uytter stat
en comen uyt in eenre maent
ten sy vrede wie so dat waent
hy is bedraghen mach ic u heren
sulc hebben ende in dien bekeren
dat ghy aen die dagheraet
des smorghens als die vrede uytgaet
wapent u ende ghereet
ende elc denghenen dien hy leet
uytvoere dan also ridderlicke
ende daertoe also deghentlicke
des smorghens als die dach opgaet
by hectors raet die hier staet
nadien dat ment siet ghescepen
dat wy niet en werden begrepen
dat men deraf spryct ommermeer
wie nu doet als een heer
ende wil myn vyande verbouden
ic sal hem in mynen lande houden
daer en was niemant die der staet
seidden sy allen want u raet
dunct ons allegader goet
ende wij willen dat ment doet
doe seid hector got loen u heren
nie en hoerd ic u ontkeren
saken die wy vorderen wilden
ghy weet oec wel dat wy ons hilden
oyt aen den raet die ghy ons riet
hets recht dat ghy u hebt ghemiet
te doen dat ons was bequaem
nu ga wy eten in gaets naem
ende houden ons aen desen raet
ondanc heb hy die van henen gaet
of ryde wy en hebben yerst gheten
sy oerlofde alle ende men ghinc eten
xxxij coninghen ende achte
edel ende van hoghe ghesclachte
ende daertoe menich hoghe man
had myn heer die coninck pryan
des daghes ten eten mit hem
ic seg u al dat ic seker ben
want my oercont alle die woerde
dares diet al sach ende hoerde
veel dies te troyen ghescieden
die doer nyt noch doer miede
en liet hy ende screft al waer
nadien dattet ghescieden daer
dat seit dares ende ic neme
die woert ende seg se voert van heme
hier int hof doe die baroene
tetene saten hector die coene
ende syn weerde broederen dienden
die seer die herberghe sienden
ende elc van sunderlinghe ambacht
beter noch van hogher ghesclacht
en dienden nie in herberch eer
noch synt noch nu noch nummermeer
van dien menghen gherichten
mocht ic u veel af berichten
die men daer wel te puntten gaf
wat helpt ghesproken so veel deraf
der was ghedient wel uyttermaten
alle dieghene die daer saten
van alle dien dat wics opt derde
elcken man nu synre werde
daer en was ghen vergheten
doe men ghedwoghen had na eten
toenden daer die ministreele
die daer waeren uyttermaten vele
voer die heren haer speel
elc was syns meister wel
ende van toenen harde milde
daer sach ende hoerden elc die wilde
aventuer cort ende langhe
nuwe luden mit sueten sanghe
vedelen herpen ende ander spel
wat helpt dat ick er noemden veel
die coninghinne ecuba
ende haer dochter polixina
ende hectors wyf andromata
ende een haer nichte eliona
helena ende ander scoen vrouwen
die men daer veel mochte scouwen
hadden in den sael gheten
daer deede sulcke rouwe vergheten
dier ic u noemen sal een deel
ghingen hem meyen in een pryeel
dat uyttermaten scoen was
niet te lanc en was dat gras
mer te maten daerin stonden
scoen bloemen daer sy op vonden
een fonteyn claer ende goet
derop een ryckelic boem stoet
so groot ghewassen dat die scade
gaf mit menghen sconen blade
der fonteynen ende den pryeel
byna totten meesten deel
baven in den top toe saten
voghelen die uyttermaten
songhen alretieren sanc
polidamas die mynne dwanc
van helenen hem gheviel stade
dat hy sat onder die scade
van enen eghelentier by haer
uyttermaten scoen hy was in vaer
hoe hy haer dade best verstaen
dat hy mit mynne was bevaen
ende sy weer die hy mynde
voer allen vrouwen die hy kinde
alt selve gheviel mennoen
ende monfloers enen ridder coen
ellic by der gheenre die hy mit trouwen
mynden voer allen vrouwen
dese heft tgheval so ghesterc
dat sy moghen onghemerct
wesen van allen die hem waeren by
elc syn lief spreken wilt hy
te synen wille mit goeden staden
hem en derf niet ontraden
polidamas sat ende helene
by hem syn vaer en was niet clene
te proeven so hoghe sake
die mynne riet hem dat hy sprake
syn hert riet hem dat hy duchte
mittien bevede hy ende suchte
ende scloech syn hoeft in deerde neder
ende als hy was vercomen weder
sach hy vervaerlicke op haer
sodat sy wel wert ghewaer
in allet dat sy in hem bekinde
dat hy sonder twyvel mynde
mer sy en wiste niet wel wien
hy verbouden hem mittien
ende sprac hy ten halven woerde
sodat syt cume hoerde
ghenaed vrouwe ende hy wert bleec
die tael hem mittien besweec
hy versuchten herde onsachte
helena die haer wel bedachte
sach te hant wel wat hem was
segt my seid sy polidamas
wat hebdy teghen my misdaen
doet my uwe misdaet verstaen
daer ghy my af coemt te ghenaden
ic wilder my ghern om beraden
hy sweech ende seid oec ander werven
sprect dus ende latit niet bederven
die taele die wy hebben beghonnen
of ic moet u seer vergonnen
als diegheen die teghen my
heft misdaen het is recht bedy
ghy lyt selve uwe misdaet
vrouwe seid hy ghy verstaet
bet dan ghy antwoert dat ic mene
ic verstaet so sprac helene
dat ghy hebt teghen my misdaen nich
ende bidt dat ic u sy ghenadich
vrouwe ic bat ghenade dats waer
ic seit u dorst ic doer den vaer
hoe ic bat ende beghere
bynnen troyen noch int heere
en is ridder van so hoghen naem
mer most ic nu mynen lichaem
teghen den synen aventueren
my soud myn die vraghe sueren
dan die vaer dat ic u moet
die waerheit segghen vrouwe nu doet
mit my uwen wil hebt myns ghenade
hoert hier alle myn misdade
ic myn u voer alle die leven
nummermeer en moet got gheven
my ander hertte noch anderen syn
ist myn verlies ist myn ghewyn
dat woert nan al sulcke einde
dat helena wel bekende
dat hem dat in ernste was
ontwaect seid sy polidamas
ende hoert hoe dese voghel singhen
scliep ic ic waende derby ontspringhen
waect ende sclaept te nacht ghenoech
vrouwe seid hy groot onghevoech
daed hy die scliep ende by u sate
dat onghemac ende die ommate
ghescieden voer jae ende seidy
al sclapenden dat ghy my
wel node soud segghen wakende
daer waer vernoy af nakende
scliep ic  jae ghy deedy of en deedy
synt dat ghyt segt ic liets my
misseide ic dan al sclapende yet
jae ghy mer ghy en wistes nyet
daerom wil ict in speel verdraghen
mach ic nu sonder misdaet vraghen
wat ic misseit heb  jae ghy
doe ghy yerst socht ghenade an my
doe waend ic dat ghy hadt ghewaect
ende antworde daerop dat ghy spraect
ende vraghede wat u ghesciet waer
int einde seid ghy apenbaer
dat ghy my mynnet als ic hoerde
die averdadelicke woerde
vrouwe seid hy of ghy ghebiet
ende u dit waer in dien ghesciet
men heft gheseit ter mengher stont
dat in den moede dat in den mont
ja segdy dat ic ben in moede
ghenade seid hy vrouwe goede
ist of en ist en darst ghewaghen
derom en mocht ic niet ghedraghen
uwen evelen moet te dien dat ic
draghe ende ghedraghen heb een stuc
doe seid helena ende seid waer
lichte borden is verre swaer
die se dan verre draghen moet
die my wel gan got gheve hem goet
het is recht dat ic hem gonne wael
nu laten wy vallen dese tael
ende heefter yet ghewest te veel
ic wil dat men se hout in speel
horen wy na der voghel sanghe
hiermede saten sy so langhe
dat alder taelen was een gheswych
monnoen sat onder enen twych
van enen boem die scoen groyt
van loveren ende die scoen bloyt
van sulcken bloemen als hy droech
wel singhen daer vogel ghenoech
saten daer die alle songhen
mennoen die seer was bedwonghen
van hogher mynnen hy hoerden derna
hectors suster polixina
die hy mynde sat by hem
joffrouwe seid hy ic ben
in groten vaer ende bedwanghe
ende heb ghewest herde langhe
ende soud u gherne segghen hoe
woudy der my gheraden toe
die joffrouwe haer wel verstont
antworden hem waer ic so vroet
heer dat ic u mocht gheraden
van dien daer ghy af syt verladen
dies wil ic ommermeer syn ghereet
mer doch ten besten dat ic weet
ic wil u gherne gheven raet
op dat ghy my segt hoet mit u staet
joffrouwe u raets en mach ic niet
ontberen doen ic van lande sciet
ghelaefd ic eenre hogher vrouwen
ende sy my by haere trouwen
te nemen als ic quaem te lande
ic liet haer myn trouwe te pande
mer my bleef myn hert ende syn
ic had hier ghewesen myn
dan een maent te troyen bynnen
doe by rade van der mynnen
began aen eenre scoenre joghet
te mercken haefsheit ende doghet
goede sede ende goet ghelaet
ende allet dat wel aen vrouwen staet
dat merct ic so lanck so mee
doe peinsdic weder aver see
om die trouwe die ic te pande liet
doe quam die mynne die my riet
dat ic des peinssens verghate
die scoen mitten goede ghelate
brach se my doe saen te voren
ic moet haers raets horen
ende ben daeran ghestadich bleven
joffrouwe wat raedy mochty my gheven
raet want sy en weet niet van my
dat ic haer hele dats by my
seid icket haer ende sy haer errede
ic weet wel dat niet en merrede
myn doet hy en quaem in drien daghe
ende ist dat sake dat ic draghe
yet langher alleen ic verwoede
edel joffrouwe ende goede
nu geeft my raet op dese sake
ghesynnelicke mit sueter sprake
antwoerden hem polixina
heer na dien dat ic versta
so is van beiden swaer dat kiesen
hets herde swaer den syn verliesen
ende sterven is noch swaere veel
al vraegdy my raets tuwen speel
nochtant so lasty my seer
doet haefsheit wel scoen joncheer
ende segghet den ghenen hoet u staet
die u bat mach gheven raet
hiertoe dan ic ic bens onvroet
joffrouwe dat u got gheve goet
raet my dat beste van uwen waen
des bid ic u ende maen
by gherechter haveschede
ghy bidt my heer ende hebt ghebeden
raet op eenre hogher sake
daer ghy my dunct af tonghemake
dat is myn raet als ghys hebt stade
dat ghy haer segt op ghenade
ic waen niet sy en is onvroet
of sy en heb anders haeren moet
ghekeert ghy en sult van haer
sceiden niet mit mynderen vaer
dan ghy beghynnen sult die tael
dit soud ic heer raden wael
hector mynen lieven broeder
stont hem aldus ende waer icks vroeder
ic en mochtter u toe niet bet gheraden
ende got gehinghe u heer der staden
dit te ontdecken daer ghys behoeft
ende laet u sceiden onbedroeft
van haer ic en weet wie sy sy
joffrouwe seid hy raedyt my
jae ic na mynen besten rade
nu hebt dan selven myns ghenade
ghy syt diegheen daert aen staet
myn troest ende myn toeverlaet
myn doot ende oec myn leven
ghy en hadt my selven den raet ghegeven
ic en hads u niet ghewaghen dorren
die troest van u heft my doen porren
te segghen dat ghyt selven syt
die my mach lyden doen den tyt
blydelicke sonder rouwe
omdat ic niet en wilde joffrouwe
mit trouwen wercken teghen u
so heb ic u die waerheit nu
gheseit hoet my te lande staet
hoedaenwys dat my vergaet
ic en hebs niet gheseit om te sconen
myn dinc noch u te honen
polixina die scaemden haer
seer ende was in groten vaer
hoe sy gheven mochte antwoerde
nae dier tael die sy hoerde
haer eer te behouden met
heer seid sy by mynre wet
my is lief te sien u welvaert
hier ende elder waer ghy vaert
het waer my lief ghescieden u goet
ghy syt haves ende vroet
weerdich coninc ende oec rycke
goet ridder ende scoen sekerlicke
dies weet ic die waerheit wel
waerby in ernst of in speel
hebdy dese tael aen my begonnen
ic wil u ommer goets gonnen
ik weet oec wel u gans myn vader
ende myn broederen alle gader
het is wael recht ghy dient hem
mit menghen ridder hoe dat ic ben
beraden van antwoerden nu
en scheit niet heer des bid ic u
te droever noch te blyder van my
ik raed elcken wie dat hy sy
dat hy een clene ongheval
te seer niet ontsien en sal
noch om een groet gheval te hoghe
hem verheffen mar ghedoghe
ghesynnelicke lief ende leet
want ten is niemant die weet
wat hem ghescien mach in syn leven
laet ons der taelen nu begheven
ende handelen wy een ander sake
tien tyden bleef aldus die sprake
een hoech man myn heer monfloers
die te troyen groot surcoers
bracht die wile dat ment besat
dares die sach hy seghet dat
dat hy daer dusent lude brachte
ridderen die waeren van hoghen ghesclachte
jonc ende stout van sconen leden
wel ghewapent ende wel te vreden
die gheproeft waeren ende vonden
ridderen van pryse in menghen stonden
selven was hy van groter pryse
haefs ende vroet in alre wyse
weerdich ridder ende wel bekent
die monfloers hy had ghemynt
langhe des goets hectors wyf
sodat menich syn lyf
tusschen theer ende der stat
daerom liettet monfloers hy sat
by haer te synen wille alleen
sy en haddes gheweten groet of cleen
te voren daer so seid hyt haer
blydelicke ende mit vaer
vrouwe seid hy my doet wee
een swaer ghepeins so lanc so mee
dat ic langhe heb ghedraghen
hy en leeft niet dien icket dorst vraghen
man noch vrouwe sonder u
mer ic hebbes so goede stade nu
waen icket doen sonder evelen moet
ic seit u vrouwe wat my doet
sy sweech ende verbouden hem
ay vrouwe seid hy ic ben
een die u mynt mit trouwen
sonder wanc voer alle vrouwen
die ic weet ver of by
ende dat en seg ic niet by dy
dat ic yet waen van uwer mynnen
blytscap ommermeer ghewynnen
want ghy hebt vrouwe enen man
die beste die ye lyf ghewan
den scoensten ende den vroetsten mede
ic daed onwetenhede ende onsede
pynd ic my om synen toren
neen ic dat weet wel te voren
ic hebbet u by dien gheseit
ghesciet my eer of dorperheit
sterf ic of leef ic ic wil ghyt weet
monfloers sprac sy nu begheet
dese tael het is wel ghedaen
ghy doet my een dinc verstaen
daer ic niet af en weet
noch weten en wil my weer leet
weert u in ernste ic haep neent
doch in welcke so ghyt meent
ic wilt al verstaen in speel
der taelen was een deel te veel
ic en wilder niet meer af horen
mer dies syt seker wel te voren
mynre hertten en vernoyt niet
dat u eer ende goet ghesciet
die tael bleef daer alleen
daer waeren ridders in pryeel
ander dan dese die uyttermaten
seer mynden ende saten
elc byder gheenre die hy mynde
dat men die waerheit wel bekinde
hoet hem int hertte van bynnen stoet
ic en constet u niet ghemaken vroet
al waert my gheseit van elcken woerden
dat daer deen van den anderen hoerde
ecuba die coninghinne
sprac blydelicke mit sueten synne
ghy heren het is tyt dat wy gaen
mittien is sy opghestaen
ende die ridders die mit haer quamen
stonden allen op ende namen
die joffrouwen daerby sy saten
had hem die coninghinne ghelaten
sy en waeren noch ghesceiden niet
mer synt dat sy dane schiet
en dorsten sy daer niet langher blyven
want sy was merckende baven allen wyven
des most men se te meer vruchten
daer was int sceyden menich suchten
menich wyncken ende menich nopen
diegheen die daer waeren in hopen
dat sy haer lief souden ghewynnen
sy gheloefden daer der mynnen
altoes te dienen sonder wanc
diegheen die oec tgheluc so cranc
had dat hem syn lief ontseide
die mynne sprac ter mynne ende seide
ic heb u ghedient des ic lanc
en cond noyt ghewynnen danc
mocht ic comen uyt uwer machte
ghy sout wel langhe na my wachte
eer ic weder quame derinne
aen u en is gheen ghewynne
ghy pynt hoe ghy my mocht verorloghen
ic en cans niet langher ghedoghen
ic moet u opgheven u leen
ja uwe leen ende anders gheen
dan pyne groet ende arbeit
suchten carmen ende menich leit
heb ik ducke van uwen leen
hadt ic ghehadt van u alleen
en cussen mit enen goeden ghelate
ic daed daer ommer ommate
ic dienden u mit al mynre cracht
mer ghy quelt my dach ende nacht
wat wonder ist dat ic u hate
ic en diende gade niet ten wer om bate
waerom soud ic u dienen om niet
ondanc heb hy diet my riet
dat ic u ye wert onderdaen
het waer my wel te wonsche vergaen
ofte alleen die misdaet
dieghene die my gaf den raet
dat was myn hertte ende niemant el
also help my got ic gans haer wel
het waer oec recht dat sys becochte
alleen want sy der my aen brochte
mer ten mach niet syn alsoe
is sy serich of onvroe
heeft sy gheluc of ongheval
ic moettet haer helpen draghen al
ic en can daer teghen niet ghestaen
ja doch so heb ic misdaen
dat ickes mynre hertten ondanc weet
want alt vernoy ende al myn leet
dat my die mynnet doet ghedoghen
wynt my yerst van mynen oghen
aver hem mach ic te recht claghen
doen sy yerst werf die scone saghen
ducke daden sy my peinsen om haer
ende ducke syn in groten vaer
in suchten in carmen ende in bedwanghe
daer my in staet te wesen langhe
ic heb myn hert ghekeert ter mynnen
die ic nummer en waen ghewynnen
ic weet oec wel het is goet recht
want ic hebbe haer nu ende echt
ducke mit taelen opghelopen
hets recht dat syt my doet becopen
synt dat syt wel mach volbrenghen
want sy hevet baven alle dinghe
grote moghentheit ende ghebot
ic heb ghevaeren als een sot
ende als die syn leet meerre woude
ic woud wel dat ict ontgoude
die domheit ende die dorperhede
ende allet dat ic noch ye misdede
indien dat ic haer vruntscap hilde
waer oec dat sake dat sy wilde
van my beternisse ontfaen
ic wils te haren segghen staen
van allen dien dat sy ghebode
des bid ic gadynnen ende gade
dyanen ende apolynne
hem alle te mynre hulpen te syne
dat ic vinden mach ghenade
op die vorwarde of ic misdade
teghen die mynne ommermeer
dat sy die misdaet wreke so seer
dat alle die werlt ontsaghe her cracht
ic weet wel dat ic en heb niet die macht
wilt sy my doden ofte sclaen
dat ic haer mach ontgaen
mer ic waen sy sonde dade
daed syt ende ic haer baed ghenade
ist dat ic te lyve blyve
sy is al troest van mynen lyve
ende sy wil dat ic ghenese
dat doet ander dinc dan dese
dan sy mansclacht ducht te syn
so waer ic quyt van mynre pyn
menich vernoy ende arbeit groot
of my die mynne scloech doot
ic bid altoes om langhe leven
ic haep sy salt my gheven
daer ic haer langhe om heb ghedient
ic weet wel waer ic nu haer vrient
ic soud haer so ghetrouwelicke
dienen sy soud my maken rycke
ryc jae bid ic om scat
neen ic bid ic dan wat
myn lief bid ic ende bat
ja geef se my alleen dat
ic waer die rycste die nu leeft
want al dat vrouwennaem heeft
en is so scoen niet als ic wane
nu bid ic der mynnen ende vermane
dat sy my cortte myn quale
sy ist diet mach volbrenghen wale
ay vrouwe venus sonder ghenoot
doet dit of sclaet my doot
daer was verwandelt menich tael
tot sy quamen in den sael
daer prianus ende syn kinderen vonden
die alle tot enen rade stonden
ende spraken om dat sy hadden te doen
hector riep monfloers ende mennoen
ende een deel der besten te rade
ghy heren wildy dat blyve ghestade
die dinc die wy voer den eten spraken
en latet om gheen saken
ghy en segt hoet u in thertte staet
wy willen doen al uwen raet
heer sprac die coninc mennoen
wy en moghen der niet meer to doen
wy en sien hoet parlement vergaet
des morghens in die dagheraet
menelaus ende een deel der hogher luden
sullen ons vraghen wat wy bieden
ic raed dat wy se te vriende ontfaen
indien dat sy die somme avegaen
moghen wy doen mit onsen heren
ende sy moghent oec in dien keren
ende ons eysschen al sulc dinc
by der trouwe die ic sculdich ben den coninc
sy sal hem wel syn onghereet
ic segt by dien niet en ist my leet
dat dit orloghe so langhe duert
want onse stat is so wel ghemuert
dat wy se niet en dorven ontsien seer
het waer laster ende onneer
dat wy aenginghen al sulcke soen
des ons niet eerlic en waer te doen
ende willen ons die gade helpen noch scaden
ende wy van bynnen niet en syn verraden
sy moghen hier ligghen dusent jaer
eer sy ons doen te scade een haer
waerom souden wy se te seer ontsien
ofte seer voer hemlude vlien
sy sullen ons haer ghedachten ontbinden
ende wy sullen dan ondervynden
wie meest den anderen heft misdaen
hierna salt algader gaen
is dat sake dat haer scade
meerre is dan donse wy nemens rade
hets recht dat hem ghebetert sy
ende hebben sy meer misdaen dan wy
so ist recht dat wy die boet ontfaen
ende en wellen syt hieraen niet laten staen
ende sy dorloghe so seer begheren
so ist recht dat wy ons verweren
hoe dat oec daerna vergaet
om also veel alst my bestaet
seg icket die wilt verstaen in quade
my en sach noyt man daer te rade
hier noch elder te gheenre stede
dat men lasterlic sullic dinc dede
my waer liever by mynre wet
dat men my af toghe elc let
van den anderen dan wy daden
enich dinc der ons af quaem scade
of laster by mynre scout
ic en woud niet hebben wensche wout
ende ic also langhe leven soude
als matuselem die oude
ende ic mit laster leiden den tyt
ic wil wel dat ghys seker syt
ic had liever ic segt u heren
onlanghe te leven ende mit eren
dan mit laster langhe te leven
ghy weet oec wel men vint bescreven
eer is beter dan gout
des pryst men se menichfout
der en was gheen so stout
onder die heren noch jonc noch out
hy en prysde dat hy dertoe seide
hector sprac al sonder beide
heer mennoen got loen u van desen rade
weet oec wel gheviels ons scade
ende enich uwer vrienden yet aen my sochte
daer ickcs hem dancken mochte
ic soudt herde gherne doen
heer sprac die coninc mennoen
got loen u des ben ic seker ghenoech
het waer onrecht ende onghevoech
ghy en daet doer my ende ic doer u
ghy en dorster niet meer to segghen nu
vaert wel ic vaer ter herberghenwert
ghy moet soperen eer ghy vaert
her mennoen sprac ten mach niet wesen
die coninc pandrus sprac mittesen
wy en moghen nu niet langher letten
wy moetten vaeren ende setten
onse dinc na dat hier staet
des smorghens in die dagheraet
west mit uwen ghesellen ghereet
ons en waer niet lief gotweet
wy en hadden ons dinc noch besien
doe namen sy oerlof allen mittien
ende sceiden van den have ghemenlicke
out jonc arm ende rycke
sy voeren ter herberghe mit manieren
om haer dinc bat te visieren
wat orssen wat perde sy wilden ghereiden
wat ridders sy wouden mit hem leiden
wat sarganten garsoen wat knapen
die woud soppeerde die ginc sclapen
sulc ghinc ten wortafel sulc ten scake
elc pynden hem syn te ghemake
mer hector die had alleen
alle die scade groot ende cleen
hy en scliep niet veel in der nacht
al had hy teghen die griecken cracht
hem te verweren dat hem dochte
ic waen nochtant niet dat hy mochte
sonder ghepeins syn ende vaer
want men seit ende het is waer
dat man engheen en is die leeft
die een hellinc wert eren heft
al waer hy heer van der werlt al
hy en most sorghen ende hy en sal
ducke waken al waert sclapens tyt
des laet ic staen hector die had stryt
ende orloghe teghen die griecken bestaen
so vreselic noch alsoe ghedaen
en sach te voren noyt gheen man
als hem wael scheen wat wonder wast dan
dat hector in ghepeinse lach
tierst dat die wechter blies den dach
liet hy syn ridders wecken
ende ontboot hem dat sy wouden trecken
ten parlement dat was ghenomen
die uytter herberghen yerst cond comen
hy en ontbeiden des anderen niet
doe her hector van henen sciet
priamus soen hector die goede
reet buten troyen sonder hoede
ende mit hem menich ridder coen
die hertten hadden als lyoen
die dapper waeren ende groot
die mynste was conincs ghenoot
elc was ghereden als een coninc
op een ors dat seer wael ghinc
syn grote spronghe al springhende
der reden veel ridders al singhende
herde wel na hare wyse
hector sat op een ors van pryse
dat hy in menich vreemt lant
proefde ende ghedurich vant
hij en costet niet ghemaken moede
duer cleder ende duer goede
had hij aen roc ende sorcoert
beid gader van samite roet
ende den mantel also mede
het soud u duncken onwaerhede
wild icket u altemael visieren
van hoe mengher manieren
sy waeren ende hoe wel sy saten
hy had een scoen hoeft uyttermaten
blont ende den hals wit daeronder
daer stont een hoeftbant op die wonder
costen eer hy ghemaeckt was
sinder hadden eneas
ende gaf hem ydonie synre amyen
die hy ghewan by goeder vryen
hector reet op galenteyen
een ors dat hem wael cond vermeyen
in groten parsen van orloghen
hy ende die syn reden in hoghen
teghen die griecken te parlemente
op die ryvier van clarentte
daer bleven sy houden al stille
elc seid den anderen synen wille
ic wilder u noemen een deel by namen
der griecken die van buten quamen
omdat men hem ende die van bynnen
te bet sal moghen onderkynnen
achilles ende aghamennon
ayax ende thelamon
thoas ende menelaus
nestor ende antigonus
calcas ende palamides
ulixes ende dyomedes
dese ende die sy hebben wilde
dares seit ons dat sy hilden
te ryden ten parlemente
op die ryvier van clarente
daer saghen sy houden menghen troyen
achilles voer hector sien
hy reet op een spaens orse van pryse
hector die haefsche ende die wyse
stont teghen hem ghesynnichlicke
ende syn gheselscap haefschelike
tot sy deen by dander quamen
sy en dorften hem niet scamen
van dien ghelate dat sy toechden
want sy sunderlinghe doechden
in haer hertte groten nyt
sulcke als die roef ende stryt
maket soe was haer ghelaet
goet sonder groeten daert also staet
dat deen den anderen niet en mynt
hy waer dommer dan een kynt
groete hy hem want het waer goed sede
dat elc syn groete mende mede
mer dese sede is nu verleit
des heeft men dicwil gheseit
sulc groet den anderen hy en gans hem niet
der oghen daer hy mede siet
hy sweech c werven bet
hierom pryse ic haer wet
der griecken ende der troyene
die hem mit sconen ondersiene
versamende sonder groeten
soud elc nu den anderen misdaet boeten
die werlt had te veel te doen
dat seit dares  menich griec coen
quam daer hector te besien
ende syn ghesellen die troyen
die hector sach hem dochte
dat hy een keyser wesen mochte
daer waster veel hadt parlement
gheduert een maent omtrent
sy haddent wel gheloeft indien
dat sy hector mochten sien
daer en was ridder die hem gheleec
sy en waeren allegader bleec
teghen die scoen ghedane
hy had oec sulcke cleder aene
die hem sierden uyttermaten
die hogheste die voer troyen saten
sy seyden ducke stillekyn
sy hadden liever hector te syn
dan van alder werlt heer
ende oec te leven ommermeer
hy was des daghes ducke ghepryst
ende mitten vingher ghewyst
so scoen was hy ende so goet
in syn ghelate ende hem en mistoet
niet dat men mercken mochte
dieghene die hy mit hem brochte
die mocht hy wel mit eren toghen
der en was griec die syn oghen
van hector yet const ghebrenghen
achilles en cond hem niet bedwinghen
hy en sprac te hectorwert fellicke
hector die was van synnen rycke
ende antwoerden mit scoenre antwoerde
daert vriende ende vyande hoerde
her hector sprac achilles
my is lief dat hiertoe comen es
dat ic u onghewapent sie
ic en sach u mit oghen nie
ghy en hadt den helm opt hoeft ghebonden
te mywert heb ic u fel vonden
ende wreet in allen betaelgen
ghy hebt wel vc maelgen
ontwe ghehouwen in mynen halsberghe
ende my ghewont hoe ic my berghe
ic hebbes toern in mynen synne
ghy toent my altoes felle mynne
myn dy my dat is van verren
goede vrientscap sal langhe merren
tusschen u ende my ic waene
also help my got daer leghet ane
int eynde myn doot of duwe
myn toern is ommer even nuwe
tuwert ghy hebt my so doerhouwen
helm ende scilt dat ic se in trouwen
in betaelge en der brenghen mee
her hector ic ben altoes ghedwe
teghen u dats goet te sien
vij werf jae meer dan tien
hebdy my bestaen opt tfelt
dat ic nye en had ghewelt
u te doen een peninc wert scaden
mer my hebdy ducke verladen
mit sclaghe groot ende suere
dat ic en const voer u ghedueren
in en sceit nie onghewont van u
ic seg hier voer hen allen nu
u hert is te mywert fel
derom ghy en haet niemant el
van uwen ghesclaghen vianden
sonder my dat mach my anden
soe doe ic oec dach ende nacht
ende sy dat sake dat ic die cracht
van uwen armen mach ontfaen
ic ben wel seker sonder waen
so moet ic haestelicke sterven
die rouwe doet my bederven
van patroclus mynen gheselle
als ic peinse ende vertelle
hoe hy my mynde ende ic hem
die droefheit daer ic dan in ben
is onghematelicke groot
her hector den scloech dy doot
die goede gheselscap van ons beiden
hebdy jamerlicke ghesceiden
dat sal u te spade rouwen
by gade ende by mynre trouwen
ic en gheer gheen sake
also seer als van hem die wrake
ic seg u een dinc voerwaer
mach ic leven noch een jaer
ende vind ic u ducke in betaelgen
ic sal u spelen doen ter faelgen
so duer een speel dat costen sal
den toeverlaet van troyen al
dat is u lyf daer alle die raet
van troyen ende alle die cracht aen staet
mocht ic u enichsyns ghevaen
en had nummermeer haep noch waen
dat ic u levende wed rgave
om alle die scat ende alle die have
daer her alle die werlt by verveert
dat heft ghedaen u scarpe sweert
ende dat scerpe yser van uwen speer
dat seer ontsien is in ons heer
ic segt u hier wel te voren
ic wil oec dat syt alle horen
die mit my quamen ende mit u
myn hande die ghy siet nu
sy draghen syt wel seker des
uwen doot ende der stat verlies
ende dat sal corttelike wesen
hector antwoerden mittesen
myn heer achilles gheen mynne
en maect orloghe mit sueten synne
sprac hy als oft waer speel
nu lyes selven al ben ic fel
teghen u wat mach is dies
in stryden is altoes verlies
des pyndy u dach ende nacht
hoe ghy my mit uwer cracht
onterven moghet ende slans verdryven
mach ic leven het sal blyven
het is my uyttermaten leet
dat ic u ende anderen weet
ghelogeert in u myn conincrycke
die ghy u pynt crachtelicke
tonterven van mynen goede
ic en sals niet wesen sonder hoede
mach ic een jaer noch gorden sweert
hy en is so behagel noch so weert
hem en sal leet syn dat hy hier is
ende u te vorsten her achilles
doch heb ic u nu seer misseit
beroemen is groot dorperheit
niemant en sal te voren spreken
noch hem beroemen die wilt wreken
synen laster hy behoeft ghestade
te syn van taelen ende van rade
ende ommer stout ende onverveert
op syn viande als een libeert
doer got mynheer achilles
of u die doot alsoe leet es
van patroclus daer men af seide
sulcke felle dorperhede
die u beiden waeren ghesciet
ic en wilt van mynen weghen niet
om m marc also help my got
nochtant hielt icket al aver spot
den toern van hem ende dat orloghe
heft becoft menich hertoghe
ende menich coninc herde weert
ende menich ridder onverveert
wy soudent cortten ende sceiden
wert u lief tusschen ons beiden
nochtant mochten wyt in beiden syden
wel verdraghen ende lyden
mer het mach so langhe dueren
het sal seer tusschen ons sueren
wy sitten te wynnen herde vaste
ja wy syn oec herde starcke gaste
te verdryven teghen onsen danc
hierby macht wel dueren lanc
ist dat sake dat ghy my
verwynnet hebt quyt ende vry
troyen ende al dat hoert ter stat
ende mach ic u maken mat
so wil ic dan dattet heer keer
ende laet my ende myn heer
ende onse vriende mit gade leven
dies wil ic dat wy gysel gheven
in beiden syden ic ende ghy
her achilles dus moeghdy
veel bat comen te wrake
van uwen gheselle dan mit sprake
of mit dreyghen dus sal elc man
den ghenen wreken dien hys gan
ende synen viant seer scaden
her hector ic ben wel beraden
sprac achilles by mynre wet
ghy hebt waer gheseit niet bet
en moghen wy cortten dese pyne
daer ons langhe in staet te syne
tensy dat wyt becortten dus
siet hier myn wedde anchilocus
grepen mitten breydel doen
daer quamen sulcke vij toe
elc was weerdich coninc ende rycke
die hem allen hielden crachtelicke
her sprac die coninc aghamennoen
ghy wilt bestaen ende doen
sulcke dinc die blyven moet
gotweet ten waer niet goet
dat ghy bestont sulcke daet
sonder der hogher lude raet
die hier comen syn van verren
ende hier mit ons willen merren
om te wreken onsen lachter
waeren wy so dat men hierachter
niet en segghe dat wy scade
voer troyen namen mit onrade
dat men mit onrade doet
vergaet dat wel soe ist goet
ende vergaet anders dan wael
soe ist ommer die yerste tael
mit recht heft diegheen scade
die enich dinc duet mit onrade
die hem mit vrienden ende mit maghen
beraet sy helpen hem draghen
ghesciet hem evel ofte goet
van dien dat men by rade doet
by gade mynheer achilles
ic weet wel dat u leet es
dat dese dinc niet en volcoemt
mer ic hape dattet ons vroemt
dat dit blyft te desen stonden
al hebben wy die van troyen vonden
avermoedich ende fel
wy sullen se noch ghematen wel
willen wy by rade vaeren
sy en sullen hem niet connen ghenaren
teghen ons ist cort of lanc
wy en sullen se aen haeren danc
maten enden soenen doen
mer wilt van ons hier elc baroen
doen dat hem ghenoecht sonder raet
soe hebben wy bestaen hoghe daet
ende grotelicke tonser onvromen
en sullen wy des te baven comen
wy moetten syn van enen rade
ende na den rade gheweldighe dade
na deser taele syn sy ghesceiden
ende die stryt tusschen ons beiden
alsoe sy keerden weder
van desen dinc en was niet meer
elc sciet van den anderen gram
ende elc keerden daenen hy quam
mit herden groten avermoede
hector henen als die vroede
achilles sprac nu sal ics scande
hierna hebben in menghen lande
ende groten laster sonder blyf
dat ic om eens ridders lyf
die grote sake sal begheven
scaemd ics my niet in al myn leven
en word u van my gheholpen meer
want ghy beneemt my myn eer
groet gheluyt was in die stede
der was die maer comen mede
ter coninghinnen ende ter joffrouwen
daer was moegdy my ghetrouwen
ghelaten menich diepen suchten
van den ghenen dies hem vruchten
ende daertoe menich bitter traen
waerom soud ict hier laten staen
die troyene ende wildens niet
om gheen sake dattet ghesciet
want sy ontsien hem voer den ramp
sulc misbaer om enen camp
en hoerden man noch wyf nie
sy en willens niet dattet ghescie
hem allen wast leet wyf ende man
sonder den coninc pryan
die en ontriet stille noch apenbaer
syn hert en was in ghenen vaer
wie dat screyt of syn hande sclaet
op hector was al syn toeverlaet
ic weet wel hy souts hem verbouden
wert so dat die griecken wouden
hector was comen uytter stede
syn wapen ende syn sweert mede
ende wapenden hem ghereet
mer dieghene diet was leet
beid coninghen ende graven
die den raet daertoe gaven
daden dit al blyven achter
sonder haere beider lachter
hier moet ic seghers ghedichte laten
ende volghen der hystorien straten
van eenre aventueren hoet es
die van hem vergheten is
van calcas dochter dien verrader
hoe sy ruemden die stat algader
troylus was droeve seer
omdat priamus syn heer
calcas syn dochter seinden liet
hy weende seer ende misliet
ende was na uyt synen synne mede
want sy wel synen wille deede
mit haren lyve mit haere mynnen
dat wisten wel al die van bynnen
als die joffrouwe wist ghereet
wast haer lief ofte leet
dat sy int heer most varen
ende die stat rumen sonder sparen
wast haer uyttermaten leet
sy weenden ende versuchten ghereet
o wy seid sy wel ongheval
ist dat ic die stat nu rumen sal
ellendichlicke in diere manieren
als een ellendich cameniere
ende vaeren int theer daer ic inne
noch coninc noch greve en kynne
wie sal my daer bieden eer
mit recht mach ic wenen seer
om dattet my comen is aldus
ay suete mynne troylus
myn syn staet aen u lieve heer
in mynen leven nummermeer
en verlies ic u doer gheen dinc
wat misdeed ic teghen den coninc
dat hy my dryvet uytter stat
nummermeer en moet dat
gheschien dat ic den nacht sie
want des lyves vernoyt mie
van troylus wat mach ic scryven
hy moste groten rouwe dryven
jamers hadden sy beid ghenoech
ic waen dat haere gheen en loech
sy helsden ducke ende custen
ende weenden beide sonder ruste
gherne daed sy hem sulc ghevoech
dats elc en jaer van hem had ghenoech
nummermeer en coemt hem stade
dat deen den anderen lieve dade
dat cussen was hem herde soete
also langhe als sys hadden moete
die mynne die se had ontsteken
deed die tranen uytbreken
die hem laghen op die lieren
niemant en is den anderen fieren
noch sy en haddens gheen strijt
mer grote sotheit sonder nyt
sy doen soude die se sceden
got moet hem haer rouwe vreden
got gheef hem rouwe onghedieve
die sceiden doet twe ghelieve
also als die griecken daden
diet sinder seer moste scaden
troylus deedt hem soe in schyne
dat sys synt hadden grote pyne
omdat sy braken syn mynne
hierna werdys wael te bynne
sy en mochtens hem dus niet ontlopen
sy dusent en mostent becopen
te samen waeren sy dien nacht
mer te corte quam hem die dach
ende tierst dat hy en verclaert sach
daer haer sceiden aen lach
ende daer sy beide om vruchten
was uyttermaten groet dat suchten
doe die sonne was opghestaen
ghereiden haer die scone saen
ende haer dier cleder altemael
deed die trossen in die sael
sy cleden haer beste paramont
dat haer van verre was ghesent
haeren roc van syden mit goude doertrect
daerop beesten ende vogel ghestyct
haer sarcoet was van bliaut goet
dat scleepten haer achter die voet
duer wast  wat helpt missaect
ende wel na haer lyf ghemaect
ic waen dat in der werlt haer vyve
so wel niet en stont als haren lyve
in doverste eynde van den drien
maecten een nigromancien
een cleet der wonder aen was groot
die rose en is niet also root
als in dien tyden wesen scheen dit
noch die lelye niet soe wit
des daghes hadt menghe manier
ten waeren bloemen noch gheen dier
sy en waeren daeraen ghescreven
haer natuer ende haer leven
altoes wast nuwe ende wel geraect
daeraf was haer mantel ghemaect
een vroet poete ende indien
die mit calcas den troyen
langhe had gheleit syn leven
hadden der joffrouwen ghegeven
noyt en sach man also groot wonder
als aen dat cleet was al bysonder
wysheit was hem wel bereet
die maken conde al sulcken cleet
die penne derin was herde diere
al gheheel van enen diere
daer en was aen naet noch stuc
in den boecke soe las ic
dat sy was van ene beesten
die men vint in den meesten foreesten
dyodanas hiet sy weet men wel
het syn die been ende niet dat fel
noyt en sach man soe ghedaene
aen ghenen cruden dat ic waene
men mocht scouwen aen die haer
een wilt volc soe woent aldaer
die heten cinotafali
leelic syn sy so seit men my
teghen hem moet men copen
nu hoert hoe dat sy se belopen
daere meest nu syn by daghe
ten is noch wederbosse of haghe
mer diegheen die derom ghomen
nemen die telgheren van den bomen
ende decken hem also daermede
dat men niet sien en mach haer lede
die beeste  niet en weet van den rade
gaet dan ligghen in die scade
ende gaet sclapen also sachte
als die om gheen dinc en achte
tierst dat dieghene siet
die ducke daerom doghet verdriet
soe sclaet hyt dan ende vaet
dus waen ic dat bescreven staet
van sulcker beesten was die penne
ic waen dat gheen beter en kenne
so groet was sy dat sy bestrect
dat laken ende al bedect
die lyste  dat en is gheen fable
ten was van syden noch van sable
van ener beesten was sy van pryse
die in die fluve van den paradyse
tallen tyden wil wesen
ist waer dat wy deraf lesen
hets groen blaeu ende menghertiere
ende men coepet herde duere
mer ic waen by mynre trouwen
dat men niet veel joffrouwen
en vint so rycke nu by daghe
dat sy sulcke cleder draghen
die casse waren ij robyne
scoen ende groet duer ende fyne
tierst dat sy was ghereet
ende wel sierlic ghecleet
liet sy te syn die scoenste veel
die vrouwen weenden al geheel
aen hem allen nam sy oerlof
mit groten rouwen schiet sy derof
die coninghinne ende die joffrouwen
want sy mynden se mit trouwen
vrouwe helena had droeven moet
briseida die seer was vroet
scheit van daer mit rouwe ende mit wene
want haer verdriet en was niet clene
menich weenden daer om haer vaert
men bracht her daer gheleit een paert
dat alrebeste na dat ic weet
dat noch ye joffrouwe reet
daer sy henen voer al ghinder
gheleyden se des conincs kinder
troylus had in die hant den toem
hy wast die haers nam goem
want mynne was vast in hem beiden
mer het is ghedaen nu moeten sy sceyden
al scheit die scone node van desen
haer sal saen een deel bat wesen
schier wort her dat hertte sachte
ende verkeert al haer ghedachte
sy sal schier luttel achten op troyen
al is sy droeve haer coemt wel joyen
van sulcken die sy noyt en sach eer
haer sal saen sachten haer seer
ende al by wanckelre mynnen rade
vrouwen vint men selden ghestade
weten sy enighe nuwe saken
sy sullen cortten rouwe maken
aen vrouwen leghet cleyn macht
want toghe weent ende thertte lacht
onghestadich is vrouwenmoet
ende sot ghenoech hoert wat sy wel doet
al dat sy bynnen vij jaeren mynt
en is bynnen derden daghe een twint
nye en droech vrouwe
ghestadighen rouwe
noch nummer en doet
haer ketsen haer jaghen
haer mynne draghen
is saen te voet
nummermeer en mocht men sien
aen vrouwen saken so ontsien
haer en dochte ende sy en woude
dat men haer lasteren niet en soude
sy en wanen niet misdaen altoes
baven al ontrouheit syn sy loes
die veel mit hem omloept
ic waen dat hyt int eynde becoept
dit is al waer dat ic u toghe
nochtant om die vrouwe hoghe
moghen sy gheen misprys ontfaen
die so goet is ende soe wel ghedaen
ende so haefs ende soe vroet
altoes ghestadich in haeren moet
sy is die wortel van havesheden
van doechden ende van edelheden
sy doet af allen wrouwen misdaet
want alle doghet by haer staet
sy is der wysheit fonteyn alleen
haer en ghelycket el engheen
in hemelrycke noch daer buten
al vint men mechden die hem scluten
inkerkeren lieten en vaen
tormenteren ende sclaen
ende hem aendoen grote pyne
als agnete ende katherine
nochtant en moghen sy niet ghelycken
marien want sy moeten wycken
haer in dien dat sy is maghet
ende moeder aen haer draghet
al onsen troest hoe so ment acht
sy is van edelen conincs ghesclacht
comen sonder vrese ende toren
want haer wert alleen vroude ghebaren
op enen dach te hare eeren
want sy is moeder ende dochter ons heren
salomon seit in syn ghedichte
die got mit synen geest verlichte
die ghestade wyf wint ommermeer
mit recht laeft hy onsen heer
dat scryft doer die crancke vrouwe
die wy acherme te veel scouwen
die hem altoes niet en weren
van al dat hem mach comen te deren
scoenhede ende suverhede
ghedueren node in een stede
men en beghert dinc onder den troen
meer dan vrouwen die syn scoen
ende by bidden ende by claghen
mach men se somwyle bejaghen
vint men se ghestade ende wys
die eingel die int paradys
is daer teghen te prysen cleen
ghemaelen gout ende duer steen
syn daer teghen al onghevoech
hieraf moet ic tellen ghenoech
mer u mochtes seer verdrieten
hoert voert die jeeste der wy se lieten
briseida waent sterven twaeren
als sy van den ghenen moet vaeren
dien sy seer heft ghemynt
hy en daer haer bidden twint
dat sy syns altoes ghedincke
want haer die mynne niet en ontsincke
nummermeer en kiest sy ander lief
al soud men se hanghen als een dief
van haer en vint nummer man goet
scoen sprac hy siet wat ghy doet
myndy my yet  nu doet aen schyn
ic en wil niet dat ons mynne dwyn
noch ander mynne aen ons trecken
noch ons herten niet en decken
mit enighe valsche coffertuer
mer altoes in die mynne duer
aen myn syde sonder waen
en sal die mynne niet vergaen
myn hert blyft u al gheheel
andere en cryghens nummermeer deel
dit seit dat boec daer elc behiet
deen den anderen daer hy van haer sciet
veer ghenoech hebben sy se brocht
al totter stat hebben sy se ghesocht
van denghenen die der om quamen
die blyde waeren doe sy vernamen
ende ontfinghen se mit eren daer
ende waeren vroe weet voerwaer
teghen haer quam dyomedes
ayax thelamon ende ulixes
die hertoghe minesteus mede
van athenen der goeder stede
ende l heren ofte meer
die mynst had hy was groet heer
troylus scloecht thoeft neder
mit droeven hertten keerd hy weder
dyomedes nam se in den arm syn
die derom sal lyden grote pyn
eer hy ommer te bedde gaet
scoen seid hy diet also staet
dat hy uwer mynne seker is
mit recht is hy blyde des
ic wilde ic al myn leven mochte
ghestadich syn in u ghedochte
mer dat al te houde sy
dat wy den heren syn soe by
ende ic u oec sien onghesont
droeve ende serich nu ter stont
ic bade u gherne in deser wys
dat ghy my naemt voer uwen amys
ende ic u ridder mochte wesen
ic woud pyn ghedoghen van desen
opdat ic uwer seker waer
mer ic bin altoes in vaer
dat ghy wout dat ons misschieden
ende dat ghy haet onsen luden
in die stat daer ghy syt ghebaren
weet ic wel dat ghy lief hebt vercaren
dat en sal men u niet verwyten
wy lesen in ouden vyten
dat men ducke seer mynt
vremde lude als men se kint
ghy weet oec wel dat waerheit es
scoen  sprac dyomedes
nie en wist ic wat mynnen was
sonder nu syt seker das
nu doet my die mynne grote pyn
dat doet u scoen aengheschyn
die my dat hertte heft doergaen
weet dat wel al sonder waen
aen u staen al myn ghedochte
en weet hoe ic vroe wesen mochte
ic waer seker in mynen synne
te hebben u bequaem mynne
ende u myns also woud ontfarmen
dat ic u had in mynen armen
mynen wille te doen altemaele
vernoyt u niet scoen smale
dat ic hier spreke suete amye
verstaet in gheenre dorpernye
men sal u mynnen in mengher wysen
ende bidden ghy syt van hoghen prysen
hier syn van der werlt die beste
die hier ligghen voer die veste
ende die rychste uytvercoren
sy sullen u mynne legghen te voren
mer dat weet in alre wys
maecty van my uwen amys
al dat daer is sal u doen eer
mit recht is hy verhoghet seer
die uwe mynne heeft te loen
al bid ic u myn manscap scoen
en mynt my des niet te mynne
got gheve u alsulcken synne
dat ghy voer uwen ridder ontfaet
die gherne tuwen diensten staet
vorwert meer wil ic syn
u ghestade mynnekyn
menighe vrouwe heb ic ghesien
ende menghe maghet mer van allen dien
en waster gheen die ic bat
mynnen mochte daer ic by sat
ghy syt dyerste ghy syt die beste
ende oec suldy blyven die leste
got gheve of ic u verliese
dat ic nummer ander en kiese
so en sal ic oec na dat ic kynne
mach ic vercryghen uwe mynne
nummermeer en wil ic also breken
van my en hoerdy nummer spreken
des ghy u toernen moghet joffrouwe
dat versuchten ende den rouwe
dat ghy doet ende hantghesclach
sal ic verdryven daer ic mach
ende maken u van blyden synne
om een cussen suete mynne
woud ic u dienen ommermeer
ende tallen tyden doen groet eer
got gheve dat ghy myns moet roecke
het is waer dat wy lesen in boecken
die mynt daer mens hem ondanc weit
hy verliest al synen arbeit
dat was deynde van synre taele
heb myns ghenade scoen smaele
briseida die dit verstoet wael
antworden mit sueter tael
heer hoert my ende weet dat echt
ten is gheen tyt noch recht
dat ic u antwoerde van mynnen
ghy moghet lichtelicke aen my beghynnen
wert dat ic dit dade gotweit
hebdy my uwen wille gheseit
ic hebt verstaen nu ter tyt
mer niet en weet ic wie ghy syt
dat ic u so saen soud mynnen
menghe maghet wildyt bekynnen
is mit scoenre taele ghehoent
dat haer die menghe becroent
ducke doet die valsche loghenaer
dat men den trouwen heft ommaer
een swaer sake ist aent beghynne
dat een ghetrouwe sal schier mynne
teghen eens dies vroe is syn x onvro
ic en wil my niet onteren so
die also droeve is als ic ben
ende also we temoede waer hem
als my is in mynen synne
ic waen hy cleyn achte op mynne
mynen vrient heb ic begeven
ic en waen se meer sien in myn leven
ic was daer men my eer deede
ic kende se ende sy my mede
rychheit ende groot scat
heb ic altoes ghenoech ghehadt
nu ben ic des ghemaket katyve
des acht ic te myn van mynen lyve
ende ben droeve dat my dus staet
riedyt oec so daedy quaet
dat een joffrouwe van mynre joghet
misprys dade ende ondoghet
is sy comen van den goeden
sy sal haer van laster hoeden
diegheen die des hebben stade
te doen in haer camenaede
sy en connen so hemelicke spreken
der en moet ducke taele af breken
van my laet ic die taele blyven
ic ben nu buten anderen wyven
dies en wil doen gheen saken
die my te nyemaer mochten maken
ic en hebs noch wil noch ghere
nu naken wy seer desen heere
ghy dunct my so wel gheleert
so hoghen man ende so gheeert
dat ic u gheen dinc doe verstaen
sonder waen hoe dattet mach gaen
ten is gheen joffrouwe so rycke
noch soe scoen sekerlicke
dat sy u yet ontsegghen soude
wert so dat sy mynnen woude
ic en ontsegghe u groet noch cleen
mer dies en hebt oec haep engheen
dat ic mynne wil bestaen
u of enen anderen sonder waen
woud ickes oec yet beghynnen nu
ic soud my seer pynen om u
mer ic en hebs wille in enighen dinghen
noch nummer en wils volbrenghen
diomedes die was vroe
aen haer ghelaet sach hy wel doe
dat sy niet en was herde wilt
joffrou seid hy in den scilt
in myn hert suldy staen
got lats my noch goet loen ontfaen
dat myn wille moet ghescien
ic en mach der mynnen niet ontvlien
haeren wille en mach ic niet begheven
ic wil haer dienen al myn leven
ic haep sy sal my te loen
gheven dat my is te scoen
en waer oec die hape alleen
ic en dienden haer noch groot noch cleen
ic blyve van hare messeniden
een cussen bid ic haer te mieden
als ic dat hebbe sekerlicke
so en is int heer coninc so rycke
daerna en seid dyomedes niet meer
mer sy naecten die tentten seer
dat was een dinc dat hem benam
mer doch eer haer vader quam
bat hy hondert werven meerchi
dat is dat sy syns ghenadich syn
enen hansche nam hy haer
dats niemant en wert ghewaer
dies was hy vro als hy vernam
dat sy derom niet en was gram
mittesen quam calcas saen
die teghen haer was uytghegaen
een yghelic was van den anderen vro
sy ondercusten hem also
ende onderhelsden ene wyle
calcas weenden dat en is gheen ghyle
beid van jamer ende van vrouden
dat hy die scone had behouden
heer seid sy nu segt my
by wat saket dattet sy
dat ghy u selven doet den laster
die niet vergheten wort hierachter
dat ghy uwen vianden dient
ende onteert al uwe vrient
ende laetet lant daer ghy syt gheboren
ende u scoen erve blyft verloren
ghy laet lant huys ende hof
ende daertoe eer ende lof
ende leeft mit groter armoeden
hoe mach uwer hertten syn temoeden
dat ghy die griecken te staden staet
waer is ghebleven u hoghe raet
die so groot was ende so goet
ghy dunct my wesen onvroet
mit hem soudy wesen algader
die u hielden aver vader
ende aver meister van der citeit
hier suldy scandelicke gotweit
wesen men sal u scuwen ende vlien
meer dan die doot ontsien
het moet al sterven groot ende cleen
die doot is elcken man ghemeen
ende die sterft in synre eeren
hy mach gade dancken seere
het vaert te bet ziele ende lyf
die hier is onweert of katyf
die doncker helle ende die wrede
moet wesen in syn ghelede
heer ic ben seer tonghemake
dat ghy ghedaen hebt dese sake
gaeds hat hebbe proserpine
pluto ende die ghesellen syne
ende daertoe alle die helsche raet
dat ghy yet sout doen dit quaet
heer het is u een quaet ghewyn
dat ghy ye ghecreghet den syn
dat ghy u yet so soud ontteren
dat ghy op die stat sout keeren
ende ghy van hertten synt so wreet
dat ghy mit hem die se hebben leet
quaemt om te scadene haer
ende tonderven apenbaer
ghy hadt bet van den eylande
suer broot gheten uyt uwen handen
also langhe als hier die viande syn
grote sunde deel apollyn
gaf hy u alsulcken raet
die sundelic is ende quaet
verdoemt sy nu telcker uren
sulcke antwoert felle ende suere
die u duet mit sulcker scanden
ligghen onder die vianden
ghy moghet apollyn haten
verdoemt moet hy syn ende verwaten
dat hy u ye riet sulcke onneer
mittien ghinc sy wenen seer
want so vol was haer die moet
dat haer die taele wederstoet
calcas antworden haer mit synne
dese laster suete mynne
weert so dattet waer by mynre scout
so had ickes laster menichfout
mer ic en wille lude noch stille
niet doen teghen der gaden wille
noch laten dat sy my heten
daed icket sy dadens my misnieten
hier most ic comen ende laetent niet
doet my apollyn dus hiet
ic en does niet doer enich ande
hets onrecht heb ickes scande
want mocht na mynen wille gaen
die dinc soud anders staen
ten is gheen man die weten mach
dleet dat ic doghe nacht ende dach
mer dochter waer ic also sot
dat ic teghen der gade ghebot
enighe saken liet gheschien
waer soud ic haer plaghe ontflien
nerghen want sonder waen
ic souts verlies so groot ontfaen
hoe dattet ghinghe al apenbaer
dat ommer seer te vruchten waer
ic weet wel dat my die gade gonnen
dat ic die stat sal sien verwonnen
tfolc ghevaen ende oec onthoeft
die gade hebbent my gheloeft
het sal onlanghe hierna wesen
nu heb ic langhe ghepeynst van desen
hoe dat ic u soud ghewynnen
dat ghy niet en bedorft daerbynnen
ic ben vro dat ic u hier weet
nu voertmeer en gheschiet my leet
seer was besien briseida
alle die griecken quamen daerna
dien sy herde scoen dochte
dyomedes die se daer brochte
setten se neder int pauweloen
dat wilen had pharoen
die in die rode see liet syn leven
ende calcas swagher had hem ghegeven
omdat hy hem leerden weten
hoe men die werlt mocht meten
beid aen die lengde ende aen die brede
ende die diepheit van der see mede
dit leerde hy hem ende ander speel
mer hy lonet hem herde wel
dat hy hem gaf dat pauweloen
noch en was nie in ghenen doen
clerck van letteren so volmaect
waer hy ten pauweloen gheraect
dat hyt bescreve in parkemynte
al dat stont aen een tinte
mer dat moet ic laten staen
al dochtet my goet ende wel ghedaen
ic en cant u niet wel bescryven
by dien moet icket laten blyven
doer dat grote langhe ghedichte
dat my te doen niet en waer lichte
men en mocht gheen beter kiesen
daer laghen in bloemen ende biesen
die uyttermaten suet roken
noch toe en waeren sy niet te broken
doe die joffrouwe daer bynnen quam
die noch was int thertte gram
ende dyomedes screef al ghereet
doer haer hy veel rouwen leet
ende nam oerlof al wast hem swaer
die hoghe heren quamen daer
omdat sy hem meyen souden
ende dat sy niemaer weten soude
sy die was van taelen rycke
antwoerden hem allen wysselicke
alle daden sy hem groot eer
ende troesten se uyttermaten seer
sy sach daer eer die derde dach
quam dinc die haer wel lach
eer die sonne gaet te ruste
en sal haer meer noch myn lusten
ter stat te keren wederinne
deus hoe wandel is haer synne
hoe crancken vaert so icket weet
mocht men maken op haer beheet
die misdaet van dier joffrouwen
ontgouden synt die ghetrouwen
dit liet segher die got gaf
achterblyven daer hy af
hem ontsach nu hoert dan voert
syn ghedichte ende syn woert
daer waster veel syt seker des
dient uyttermaten seer verwies
dattet so langhe in vrede stoet
want sy waren wel behoet
des sy behoefden in beiden syden
dat sy haer vechten ende haer stryden
en dorven sparen vorwaert meer
diegheen die der oec laghen eer
seer mismaect siec ende ghewont
syn alle ghenesen nu ter stont
der en was niemant hy en had ghenoech
des hy behoefden int ghevoech
nuwe coffertuere verssche scilde
helmen scachten die se hebben wilde
witte yseren scarpe sweerde
had elc als hy begheerde
van dien dat hoert te betaelgie
niet so veel als een maelgie
en mocht aen synen lyve ghebreken
hieraf en wil ic niet meer spreken
wat hulpt dat icket u al visierden
des morghens vroe so en faelgierden
die vrede daer sy in waeren doe
elc was int thertte herde vroe
dat die bataelgie wesen soude
hy lach eer avont onder moude
die nacht was scoen die maen claer
sy hadden allen groten vaer
hoe elc mocht comen te tyde
buten ende bynnen aen elcke syde
sy en consten gherusten noch ghesclapen
cume wast dach doe sy haer knapen
daden mit haesten haer orsse gereyden
coffertuer legghen ende ghereyden
haer harnas binden ende haer banieren
witte sweerde van vele manieren
blaeu roet ende groen
des daer mallic had te doen
des en was der niet vergheten
des waen ic wel die waerheit weten
haer volc daden sy ondersceden
ende alle te vechten bereden
hector die haefsche ende die wyse
sat op een ors van hoghen pryse
ende reet voer uytter stat
hy was een deghen daer hy sat
hy had een halsberch van clenen maelgen
ende een sweert van goeder taelgen
hinck hem aen syn syde
engheen so goet quam daer ten stryde
hy had enen helm opt thoeft ghebonden
dies hy nu ende te menghen stonden
leeft hy hebben sal te doen
syn scilt was swart mit ij lioen
stonden daer in ghecroent van goude
ridders die hy hebben woude
die starc waeren ende onverveert
volgden hem ter betaelgenwert
x dusent so waster wel
die dapper waeren ende snel
daerna quam troylus syn broeder
syns vaders kynt ende synre moeder
daer der also veel voer mede
alst myt synen broeder dede
die alle op orssen ghewapent saten
wel verdeckt uyttermaten
mit coffertueren al doerhouwen
ende mit sindael men mocht der scouwen
wonder uyt van volcke trecken
parys quam mitten synen trecken
die stout waeren ende wel ghecleet
een yghelic had al ghereet
sulcke wapen als hem doghen
ghyseernen selcotten boghen
glavien piecken ende quarelen
had elc ghereet te synen deelen
deiphebus quam onvervaert
op een spaens ors darwaert
daer syn broeders hielden op tfelt
sy reden scoen haren telt
hent dat sy te samen quamen
mennoen en dorft hem niet scamen
van der gheselscap die hy brochte
daer en was niemant hem en dochte
dat sy alle mit hare scaren
die werlt al doer mochten varen
sonder enich wederstaen
dit docht hem allen sonder waen
dese ende menich prinche hoghe
menich greve menich hertoghe
die ic niet wel en can ghenoemen
syn troyen te hulpe comen
mer die van troyen te gader hielden
der waeren sulcke die segghen wilden
dat wel cm ridderen waeren
of meer verdect in hare scaren
die van griecken aen dander syde
waeren alle ghereet ten stryde
ende waeren wel willich toe
menelaus die porde doe
mit synen ridderen ende voer voren
om te wreken synen toren
ende leiden mit hem vm wel
ridders dapper ende snel
die toghen stoutelic onvervaert
op haer viande als lybaert
dyomedes volgden den coninc
die een grote stat bevinc
mitten ghenen die hy brochte
ic waen niemant en leeft die mochte
ghenoemen alle die by namen
die in syn gheselscap quamen
mer ic weet wel dat in syn heer
quam menich scacht ende speer
mynheer achilles en bleef niet achter
die gherne wreken soud den lachter
die den coninc was ghedaen
hy ende die syn reden saen
daer die bataelge wesen soude
hy hadder onder jonc ende oude
wel x dusent ofte meer
die toenden dat sy waeren heer
teghen die van troyen op dien dach
dit seit dares diet al sach
anchilocus ende die coninc fenys
die daer hadden groten prys
sy waeren van cassedonie ghebaren
sy scloeghen seer mit sparen
een sy ter plaetsen waeren comen
daer die bataelge was ghenomen
mit hem reet menich ridder goet
stout ende van orloghe vroet
die ducke te voren waeren vonden
stout ende ghenendich tallen stonden
doe quam die coninc aghamennoen
die hem niet achter en const doen
hy bracht menghen ridder coen
der goede lude waeren te doen
dertoe menghen stoutten sargant
die mit hem comen was int lant
om te leren haveshede
men mocht der scouwen claerhede
so groet van helmen ende van scilden
daer sy opt tfelt te gader hilden
al had die dach ghevaeren henen
ten had nochtant niet nacht ghescenen
ten vinsteren van den pallaes laghen
veel vrouwen die seer ontsaghen
dat vreselicke orloghe ende stryt
ic wil wel dat ghys seker syt
ecuba die coninghinne
hertoghynnen ende grevynnen
ende daertoe menghe scone vrouwe
hadden so jamerlicken rouwe
dat sy in ommacht vielen neder
ende als sy becomen waeren weder
versuchten sy seer ende beveden
het was groot wonder dat sy leveden
als sy saghen te gader ryden
dat volc ende so vreselicke stryden
wat hulpt dat icket u maecte lanc
daer was van sclaghe groot gheclanc
want sy vergaderden daer mit nyde
als vianden aen elcken syde
mit groter vaert quamen ghereden
die van cassedonien die niet en meden
dat sy opt tfelt beryden mochte
dat sy synt wel see becochten
drie dusent waster wel mit scilde
die haer banieren ghereet hilden
elc die syn op synen viant
ontwe te steken totter hant
joeste oec deden die eerlic was
dat seghet twals daer icket in las
dalrescoenste van dien van bynnen
dat was hector die men bekynnen
mochte by den sclaghe die hy gaf
hy scloech des daghes den griecken af
menghen ridder stout ende goet
coninc fenix quam in syn ghemoet
hy sat op een ors van spagien
hy en derf syn lyf niet twe castagien
prysen dien hy te puntte gheraect
syn wapen waeren wel ghemaect
ende wel ghesiert van goude
van dien dat een coninc hebben soude
so en ghebrac hem en twint
een joffrouwe die hy had ghemynt
ende die hem weder had lief
gaf hem op mynnen een koverkief
dat was op synen helm ghebonden
hector versach hy tien stonden
ende voer op synen scilt steken
mit crachte dat hy moste breken
in xx stucken ofte meer
hector en had gheen groot seer
mer den heer gheraecten hy weder
op synen scilt dat hy dat leder
van der curien al doerstac
dats een twint niet te brac
ende stac in den buyc dat speer
dat syt saghen in dat heer
daer most hy van den orsse vallen
ter eerden neder voer hem allen
ende is bleven doot opt tfelt
hector namt tors in syn ghewelt
ende sendet dien hyt senden woude
des daghes dede hy menichfoude
joeste oec die eerlicke was
dat was mynheer polidamas
die van cassedonien claegden seer
den coninc fenix haeren heer
sy haddens rouwe ende toerne groot
dat hy so jamerlicke bleef doot
des en wondert my oec niet
elc scloech mit sparen ende liet
lopen ende scloeghen op hectore
doch mosten sy wycken saen hore
doer die vrese van synen sclaghe
sy en condens niet wel verdraghen
sy reden op ander die sy vermochten
die sy mit groten nyde sochten
sodat sy der m daden stortten
daer sach men houwen ende horten
ende menghen man der nedersteken
scilde scoren arme breken
sy daden haer speer luden doerryden
en consten halsberch noch curien
noch platen noch yser wederstaen
der en mocht niemant in vreden gaen
so langhe dat men had gheseit
een pater noster al wast hem leit
hy most vallen dat deed bedwanc
menich stout hert wert der so cranc
dat hy in ommacht most vallen
hector quam sclaende op hem allen
die de syn hadden verladen
hy deed syn swert in herschen baden
mit groten sclaghen ende mit sueren
die syn en hadden niet moghen dueren
en had ghedaen succoers van hem
dat seid dares als ic verneem
die coninc anchilocus dreef groot seer
om fenix daer ic af seid eer
het was wel recht het was syn oem
dieghene die des name goem
deed hy der stortten vyve aen deerde
hy brac den scacht ende ghinc ten swerde
ende scloechter daer xl met
dat sy meer en luerden let
hy reet op hector sonder sparen
hem mocht liever syn twaren
had hy in syn tentte gheleghen
doch heft hy en op thoeft ghesclegen
so seer dat hy hem breken deede
den riem daer die helm was mede
ghebonden ende vast ghemaect
tsweert scampten af ende heft gheraect
die curien mer sy ontstoot
en had se niet ghewest so goet
hy had ghespult sulcken speel
dat syn oem waer ghewroken wel
mer hector heft hem so bevaen
dat hy hem niet en can ontgaen
hy en most thoeft te pande laten
want hy verbalch hem uyttermaten
ende sprac te hemwert apenbaer
her coninc weet dat voerwaer
u doot en sal niet langhe merren
want ghy ende anderen die my erren
ende my scloecht haddys die stade
u sals berouwen al te spade
des ben ic seker sonder waen
want sy grote averdaet bestaen
die my dreyghen doot te sclaen
also help my got daer leecht aen
haer ongheval ende haer verlies
wil my got noch gonnen dies
dat ic noch een jaer leven moet
hy en is so condich noch so goet
ic en sal hem bestaen doen syn graf
ende mittesen swerde thoeft sclaen af
nu moegdy proeven hoet can snyden
anchilocus en cond niet ontryden
want hector heft syn swert verheven
ende heft hem sulcken sclach ghegeven
dat hy hem helm ende hoeft mede
van den buycke varen deede
die buyck viel hier dat hoeft ghinder
die van griecken mere ende mynder
haddens toerne ende rouwe groot
nu heft mynheer hector doot
oem ende neve twe coninghen
haefs ende vroet van allen dinghen
menghen greve menghen hertoghe
die comen waeren te dien orloghe
heft hy ghevelt mit synen swerde
ende heft se onsacht op die eerde
onder die voete ghefaelgeert
hier waeren die griecken ghescoffeert
ende hebben groten scade ontfaen
ende als achilles heft verstaen
van hector dat die niemaer
quam hy of hy ghejaghet waer
van den duvelen van der hellen
hy ende alle syn ghesellen
reden te hectorwert fellicke
der en was so hoghe noch so rycke
hy en mocht vruchten seer
die doot van hector den heer
mer selven was hy onvervaert
achilles maecten hem een scaert
aen syn volc dat hem wanhaghede
ende dat hy synt wel seer claghede
nu hoert van den goeden hector
hy reet in die porsse voer
om die syn te maken coen
des hy wel sal hebben te doen
eer ten avonde coemt die dach
der wert tehant een groet ghejach
van den griecken op die troyene
die el en gheerden niet te siene
dan haer verlies ende haren toren
achilles quam ghesclaghen mit sporen
die niet en spaerden groot of clene
hy hefter hondert wel allene
mit synen scacht nederghevelt
onder die voete mit ghewelt
mer dit en was niet saen ghedaen
dares doet ons oec verstaen
dat nye noch ten ghenen tyden
so groet verlies was in beiden syden
noch so grote scade gheschieden
noch so groot jamer en ghescieden
als des daghes ghescieden daer
nu had hector so groten vaer
dat hy was achterghedaen mit crachten
twe greven van hoghen ghesclachten
die van troyen ghebaren waeren
ende goede ridders twaren
beid myns heren her hectors ghesellen
ic heb ducke horen tellen
dat sy ghenoemt waeren aldus
litioen ende conforbius
dit waeren ridders van pryse
mynheer achilles te dien pongys
scloech se doot voer hectors oghen
al wast hem leet hy mostet ghedoghen
want hy was selver in groter noot
doer al dat sy niet en waeren bloot
mer wel ghewapent deed hy hem bede
die siele uytten lichaem sceden
ende menghen anderen ridder goet
hem allen die quamen in syn ghemoet
deed hy rumen haer ghereyden
hector en woud niet langher beiden
hy en most van der plaetse trecken
had troylus mit synen averdecten
ghemert een luttel hector waer
syns lyfs nu in groten vaer
want syn gheselscap was vermoyt
ende hy had selven seer ghebloeyt
in syn aenschyn van eenre wonden
die hy had ontfaen te dien stonden
mer ic en heb gheseit noch niet
hoe hy se ontfinc ende hoe hem sciet
als die goede hector siet
dat hy dus van den velde sciet
bebloet int aenschyn ende mit crachte
deedt synre hertte herde onsachte
doe hy sach ten pallaeswert
der menghe vrouwe stont ververt
om hem ende die mit hem waeren
en wist hy hem hoe ghebaren
hy scaemden hem ende wert root
hem waent liever waer hy doot
dan hy ghedaen had den keer
ten wyghe daer hy af was comen eer
keerden hy of hy waer verwoet
ende heeft merioen ghemoet
den coninc van den lande van inde
dien her achilles seer mynde
hy was syn neve het was recht
merioen had nu ende echt
int orloghe seer wel ghedaen
mynheer hector heft hem bestaen
ende heft hem enen sclach ghegeven
dat hy doer noot torsse most begeven
ende den helm mitter ventaelgen
af deed vlieghen sonder faelgen
ende die hersche uytten hoefde springhen
men en hoerden noyt lesen noch singhen
dat enich man had moghenthede
noch cracht te doen dat hector dede
mynheer achilles waenden bederven
van rouwen dat hy daer sach sterven
synen neve ende synen vrient
nu hoert hoe hy hector dient
weder mit enen groten scachten
hy heft hem mit groter crachten
den scilt al byder hant al doersteken
dat die manikelen mosten breken
mer dat hy die hant liet sincken
hy en had niet leden sonder mincken
aen twe vingheren van der hant
hector keerden op hem tehant
ende gont hem weder mit tween sclaghen
van den mynsten mocht hem wanhaghen
den besten ridder die nu leeft
so groot was elc die hy hem gheeft
opten helm heeft hy hem gheraect
ende heft hem thoeft also mismaect
dat men wel wiste eer hy ghenas
dat hector daer te wreken was
hector sprac tot hem mittesen
her achilles ten mach niet wesen
dat ghy vergaderen wilt aen my
ghy en moet weten hoe scarp dat sy
myn swert ende myn sclaghe kynnen
ic heb dermede iij coninghinnen
weduwe ghemaect op desen dach
myn sweert begheert oec dattet mach
drincken sat van uwen bloede
my en wert oec nummermeer wel temoede
voert synen gheere heeft ghedaen
sy en connens oec niet wel ontgaen
her achilles ist cort of lanc
ic en salder af maken synen dranc
avermoedich fier ende fel
was achilles dat weet men wel
hy en versweech hector twint
al was hy weert ridder ende bekynt
mer hy sprac hem toe fellicke
her hector ghy toent quade ghelicke
van diere taelen des es onlanc
want ghy most aen uwen danc
tfelt rumen daert u was leet
dit was u doen onghereet
doe ghy uwen luden den rugghe most keren
ghy bejaghede wel luttel eren
voer die vrouwen die te pallaes laghen
ende allegader tuwert saghen
daer ghy hadt so groten vaer
dat ghy vlien most apenbaer
by der trouwen die ic ben sculdich u
ghy beghert ende segt hier nu
sulcke taele ende sulcke hoverde
die u sal comen van uwen swerde
sonder twivel u noch sal doen scheyden
ende die gheselscap breken van u beiden
u swert moet hebben enen anderen heer
mer ten ghewynt nummermeer
enghenen also wel gheraect
noch van doechden also volmaect
mynheer hector als ghy syt
sy en hadden doe noch stade noch tyt
ander redene te vertrecken
troylus quam mit synen recken
dier hy ij dusent had of mee
die som waeren van aver see
ende som der van den lande ghebaren
ende alle ridders uytvercaren
der en was gheen langher stilhouden
sy borghen luttel mer sy gouden
sunderlinghe sclaghe ende grote steken
die op helme ende op scilde bleeken
so vreselicke dat men wael kinde
dat deen den anderen niet en mynde
daer dadent wel die nu syn comen
oec ontfinghen se luttel vromen
van den griecken die sy vonden
mer die griecken en mochten tien stonden
op tfelt ghedueren noch langher beiden
sy waeren mit crachten van der heiden
ende uyt haeren lytsen ghedaen
vyf c heefter daer ontfaen
sulcke sclaghe ende sulcke wonden
dat sy niet meer op en stonden
eert yet lanc derna verginc
quam menelaus die coninc
mit herden menghen hoghen man
daer die griecken vercoeverden an
want sy hem wel te staden quamen
ende grote scade op hem namen
die wilden sy die wrake sien
van achilles luden ende van drien
coninghen die hector scloech doot
groot verlies ende groten noot
hadden nu die troyen onfaen
en had mynheer mennoen ghedaen
die oec coninc was ende rycke
hy bracht mit hem sekerlicke
x dusent ridderen ofte mee
die allegader staken ontwe
haer scachten op lichaem ende op scilde
selven was mennoen van sclaghen milde
die men te recht mocht ontsien
hy deder van den velde vlien
alleen hondert ende orsse laten
die niet meer ghesont en saten
hier wert die tornoy wel gheraect
ende menich ridder seer mismaect
hier reden die levende aver die doden
der en was so coen noch so bloden
hy en most hem verweren of tlyf verliesen
van den tween most hy ommer kiesen
hy en mocht fernieren ander pande
hoefde voete arme ende hande
scloech men daer af so dattet bloet
hem uyt allen leden woet
ende heeft ghemaect al root dat gras
dat te voren groen was
menelaus reet teghen mennoen
dat elc den scacht mittien doen
brac totter hant ende dat sy quamen
te samen mit orssen ende mit lichamen
ende beide mosten sonder beiden
mit crachten rumen haer ghereide
ende als die coninc menelaus
vercoeveren waende quam troylus
die hem heeft ghesteken so onsachte
midden doer die borst mit enen scachte
dat hy viel neder anderwerven
hy hadden sekerlicke doen sterven
mer die halsberch bleef gheheel
van synen luden een groot deel
hiet hy daer so willecome
dat sy niet meer en waeren vrome
hier heft achilles ghemoet
hector die hem ducke groet
mit groten sclaghen ende onsachten
hy sals hem oec qualic wachten
hector en sal hem doen syn speel
ic waen hy en deed deraen niet wel
dat hy voer hem daer so ducke quam
want hector was al te gram
ten stryde ende van quaden spele
daer ontfinc echt achilles vele
sclaghe die hem seer waghen
die en conste niemant verdraghen
dien hy te stryde bevaeren mochte
hy was dol die hem ducke sochte
so fellicke grueten hy der vele
sy mochten wel van synen spele
allegader syn gheleert
hem wert achilles echt ontkeert
mit groter hulpen ende ontvert
des hy hem uyttermaten ert
nochtant had hy hem een fel ghebuer
ghewesen eer hy hem ontfoer
nu sal hy ander speel bestaen
hier hebben die troyene ghevaen
menelaus ende by den breydel ghenomen
mer sy en consten mit hem niet ontcomen
uytter porssen daer hy hilt
al had hy selven wel ghewilt
so dichte wast van luden daer
men en wist noyt verre noch naer
even veel volcks dat hem so weerde
al syn gheselscap want syn sweerde
en meden sy niet noch haer gescerme
sy daden vlieghen hand ende arme
hoefden van den buycke ende ander lede
het soud schynen onwaerhede
seid ic die waerheit van den luden
die daer van der werlt schieden
dat ongheval ende dat verlies
dat daer so lanc so meer wies
en seid u niemant die nu leeft
als dyomedes dit vernamen heft
waenden sy te langhe hebben ghemert
het scheen dat hy was verert
op die van troyen te dien pongyse
wel ghewapent ende ridders van pryse
scloghen haer orsse mit spaeren vaste
ende voeren als wrede gaste
op haer vianden haer scachten
breken ende proeven haer crachten
mer dit en was niet sonder weer
sulc stac daer ontwe syn speer
die der thoeft om te pande most laten
daer waster veel blyde uyttermaten
dat daer was comen toe
ende menghen docht oec al te vroe
dat hy ten stryde comen was
die men daer ligghen sach int gras
uytten ghereyde ridders ghesteken
dat been ofte arm most breken
ten mach niet syn hy en was onvroe
ic waen dieghene oec was alsoe
die men die darmen uyt sach hanghen
seer ghewont ende oec ghevanghen
bleefter in beiden syden veel
in dien selven nytspeel
quam dyomedes toeghejaghet
der en was so hoghe dien hy verdraghet
soe veel als van eenre pere
oec ontfinc hy in syn heere
groet verlies ende scade
dyomedes by der mynnen rade
heft troylus opten scilt ghesteken
sodat hy daer saen deed breken
van den ghereyde dat hy viel op deerde
hy nam tors dat hy seer begheerde
te gheven eenre joffrouwen
die sy beide mynde mit trouwen
dat was calcas dochter briseida
hy riep enen synen neve na
ende seid vrient ghy moet my doen
een baetscap in dat pauweloen
daer die aerne op staet van goude
vuert daer dit ors dat ic hier houde
segt der scoenre bryseida
dat syt doer mynen wille ontfae
ende dat icket haer mit u seinde
ic want op enen die se mynde
ende noch huden des daghes doet
dats troylus die menich ghemoet
huden heft doer haer ghedaen
ende onser luden veel heft ghevaen
bidt haer te peinsen om my
ende dat sy my ghenadich sy
of ic moet ducke syn in vaer
want myn welvaeren staet in haer
die knape keerden van den stryde
ende scloech mit sparen syn rossyde
sodat hy langher niet en spaert
hy en reet te pauweloenwart
daer hy die scoen joffrou vant
doe hy daer quam beete hy tehant
ende heft tors by den breydel ghenomen
joffrou seid hy ic ben hier comen
van mynsheren weghe dyomedes
die algader u eyghen es
ende was synt hy u tierst sach
hy ontbiet u goeden dach
ende seint u dit ors op mynne
ghy syt so vast in synen synne
dat hy uwes niet en can vergheten
troylus die derop was gheseten
ende menghe joeste daerop dede
stac hy deraf ende ander mede
heft hy van den orssen doen vallen
ic en weet tghetal niet van allen
mer ic weet wel dat myn oghen saghen
dien steke diere ijc claghen
die hy velden mit synen speer
der en is gheen ic en waent hem deer
ende die deraf sal dese naeste maent
ghenesen bedroghen is hy die anders waent
ende oec ontbiet hy u by my
dat hy is al u eyghen vry
aen den togel van syden ghedaen
heft sy dat ors van hem ontfaen
vrient seid sy segt uwen heer
dat dunct my wel cleyne eer
dat hy my heft ghedaen hiermet
by gade ende by mynre wet
ic waen hy heft gheleit aen my
cleyne mynne ic seg u twy
mynde hy my hy soud mynnen
ende eren mit recht die my kynnen
ende allen die my goets gonnen
hy en soud hem niet onthouden konnen
hy en soud se altoes verdraghen
ende niet haeren laster jaghen
noch haeren toern noch haer verlies
hierby weet ic die waerheit dies
ende oec moeghdyt weten wael
ghy hebt ghehoert dorpers tael
seid dieghene die mynt die man
dat hy synen hont goets gan
ic ontbiede hem wel te voren
ic sal noch eer v daghe horen
vind ic denghenen diet wil vertellen
dat hy van orssen ende van ghesellen
sal syn verlies hebben vergouden
men en derf hem aver garsoen niet houden
om laster ende om scade te doen
synen viant is hy so coen
ende een die beste die nu leeft
ic en weet man die riddersnaem heeft
die hem ghelycket tensy een
dat is hector ende el engheen
noch van griecken noch van troyen
hy sal bescudden syn proyen
herde scone ende apenbaer
der en is so heverdich gheen daer
onder al dat griexe heer
hy en gruetten mitten speer
die sal hebben goede aventuer
of hy maect hem syn ors te suer
dat hy nu heft verlaren
vaert weder ende brenct dinen heer voren
van mynen monde sonder brief
ic en haeten niet het is myn lief
ten is gheen so vremden man
die ic wiste dat my gan
goets ic en gonne hem oec te bet
ic waen oec wel by mynre wet
mynden my dyn heer hy en soud niet pynen
om laster te doen den mynen
die knape nam oerlof aen haer
ende sy antwoerden vrient nu vaer
gade bevalen ic gans u wel
joffrou seid hy nu blyft wel
ic doen vrient seid sy te deser stond
ic blyve in hoghe ende ghesont
hoe so ickes my nu ghelaet
die knape volghden die rechte straet
die hem leiden ten orloghe
daer menich greve ende hertoghe
ende menich hoghe baroen
jamerlicke syn eynde most doen
nu was comen mynheer parys
mit menghen rudder haefs ende wys
die menghen sargant mit hem brachte
sy reden ghesynlicke ende al sachte
ende spienen selscotte ende boghen
dat dicker die quarelen vloghen
dan te wynter doet die hagel
daer en is so stout noch behagel
hem en dunct dat hy wel heft ghevaeren
mach hy mitten lyve ontfaren
ic en wilt u langher maken niet
der is so groot vernoy gheschiet
ende sulcke scade cortelicke
ten sach nye man des ghelycke
dan nu ghescieden in beiden syden
mer die van griecken nu ter tyden
en consten langher niet ghedraghen
sy vloen daer sy die ander saghen
al bynnen haer pauweloen
en waert doer mynheer aghamennoen
die hem succoers daer heft ghedaen
een en waer daer niet ontgaen
sy en waeren doot of ghescoffeert
dus wast te voren ghevisiert
dat sy die weer houden souden
hy en wondert niet dat sy verbouden
die griecken doe sy comen saghen
beid mit vrienden ende mit maghen
dier hy xm mit hem brochte
ic waen hy ver suecken mochte
haer ghenote eer sy se vonden
ghereden op orsse helme ghebonden
scilt om den hals scacht in die hant
ende scloeghen mit sparen op die viant
ende deden doer hertten ende doer syden
dat yser van haere speer glyden
hem en conste halsberch niet ghescluten
beide van bynnen ende van buten
waster veel in groten vaer
die orssen ronnen haer ende daer
daer die ridders af waeren ghesteken
daer mocht men sien ghereide breken
mit stucken sien hanghen die coffertueren
wildic nu segghen alle daventuere
die daer ghesciede ic en constet ghedoen
mynheer die coninc aghamennoen
heft die van troyen wederstaen
so die doot bleven ende ghevaen
mosten sy daer m ridders laten
hier misvielt hem uyttermaten
dat sy mosten rumen tfelt
dat seit ons dat boec diet ons vertelt
dat groot verlies ende dat groot seer
en hadden sy verwonnen nummermeer
en had ghedaen polidamas
die van damasse heer was
ende mit den coninck fyoen
die menghen prinche ende baroen
ende menghen ridder had daer
ic waen wel weten averwaer
dat hy der xm had van mesniden
tghetal van polidamas luden
en can ic niet vertellen wel
daer menich ridder goet ende snel
ende goet gheproeft te menghen stonden
waeren mit hem die doer die wonden
die sy hadden waeren tontsiene
hierby vercoeverden die troyene
die viel verloeren op dien dach
eert hiertoe quam was menich sclach
beid ontfaen ende ghegeven
ende menich hoghe man doot bleven
ic weet wel dat ment vint bescreven
eer sy se van den velde dreven
dat sy xxm ridders verloren
starc stout ende uytvercoren
recht opter gracht by der muere
was die vreselicke scoffertuere
al den dach al even goet
der bleef menich goet man doot
die men te recht mocht claghen
die vrouwen ten pallaes laghen
sy mochten wel algader sien
vergaderen jaghen ende vlien
ende wiet daer wel of anders doet
polidamas deed daer menich ghemoet
ende menich pongys der hy by wan
menich ors ende menghen man
deed hy der sterven ende misbaren
som die joffrouwen die der waren
wisten syn ghedachte wael
mer aen her ghelaet ende aen her tael
en wert men niet ghewaer des
hy ende mynheer dyomedes
quamen niet anderssyns te gader
dan of malcanders vader
of anders broeder had verscleghen
so seer hebben hem die deghen
langhe ghehaet ende mit groten nyt
ic waen daer in allen den stryt
gheen twe so fellicke joesteerden
sy braken haer scacht der sy pongeerden
dyomedes voer uytten ghereyde
sodat hy ende syn ors beide
op deerde laghen onder die voet
der en was niemant ten docht hem goet
dat hy arm noch been en brac
een groet ors daer hy en af stac
dat heft hem een sarjant ghenomen
eer hy der weder op const comen
die der troylus present af deede
helena ende ander vrouwen mede
saghen die joeste ende dit ghemoet
doe trat deen dandere op den voet
ende hebben mit vingheren ghewyst
polidamas ende ghepryst
als troylus tors heft ontfaen
vrient seid hy my heft ghedaen
dyn heer menghe haveshede
dese ende alle danderen mede
die hy my ende den mynen deede
dat loen hem got vond ickes noch stede
dat ickes hem dancken mochte
dat hy enich dinc aen my sochte
daer ic af had moghenthede
daer ic hem dancken mocht mede
dan soud ickes herde blyde syn
ende ic wille algader wesen syn
ende altoes syn in syn ghebode
heer blyft ghesont vrient vaert te gode
ende segghet dynen heer aldus
hem heft vermeten troylus
hy salder sulcke joest op doen
het sal breken sulc aertsoen
dat noch vast is ende goet
hy en hebbe misval ende ramspoet
hy sal hem tonen noch so huden
men sal van synre behagelheden
beide van sclaghe ende van steken
voer syn scone amye spreken
ende oec alt lant al aver al
so deed hy oec als ic u sal
hierna corttelicke vertellen
mynheer achilles ende syn ghesellen
hielden die troyene so cort
die menghen sclach ende hort
hebben daer van hem ontfaen
sy mosten sterven ofte bestaen
hem te wreken ende te weren
dat en stont hem niet tontberen
nochtant sat sy hem setten ter weer
deed se achilles mit synen speer
van den orsse vallen neder
ende als sy waenden opstaen weder
en conden sy hem niet ontgaen
hem en come hulpe saen
troylus sat op pesselande
ic waen men in ghenen lande
noch ver noch na in gheen stat
beter ors en vande dan dat
hy had enen groten halsberch an
beter en sach noyt man
so en doet oec nummermeer
het was wel recht het was een heer
mit enen pastele groene
enen scacht mit enen roden ponioene
dien hem bryseida syn amye
had ghesent op goede vrye
heft men hem in die hant ghegeven
daer menich mit verloes syn leven
hy had enen helm van goeden stael
daer menich steen van crystaele
stont in ende menich sardyn
die bloet teghen die sonne schyn
alsof hy al ontsteken waer
troylus was worden ghewaer
van enen synen ridder die voer joesteerden
dat achilles quam synre veerde
ende heft denghenen so ghesteken
dat hem thertte most breken
ende hy nederviel opt gras
ic en weet hoe syn naeme was
mer troylus hads groten rouwe
want hy was hem wel ghetrouwe
ende te synen dienst wel ghereet
hierby ist recht dat hem sy leet
troylus dacht dit wort vergouden
hy en cond hem niet langher onthouden
hy en scloech te achilleswert mit nyde
te middenwert van der luchter syde
heeft hy achilles gheraect
ende heft hem een wonde ghemaect
dat syn scacht doerbaren deede
halsberch ende syn syde mede
hy liet hem sincken als die vroede
ten waer hem niet vergaen te goede
waer hy sittende bleven styf
hy hadder in ghescaten syn lyf
doch die steke die hy ontfinc
was niet so cleyn dat hy ontginc
so lichtelicke hy en moste
syn ghereyde maken woeste
ende wert ghewont seer onsachte
dat hy die naeste xiiij nachte
most ligghen op syn bedde
hy haddet liever ghelaten wedde
en waer hy tehant niet op gesprongen
men mocht hem wel hebben ghesongen
als men voer den doden doet
mer hy was so dapper ende so goet
dat hy schier ten orsse quam
ende hyt mitten breydel nam
ende taersoen sonder merren greep
ende sprancter in sonder steghereep
mer troylus en hadden niet so gelaten
alle die voer troyen saten
en haten hy niet als hy hem deede
hy ghinc ten swerde der hy hem mede
enen sclach so vreselic gaf
dat ons dares seit daeraf
ist also als hy vertelt
die sclach en heft anders niet ghebeelt
dan of het waer een donresclach
der wert aver so groet ghejach
so groet gheluyt ende so groot gheloep
sy vielen by xl aver een hoep
daer mynheer hector quam gereden
en syn sy sonder scade niet leden
die by hem waeren most hy gheraken
hy ende syn broeder scloeghen ende staken
so dat hem niemant en dorst genaken
sy deeden been ende arme craken
sy braken scilde ende aertsoen
der vloghen dicker die trinsoen
dan sne te wynter ofte reghen
sy scloeghen menghen coenen deghen
oec hebben sy der veel verlaren
hy en wert nye van wyve ghebaren
dat waen ic wel in onsen tyden
die hoerden spreken van sulcken stryde
daer doechden seer wel die troyene
ende namen op hem swaer speel tontsiene
omdat sy achilles wouden vaen
sy hebbens oec so veel ghedaen
dat daer doe comen waer alsoe
mer thelamon die quamder toe
ende die greve van athenen
die syn goet hielt van hem te lene
en waer doer hem hy waer daer bleven
ghevaen want sy hebben ghegeven
ende ontfaen menghen sclach
et had ghewest die beste dach
achilles vriende ende syne maghen
die sy nie mit oghen saghen
hadden die ij yet langher ghemert
want hy was den synen ontfert
dat sy hem cume scouwen mochten
doch droeghen sy hem ende vochten
dat sy hem uytter parsen brochten
mer eert so quam ic waent becochten
drie hondert griecken niet v myn
hier bejaghede se cleyn ghewyn
dat sy om enen man verloren
so menghen ridder uytvercoren
doch wast hem liever syt seker dies
dan hy doot waer want her verlies
had meerre ghewest xx vout
so starc was achilles ende so stout
mer avermoedich was syn ghelaet
op hem was al haer toeverlaet
wat mocht icker af segghen mee
scachte ende scilde braken ontwe
daer sy te gader voeren joesteren
men moch der sien ghereet fauseren
halsberch helm ende curien
sy en pynden niet om anders vrien
dan deen te nemen anders lyf
ende weduwe te maken menich wyf
dus hevet al den dach gheduert
ende hoe langher hoe meer versuert
hent dat hem die nacht benam
die dach leet die avent quam
die se niet en liet onderkynnen
beide van buten ende van bynnen
toghen sy achter ende voeren danen
dies sy vruchten ende wanen
ellic synen gheselle te sclaen
des daghes en was niet meer ghedaen
noch ghegeven steke noch sclaghe
dus ghedueret xxx daghe
dat sy ellix daghes enen wych hielden
ende noch nye versceiden en wilde
synt dat se die dach verdreef
dat seit dares diet ons bescreef
hoert hier voert daert segher liet
ende daer hy van der jeesten schiet
xxx daghe was die stryt groot
daer bleef menich ridder doot
ende ghequest in elcke syde
eer sy sceyden van den stryde
syn daer twe bastaerde bleven
daer sy groten rouwe om dreven
bynnen troyen haer maghe
in den tornoy ten yerste daghe
was hector int aenschyn ghewont
doer die ventaelge dat is u condt
mit enen quareel also groot
dat hy veel na was bleven doot
ende hy daerna in xx daghen
gheen wapen en cond ghedraghen
noch buten muers van troyen ryden
dies hadden sy scade groet tien tyden
syn vrienden die buten reden
dat sy sonder hem streden
sy hadden altoes swaer ghelach
dies claegden sy nacht ende dach
ende lieten daerom menghen traen
die daer scade hadden ontfaen
om haer vriende die ghinder bleven
ducke waeren sy in ghebleven
taerchste hadden sy tallen keer
want sy niet en hadden haeren heer
des was hem die seghe onghereit
sy claegden syn grote vromicheit
teinden rade waeren sy seer
ende droefden so lanc so meer
so veel ridders bleven der doot
dattet tfelt nerghens en was bloot
het screef dieghene diet sach
datter so veel versclaghen lach
eer men se bracht onder moude
dat mens cume gheloven soude
nu en consten sy niet meer ghelyden
sy en wisten op wat velde stryden
die quade locht was der so groot
der en was velt noch plaetse bloot
ende om hectors wonde mede
deed priamus suecken vrede
hy sach sterven alle daghe
syn volc des maecten hy claghe
het scheen wel dat hy was enweghe
daer sy altoes by vochten seghe
bade seinden die coninc pryan
dat waeren welgheraecte man
tot aghamennon ende baden hem das
die heer van den griecken was
dat men een half jaer maecten vrede
tusschen den griecken ende der stede
dat deed men sonder wedertael
want sy laefdent alle wael
sy maecten vast in beiden syden
tfolc versamenden tien tyden
om die doden te graven doe
sy en rusten spade of vroe
eer sy hadden voldaen die dinc
daer men omme te velde ghinc
ende tfolc verbernt was ende begraven
daer en was coninc noch grave
sy en waeren vro des lancs vrede
dat heer dat lach buten der stede
voeren voederen sy en constent ontbaren
want sy daer verre om mosten varen
des conincs kinderen die bastaerden
worden beweent ende bracht ter eerden
sy worden mit groter haven
gheleit in herde duere graven
al daer die ander broeders laghen
na den seden van haren maghen
in payse waeren sy telt men mye
een half jaer dat daer bynnen nye
orloghe en was in ghenen stonden
bynnen dien ghenasen die ghewonden
got die surghe was herde wys
van wonden had hy groten prys
beid van wonden ende van plaestere
in die camer van labastre
ghenas hy hector so den heer
dat hy en wiste van ghenen seer
daer quamen magheden ende vrouwen
ende daertoe alle die joffrouwen
die hem nacht noch dach begaven
daer quamen princhen ende graven
die alrebeste van den have
die daer waeren van den meesten lave
polixina syn sustur quam daer
soe deede helena dat is waar
die hem lief had als sy hem toghede
ende syne wonde bant ende droghede
mit uyttermaten goeden wille
der was ghevraghet lude ende stille
welc den luden best behaghet
vrouwe helena of die maghet
mer sy en wisten daer niet af te segghen
of yemant den prys toelegghen
want ten is hertte noch ghedochte
die dat wel besceyden mochte
in die camer dat is waer
die van ebreeuschen goud was claer
stonden die edel xij stene
die got vercaren heeft allene
dies hiet hy se preciose by namen
japis ende sophier te samen
meyrauden aghaet calcidonys
berille ende sardonys
beid jacinctus crisout
topaes die beter is dan gout
crisoprassus ende ametiste
dat scryft ons johan ewangeliste
dat ghemaect is van hem
dat hemelsche jherusalem
diere waeren veel int ghevoech
bynnen der scoenre cameren ghenoech
anders gheen licht was daer
dan daeraf nie en was so claer
die somerdach syt seker das
alst daerinne by nachte was
van brasynen van sardinen
van carbonclen van alabondinen
waeren die lytsen al beset
ende mit goude verheven bet
van hystorien ende van scryftueren
ende daertoe van menghen figueren
die aen die want stonden bescreven
mit fynen goude al verheven
dat en wil ic u vertellen niet
want het waer te horen verdriet
mer daer waeren hurnicke vier
in elcken een pylaer wel duer
deen was ghemaeckt al van latoene
dander van enen jaspar groene
die derde karbonkel nu mercket des
ende die vierde van aghates
die sotste  diet mercken woude
was weert menich marc van goude
ten is niemant als ic vermoede
also rycke nu van goede
die twe die mynste becosten mochte
een poete van wysen ghedochte
die veel nigromancie wiste
had se ghemaket by synre liste
der op elcken pylaerne stoet
een rycke beelde duer ende goet
men en woud gheen goet der teghen spaeren
die twe die alremynste waeren
hadden ghelycke van joffrouwen
dandere des moegdy ghetrouwen
dochten twe joffrouwen vroe
scoen ende gheverwet alsoe
dat noyt man en sach een beelt so duer
gheformeert in diere figuer
die se sach dat hem dochte
dat elc een eingel wesen mochte
een joffrouwe die daer stoet
hielt een spiegel duer ende goet
gheset in goude claer ende scoen
ghelyc der sonnen aen den troen
die spiegel en was niet loes
mer al den luden scoen altoes
wie dat in die camer quam
syn ghedaente hy vernam
ende sach wel ter selver stat
wat sake dat aen hem missat
also was die spiegel ghemaect
ende uyttermaten wel gheraect
sodat sy sonder enich waen
alle die waerheit mocht verstaen
die joffrouwen als hem haer hoet
of haer mantel wel stoet
of wimpel of covercief
dat was hem ducwil lief
want sy hem scamen te mynne
ende werdens te bouter in haeren synne
waeren sy oec yet tonghemake
of dol in haren ghelate
die spiegel deedet hem verstaen
ghelaet cleder ende ghedaen
want so elc had seid men mye
nu hoert wees dienderen drie
die joffrouwen aen dander syde
die waeren tallen tyden blyde
sy tumelde baleerden ende spranc
baven opten pylaerne lanc
wonder wast dat sy niet en viel neder
ducke ghinc sy sitten neder
ende speelde ende werp op iiij messe
hondert spele ende daertoe sesse
deed sy ducke op den dach
op een tafel die voer haer lach
lanc ende breet van fynen goude
sy deed wonder menichfoude
jacht van hirten ende van libaerden
ghebeit van valken ende sparweren
van havicken die scoen waren
en sach niet beters ghebeet twaren
speel van vrouwen teghen joffrouwen
parlement mocht men daer scouwen
orloghe verradenisse ende laghe
scepe die in die see seylen by daghe
ende daertoe vyssche menghertiere
kempen vechten na hare maniere
mirmione ende wilde lude
serpenten vlieghen onghedude
ghiere ende menigherhande wonder
toende dat beelde al bysonder
haer manier ende haer ghedaen
leert van elcken te verstaen
wat elcken plecht te gheschien
nu was dit wonder aen te sien
want niemant en mocht weten wel
waer sy voeren na dat speel
hy was van veel saken vroet
ende syn wercken waeren goet
die se maecte ende wrachte
ende die behendicheit bedachte
diet wonder aensach hy dachte
by wat saken dit wesen mochte
ende hoe die sake is ghesciet
dat got sulcke dinc wesen liet
elc man vergat die se sach
tghepyens dat in syn herte lach
so gherne sach hy aen dat speel
dat dien beelde sat so wel
cume mocht yemant van den beelde
sceyden die wyle dattet so speelde
ofte uytter cameren gaen
hier moegdy wonder aen verstaen
in dander syde was die joncheer
wel ghemaect in allen keer
hoghe staende op een pylaer
ghemaect van enen steene daer
die men offiata heet
dat is een duer steen na dat ic weet
ic seg u wes ic seker ben
dien had aver hem
hy soud verjoechden twaren
ende die verwe soud hem verclaren
noch hy en vererret seer niet
dien den daghes eens aensiet
die joncheer had een croen
op thoeft ghemaect duer ende scoen
mit robynen ende van den lichte
is verclaert al syn aensichte
dat beelde toent menich swaer speel
noyt en cond david so wel
herpen dat dat yet gheleec
der noten die dat beelde streec
dat was te horen groet jolyt
ende grote vroude tot alre tijt
luten herpen simphonyen
orghelen vedelen armonyen
xij instrumenten van muscycken
luden dat beelde suetelicke
als men daer in sclaept of waect
of taele hout die suete smaect
so is dat beelde van so sueten sanghe
dat sy diegheen van herttevanghe
quit die dat moghen horen
gheen sot ghepeyns coemt hem te voren
denghenen die dit horen moet
dit was den jonghelinc goet
diet leet was dat men haer taele
hoerden dies sy hadden hale
den magheden dochtet goede saken
die ducke onderlinghe spraken
van reynre mynnen veel woerde
die hem leet waeren dat men se hoerde
dese joncheer en was niet dwaes
tierst dat eynden syn gheblaes
nam hy bloemen menghertieren
scoen versche van menich manieren
ende werpt se al daeromtrent
op dat scone pavement
sodat sy al den vloer beligghen
die wyntter en mocht men niet ontsegghen
dit doet dit beelt ducke daer bynnen
waerby dats niemant en mach bekynnen
noch gheweten noch verstaen
wan sy comen of waer sy gaen
baven dat beelt stont een aren
gulden wel gheformeert twaren
ende die scoen duer ende goet
nu hoert wat die aren doet
teghen hem aver stont ghemaect
een ander beelde wel gheraect
daerop een joncheer snel
aen dat verwulft staende wel
die hielt van goude enen cloot
rond ende wel te maten groot
alsof hy werpen soud den aren
ende als hy den cloot laet varen
vliecht die aren van daer hy staet
hent dat hy den cloot ontfaet
van dien sariel ende dat is schier
woerpt hy en weder na syn manier
oec en mist hy niet ic waen
noch van werpen noch van vaen
noch weder te werpen echt
welc tyt het is syn recht
mer als hem die cloot ontfaert
vliecht die aren die niet en spaert
baven synen vederen dat bekent
so moet comen dan een wint
als die wynt by groter aert
onder die bloemen vaert
heffen sy op ende vlieghen dan
eer enich onsuverheit coemt an
niet en weet men waer sy vaeren
daerna comen ander twaeren
versche ende scoen van anderen ghedaen
dat is anderen daghes als ic waen
als die voghel sitten gaet
ende saturel den cloet ontfaet
werpt dat beelt syn bloemen
so menghertieren en cans ghenoemen
rosen lelyen noch ander cruyt
ten roec so suete nie herwit
selden is ledich dat beelde
het diende van grote weelde
die men ghern scouwen mochte
my dunct dat niemant en heft ghedochte
der men die bloemen mocht mede
prysen van groter rychede
noch noyt en was in eertrycke
van consten ghehoert des ghelycke
dat vierde beelt dienden wel
van saken die men hem bevel
want die van der cameren behoede
ende wysden ende bevroeden
te doen dat hem eerlic was
wast als ic int walsche las
so heymelicke dat docht my goet
dats niemant anders en verstoet
waer sy is dat was wonder
elcken wysden syt al bysonder
ende deed hem daertoe verstaen
wat elc soud anegaen
so heymelicke oec daerby
ic mocht een dinc weten van my
ende van anders niemant el
dat was een heymelic byspeel
my wondert hoe dat mochte wesen
ende hoe men meister vant van desen
in die camere niemant en stoet
langher dan hem en was goet
dat beelde deed hem te verstaen
welc tyt hy soude henengaen
al wast oec te spade ofte te vroech
daerby hoeden sy hem ghenoech
het leertse pleghen goeder maten
ende alle dinc te tyde laten
die daerin ghinghe of keerde
of daerin waeren sy leerde
niemant en dorfts syns vergheten
of dorper wesen wildyt weten
want dit beelt by meisteryen
hueden se van dorpernien
van enen topaes een scoen vat
hielt dat beelt market dat
mit ketene al van goude drayden
wast ghehanghen al by staden
daerin was specie ende arome
medicyn ende synnamome
die beste die wesen mochte
ic waen noyt man beter en cochte
een lavesteen lach derinne onsteken
des steens vuer en mach niet ghelyken
altoes bernt hy sonder roec
groet was die roec dat weet oec
van den crude dat lach int vat
mit recht costent groten scat
daer en mocht syn gheen sot ghepeyns
want die roec dreef dat bat ghyns
het docht hem syn hemelsche locht
want ten is rouwe noch vrocht
sy en verghetent die rueken mocht
grote wysheit hy besocht
diet maecten van dier natueren
dat ommermeer mocht ghedueren
ten waer nummermeer vergaen
had men die stat laten staen
oec was die camer omtrent
sonder moertier ende chiment
en daertoe mede sonder plaester
ende daertoe wast van labraster
dat is een herde edelen steen
men en vint so wit dinc engheen
als sy was buten ende bynnen
die derin was mocht bekynnen
al dat men daer buten deede
mer dies waeren sy seker mede
dat se niemant scouwen en mach
die rycheit die daeran lach
docht my wel bestaet syn
die doer was wit silveryn
vingherlinghe daeraen ghemaect
mit goude daeraen gehaect
dat bedde daer hector op lach
wat waendy of men deraen sach
jaet het was die mynste sake
al laegder een op tonghemake
hy en ghevoelden te dien stonden
die stapelen die coerden ende die sponden
waeren beter dan c marc
woud ic u volprysen dat warc
hoe rycke het was ende hoe bequaem
u souts vernoyen eer ickes af quaem
mer doe parys helenen ghewan
gaf die rycke coninc pryan
by der ander kinderen ghemoede
der scoenre die camer goede
noyt en was vrouwe  seit ghedichte
ghegeven so sconen gichte
want sulcke camer nie en was
ghemaect in stat syt seker das
in die camer daer wy af spreken
lach hector te meisteren iij weken
ende was bynnen der maent ghenesen
alsoe wel als man mocht wesen
ducke voer jaghen parys
int foreest des ben ic wys
ende alle dieghene die wouden jaghen
vonden ghenoech want in dien daghen
der was wilts ghenoech in dien foreest
helena voer mede mit groter feest
ende bracht venisoens ghenoech
want der was meer dan int ghevoech
bynnen x jaeren datter voer laghen
die griecken en voeren sy nye jaghen
noch die van bynnen en lieten noyt
om hem haer jaghen seghet bonoyt
die van griecken sorghen ende claghen
dat sy daer so langhe verdaghen
elc maecte te sware theere
ende den arbeit van den heer
dien sy ommer doghen souden
want sy danen sceyden wouden
grote sotheit hebben sy begrepen
wat moghen sys het is dus ghescepen
int theer waster droeve veele
al verdroeghen syt in spele
datter orloghe so langhe duerden
ende so langher soet meer suerden
het docht hem allen swaer ghenoech
sulc maecten blytscap ende loech
die peynsden waer hy thuys mit eren
hy soude spade wederkeren
noch doer ghebot noch doer bede
so gherne naem hy langhen vrede
den bacheleren docht wel behaghen
die mynden ende wapen wouden draghen
sy warent die hem meest verhieven
als sy yet hoerden van haren lieven
so mynnen sy den langhen stryt
mer achilles die talre tijt
hector dreygden ende benyden
hy was die nummer en verblyden
eer hy doot sy ofte ghevaen
of dat hy niet en moghe ontgaen
mer soe wie blytscap ende joye
heft dyomedes is int vernoye
want die mynne in hem is stout
nu is hy heit nu is hy cout
hy en mach sclapen noch oec rusten
die scoen duet hem stervens lusten
syn hert en rust nummermee
nu is hy blyde nu is hem wee
nu ghesont nu uytten synne
sulcken dranc scinct hem die mynne
daer hem leet meed wart ghedaen
hy is als die voghel die is ghevaen
dus heft hem mynne in bedwanghe
sy maect hem ducke bleec syn wanghe
ende oec ducwil roet
mynne doet ducke wonder groet
dat sy so saen den man verkeert
ende leven ende suchten ten samen keert
sy leert spreken ende swyghen
eer sy laet hem syn lief vercryghen
mer al te swaer is haer bedwanc
ende haer arbeit is te lanc
ic en weet hoe hy rusten mach
die mynt want niet enen dach
en dunct hem dat hy in vreden es
seer mynt dyomedes
in vaer is hy  dat doet hem kiesen
dat hy syn lyf sal verliesen
aen calcas dochterlyn van troyen
is die hape van synre joyen
hy vrucht altoes in synen synnen
dat hy syn lief niet en sal ghewynnen
hy wilder om doen grote pyne
daer leghet aen alt thertte syne
mer ist so dat sys niet en ontfaet
so is hy doot hoe dat gaet
gherne naem hy haer mynne
mer sy was so wys van synne
dat sy wel sach dat hy se mynde
baven alle dieghene die hy kynde
daerom is sy hem so suere
dat is altoes der vrouwen natuere
myndyse ende wort sys ghewaer
dat ghy pynd lyt doer haer
sy sal soe suer syn ende wreet
een opsien waer u onghereet
sy sal u tonen fel manier
haer mynne sal u costen duer
eer u daeraf coemt enich goet
alsulc is der vrouwen moet
daer men haet is die mynne quaet
nochtant ist ducke dat soe vergaet
mer doch ist wonder van desen
dat dusdanighe sake mach wesen
ons doet die dorper ghewach
hy bidt die beiden niet en mach
bidden moet dyomedes
die seer van mynnen ghepynt es
hy en mach sware niet syn gheladen
ducke bat hy haer ghenade
ende claghede dat hy nacht ende dach
van hare mynnen gherusten en mach
hy verliest synen sclaep ende syn eten
peynssen wenen wildyt weten
maecten magher ende cranc
ducke bat hy sonder danc
hy en waenden in gheenre manieren
dat sy hem syn soud soe stuere
ende synen dienst so veel ontsegghen
hy en cant mit taelen niet verlegghen
al dat hem goet is ende orbaer
ende dat hem best dienden daer
ten verpeynst hem niemant so wael
hy en verghyt wel syn tael
des hy had meerre noot
ende syn ghewyn waer so groot
alsoe doet dyomedes
ducke so verghyt hy des
dat hem beter waer gheclaecht
so langhe hy dese pynd draecht
dat hem dunct dat hy verwoyt
ende ghescien en mach gheen goet
teenre stont hy hem ghenende
ende bat haer dat sy weder sende
tors dat haers liefs had ghewesen
hy seid hy waer seker van desen
dat troylus waer haer amys
hy was bedroeft in mengher wys
ende peynsden dat hy haer claghen woude
eer hy van haer sceyden woude
had sy oec ghedorren waele
van der quader luder taele
sy had hem tors wederghesant
mer sy soud menghen viant
buten int theere mede maken
dus waeren haer wedersake
bryseida sprac miltheit groot
maect menghen arm ende bloot
ende vergaet menghen te quade
ghy en hadt so seer niet tenden rade
ghewest lest in der groter porsse
daer ghy vielt van uwen orsse
der ment u nam ende ghy laecht neder
ende onghewroken keerden weder
had ghy dit goede pert doe ghehadt
ghy soudens noch hebben te bat
al te saen daedt ghyt van u
ic waen ghys noot hebt nu
wist ic dat ghy becommert wert
ic gave u weder dat goede pert
men derf den gyften niet vergonnen
denghenen die se lonen connen
ic waen hys oec ontboer bet
die syn hert daertoe set
dat men die troyne wilt ontlyven
men en mach se niet so schier verdryven
uyt hare rycke uyt hare poert
sy sullen eer doen groten moert
want sy syn stout ende onvervaert
nu siet hier dit goede pert
het sal u wel in staden staen
mer die van bynnen sonder waen
ghy en huet u sy sullent u afryden
of verdriet daerom lyden
dieghene die op dit ors sit
dat en is gheen saghe proeft dit
is des wyghes weerdich bet
joffrou sprac hy by mynre wet
ic weet wel dat hy is vrome
in wat stryde dat men come
ten is gheen wonder die ten stryde vaert
dat hy verliest een peert
hy moet verliesen ende wynnen
ic en ben niet arm wildyt kynnen
of my en ghebryct ooc niet
mer ist so dat ghyt ghebiet
dat ors en leit niemant van mye
ten ontgelden eer sy drie
nu dunct my int hertte myn
dat alt vernoy ende al die pyn
die ic langhe heb ghedraghen
sonder troest mit groter claghen
wort my gheloent nu aver een
ic sal u soe langhe vleen
dat ghy my sult doen ghenade
dit is der ic mede ben ghelade
ende dit begheer ic al joffrouwe
dats deynde van al mynen rouwe
my sal te spade goet gheschien
ghy en sulter bet toe sien
nummermeer en wort scilt noch speer
en deed alleen van u die gheer
van my ghedraghen in gheenre noot
my waer beter waer ic doot
dan ic na u soud leven
myn hert en can u niet begheven
want ghy my so hebt ghevaen
haer rechter mouwe sonder waen
die edel was ende singlotoene
ghaf sy hem tenen ponioene
vroe is hy die om haer al loept
hy heft se so int thertte ghecnoept
ende uyt rechter trouwen gheweecht
daerom heft men ducke gheseecht
die enigher vrouwen soud gheloven
men soud hem van synre eeren roven
nu mach troylus wel weten
dat bryseida syns heft vergheten
der mynnen recht heft sy te broken
dat synder duer wart ghewroken
nu syn die vj maende leden
die griecken ende die van der steden
wapenden hem ende toghen uyt
daer was in troyen groet gheluyt
xij daghe vochten sy te samen
eer sy enighen vrede namen
totdat was doncker nacht
der bleef menich welgheacht
beide princhen ende graven
die wantroest den vrienden gaven
dit is die viijt orloghe na dat ic weet
eer die yerste weke leet
bleef menich man aldaer
dat scryft dares aver waer
mer hy en scryft myn noch meer
wie die scade nam ofte die eer
noch wie se waeren die daer bleven
ovidius heft ons bescreven
die troyene die grote scade
namen ducke worden te rade
dat syt al becaren souden
op enen dach want sy wouden
aen die griexe scepe tyden
ende die ontsteken in allen syden
so datter niemant mocht ontfaeren
van den griecken die daer waeren
dus wouden se maken van alle die stryde
een eynde in cortten tyde
het vernoyt hem dat sy alle daghe
vrienden verloren ende maghe
dat wouden sy uytvaeren wreken
hector daer wy veel af spreken
trac uyt mit eenre scoenre scaren
ende mit hem troylus aldaere
parys ende deiphebus
van cisonien coninc remus
athenor ende polidamas
anchises ende eneas
ende die coninc fylomenys
mennoen die ducke groten prys
bejaghede mit dien van troyen
der voeren jonghelinc mit joyen
die nuwelinghe quamen in die stat
signus hiet hy nu merct dat
hy was stout ende onvervaert
hy en ontsach speer noch sweert
noch wapen die men vant
ghebaren was hy van bractenlant
daer men nigromancie yerst vant
jonc was hy ende wyde bekant
aver hem had hy sulcke woert
wie se heft of wie se hoert
eenwerf op enen dach
ten is niemant die hem wonden mach
noch mit sweerden noch mit knyven
des so was hy stout van synen lyve
coninc was hy van bractiane
een  hiet lixus  voerden syn vane
daer een borch van goude in stoet
in lasuer duer ende goet
dyomedes die seer vacht
op die van troyen hy niet en acht
stouter dan een bloede cat
die sotte mynne riet hem dat
dat hy der yerste teghen reet
hem volgden na oec gotweet
van synen lande ijm scilde
stoutte ridders van sclaghen milde
tierst dat hem saghen die van troyen
begonde hem seer des te vernoyen
dat hy ryden soud dat pert
dat voer troyen ghewonnen wert
hector sprac synen broeder toe
troylus seid hy marcket hoe
dyomedes ryt u pert
my dunct dat hyt luttel spaert
ghy moet die joffrouwen mynnen nu
die so seer wacht na u
haer mynne ende oec haer goet
sy heft gheset al haeren moet
aen dyomedes al sonder hale
dat dunct my nu te desen male
want sy hem heft ghegeven tors
daer u af mach wesen te wors
want hy voert na dat ic scouwe
aen syn speer haer mouwe
my dunct dat sy u heeft vercoren
troylus die reet uyt voren
hy en mocht den spot niet ghedoghen
dyomedes die hem voer toghen
quam voer veer der ander scaren
troylus die nam syns ware
ende scloech tors derwert mit sparen
elc heft den anderen vercaren
daer quamen sy tenen ghemoete
troylus die waent wel boete
dyomedes doen mitten speer
hy haesten hem voer tgriexe heer
ende stac hem dat speer voer ontwee
al had dyomedes seer wee
hy stac troylus soe weder
dat hy ghevallen waer der neder
voer hem allen van der stat
mer syn sciltknecht sach al dat
dat hy gheboghen was achterwert
ende richten hem weder op syn pert
soe dat hy becomen es
wel wiste dyomedes
dat hy en onteffent had seer
hy waenden wel mit groter eer
ghewonnen hebben pesselande
mer troylus die syn scande
herde gherne wreken soude
trac syn swert uyt als die boude
ende scloech op dyomedes weder
ic waen wel dat hy der doot neder
ghevallen waer van den orsse
ende doot bleven in die porsse
mer dat hem daer te hulpen quamen
minesteus ende dorias te samen
ende die lude van athenen
so luttel ridders volgden hem henen
daer en waster vjc ofte mee
daer wert den menghen herde wee
die van den orsse vel
ten cond hem niet ghelucken wel
dat hy weder levendich op quam
ic waen noyt man en vernam
om enich pert alsulcken stryt
die griecken setten haeren vlyt
om te wynnen pesselande
mer troylus die syn vyande
altoes niet en wilde sparen
deed hem scade groet twaeren
wat dat hy te punte gherochte
dattet ommer die eerde sochte
mynesteus neve dorias
die in groten hape was
want helena was syn moye
hy stac te synen vernoye
op troylus ontwee syn speer
mer voer al dat griexe heer
eer hy hem mocht ontryden
scloech hy hem ontwe syn syden
mit stoutter ende mit willigher hant
dat hy doot viel op dat sant
mynesteus die dat siet
en wilde langher spaeren niet
hy en woude den neve wreken
der mocht men horen speren breken
ende menghen vallen sien int gras
hector die goede ende eneas
saghen troylus bestaen
sy quamen hem te hulpen saen
hector bestont die van athenen
die seer om haren heer wenen
ende stacter menghen ridder duer
noyt en hadden so swaer aventuer
die griecken ten ghenen stryde
synt sy yerst mit nyde
die stat van troyen belaghen
sy voeren enwech ende lieten hem jaghen
seer veel van der stede loept
troylus hielt syn scop
om dyomedes die voer hem vloe
ende seid maect u henen alsoe
ende rust in uwer amyen scoet
die u huden die mouwe roet
so vroech tenen ponioen gaf
ghy sceit des velts mit laster af
dus jaecht hector ende eneas
ende troylus die coen was
die griecken ten loghren weder
der reden sy ter veel der neder
mittien vernam achilles dat
dat die heren van der stat
al scoffeerden dat voer hem quam
mit haesten hy syn wapen nam
ende reet ten veldewert als die coene
hem volgden die mirmidoene
ridders stout ende onvervaert
achilles die niet en spaert
coemt te velde ende heft versien
den hertoghe van athenen vlien
ende dyomedes alsoe
des wert hy toernich ende onvroe
signus daer ic u yerst af seid
sach comen sclaende over die heide
achilles mit synre scaren
hy was syns cleen in varen
mer hy reet hem te ghemoete
achilles die waent wel boete
van signus doen in dat orloghe
dat hy hem nummermeer en toghe
voer goede ridders op dat velt
hy stacken seer mit ghewelt
dat hem die helm voer van den hoefde
mer signus die niet en verdroefde
stac achilles opten scilt
dat speer en brac niet dat hy hilt
mer achilles die viel af
signus selve die niet en gaf
om tors hy lietet henen lopen
hy waendent achilles doen becopen
dat hy voer alle syn lude
soe verre reet hoert wat ghesciede
hy reet op hem daer hy stoet
achilles was van stryde vroet
ende rumden als hy op hem reet
mer doch eer hy hem leet
stac hy dat ors al doer die syde
daer beite signus in den stryde
ende vacht teghen hem te voet
achilles sweert was herde goet
daermede waenden hy hem thoeft
al ontwee hebben ghecloeft
dat sweert was blodich van den perde
hy scloech seer mer dat en derde
signus noch meer noch myn
dies wonderden hem in synen syn
mer dbloet dat aen tsweert claf
waen ic dat hem teyken gaf
des waende achilles te dien stonde
dat had gheweest ene wonde
mer daerna schier eer yet lanc
signus die wapen van hem swanc
ende seid achilles merct wel
ic en draghe wapen om niet el
dan omdat sy wael staen
ic wil teghen u vechten saen
in enen roc nu ter tyt
vergave got dat alle die stryt
ende van den orloghe den omganc
aen ons tween nu waer belanc
so sout saen versceden wesen
hy scloech achilles na desen
dat hem uytten helm die stene
spronghen al groot ende clene
des scaemden hem seer achilles
dattet hem daertoe comen es
dat een man voer hem dus staet
die al bloot is ende op hem dus sclaet
dat hy hem niet en can ghewonden
doe spranc hy aen hem in cortten stonden
ende werp hem onder hem der neder
signus had gherne weder
opghestaen mer hy en mochte
mit synen riemen hy en knochte
syne hande beid te samen
al daert veel ridders vernamen
werp hy en wech van den oevere
die bractane waeren te droevere
hem en halp woert noch stoutheit
hy en verdranc in die fosseit
doe sy hem verdroncken saghen
syne stoutheit sy seer beclaghen
ende daertoe syn doghet groot
alle waeren sy bleven doot
want die mirmidonoise quamen
op hem ghereden alle te samen
des hadden sy groot misprys
en had ghedaen fylomenys
die coninc van paslagonie
ende remus van cisonie
der en waer niet een ontgaen
sy hebben achilles achterghedaen
ende syns volcs ghedoet so veel
dat mit hem ghinc uytten speel
bynnen dien is hector comen
den scepen by ende heft ghenomen
syn neve ajax salomyne
der stoutster een dat was aen schyne
die in alt griexe heer was
troylus ende eneas
hebben die scepe mit ghenynde
ontsteken aent teen eynde
dit heft menich man becoft
sy hebben alle vruchtich brocht
aghamennon ende ulixes
mynesteus ende dyomedes
die brant scloech hoghe in die locht
des hadden die griecken groten vrocht
en had ayax ghedaen
der en waer niet een scip ontgaen
nestor die oude was hem by
hector die scoen dat seit men my
stac nestor mit enen speer
uytten sadel voer dat heer
dat hy ter eerden neder vel
had hector alsoe fel
ghewest als die griecken waeren
nestor en waer niet ontfaeren
ghenade riep hy op ulixes
ende seid vrunt nu mercket des
dat men my hier sal versclaen
ghy en wilt my hier in staden staen
ulixes en dorsten niet ontsetten
hy toech wech der was quaet letten
ayax en mocht niet ghedoghen
dat men den ouden voer syn oghen
so scandelic ontlyven soude
hector ontmoeten hy also boude
ende gaf hem enen sclach al daer
des menich troyen had vaer
dat hy en had doot ghescleghen
hector brachter den scilt teghen
ander waen ic waer hy doot
int thertte had hy wonder groot
naedien dat alt theer vloe
wie hy was die hem weerden alsoe
hy sprac her ridder segt my
hoe dat u name sy
ghy dunct my soe onverveert
ayax sprac doe mitter vaert
doude thelamon is myn vader
esyona die ghy allegader
kent dat is myn rechte moeder
jonghe thelamon is myn broeder
hector sprac ghy syt myn neve
siet wat ic u dan gheve
alle die scepe die hier staen
dier niet en waeren ontgaen
ende desen dach al doer den vrede
wy sullen varen in die stede
proeven of wy yet mochten spreken
dat men dit orloech mochte breken
ende daertoe geef ic u myn sweert
ayax sprac eer ghy my ontfaert
neemt dat my lest was ghesent
ic en heb hier gheen beter present
dat is een gordel van syden
ic en sach nie beter in mynen tyden
het maecten die scoen arpale
die teghen die gezes liep altemale
die haeren vader had ghevaen
dien sy verloesten weder saen
omdat sy alle die man
mit haeren lopen verwan
nu weten die twe nevelinghe
niet dat sy hebben onderlinghe
dat ghenomen ende dat ghegeven
daeraen leghet hare beider leven
elc dancten den anderen seer
mittien gheboot hector die heer
allen den baroenen dat sy mit joye
keren souden bynnen troyen
hectors ghebot was schier ghedaen
sy keerden in die stede saen
ende die griecken waeren vroe
dat hem comen was alsoe
xx scepen hadden sy verlaren
ende menghen man uytvercaren
ende daertoe menghen ghewont
dus maect ons ovidius condt
benoyt doet ons voert ghewaghen
datter bynnen xij daghen
onder ridders ende ghenoot
veel ghewonden bleven doot
dus was in den somer daer
grote onrast ende vaer
soe veel bleven daer ghewonden
dat men se ghereyden niet en conde
sy droefden buten ende bynnen
soe langhe duerdent wildyt kynnen
dat syt verdraghen niet en mochten
die van buten vrede sochten
aghamennon heft ghesent
baden op al sulc convent
dat sy den heren van der stede
priamus doen bidden om vrede
xxx daghen moghen sy en ghewynnen
beide van buten ende van bynnen
die xxx daghe swoeren die heren
men groef die doden mit groter eren
ende som heeft men se ghebrant
te rasten daden sy hem tehant
die van bynnen ende te ghemake
den vrede hielden sy baven alle sake
die coninc hielt menich ghedinghe
om te versceden onderlinghe
mit vrienden ende oec mit maghen
die besten die in troyen laghen
oec visierde hy ende sochte
wat hem beste staden mochte
o wy wat seer ende wat rouwen
sal men hierna moghen scouwen
ende hoe swaer een ongheval
ic en weet hoe icket ghesegghen sal
my wondert dat die van der stat
niet alle daerom en blyven mat
om so scadelicken sake
droevende seer ende tonghemake
waeren sy tallen tyden voert
noyt en was daerna in die poert
blytscap want wies mochtet wesen
nu hoert dan hoet quam te desen
ende hoe die wych dernae verghinc
nummermeer en hoerdy dinc
soe droevelic aver een ende andre
dat voerspraken heft cassandre
moet ghescien in cortter tyt
men hielt den vrede sonder nyt
die xxx daghe leden bynnen desen
die ridders syn alle ghenesen
menich man heft grote joye
dat hy te vreselicke tornoye
des daghes wesen sal
der ghescieden groot ongheval
ter quader tyt was hy bestaen
ende gheint ende oec voldaen
andromata hiet hectors wyf
die scoenste een die had lyf
edel ende wel ghebaren
van havesheden veel te voren
haeren man ghetrouwe  sy had recht
sy had van hem voert groot ghevecht
twe scoen kinder van hector
landomante ic deen noemen hoer
tien tyden wast out v jaer
dares seghet aver waer
dat edelicke was ghemaect
blont wit ende wel gheraect
ende van anderen kinderen bloeme
nu hoert hoe ic dander noeme
alsoe ic bescreven vant
astionacta wast becant
ende en was mer ij jaer out
doen hem die dach was onhout
hoert wat daertoe was ghewracht
recht op den selven nacht
doe die vrede eynde nam
tleet dat der vrouwen te voren quam
mocht haer des syns doen vermerren
die toendent haer van verre
beid by teyken ende by drome
des namen sy goeden goem
om haeren scade om haeren rouwe
des snachs ghedoegde die vrouwe
pyn jamer ende verdriet
mer des en twyvelen sy niet
want vaert hector ter battalien
hy blyft doot al sonder faelgien
ende die plaetse niet en rumet
eer hy doot van den orsse cumet
andromata was seker das
dat haer te voren comen was
des was sy uyttermaten seer
bedroeft int thert om haeren heer
dat en docht my gheen wonder
sy seiddet hem al bysonder
heer seid sy hoe dat vaert
van enen dinghe ben ic beswaert
so seer daer ic ligghe by u
dat my temoede is al nu
of my myn lyf soud vergaen
die hoechste daden my verstaen
dinghe daer ic om ben onblyde
dats dat ghy niet en vaert te stryde
beter waer ic doot twaeren
dan dat ic niet uyt en dorste vaeren
nummermeer en wil got ghehenghen
dat ic verveert sy van desen dinghen
en sprekes niet dats dat ic meen
doer u en laet icks groot noch cleen
andromata weent ende versucht
om die saken die sy vrucht
dat rode blyde dat haer stont wael
nu wert sy bleec ende vael
wel na wert sy uytten syn
den coninc maecten sy des een inde
dat hy hector te huys houde
of hy hem levende hebben woude
ende baven alle dinc neem waer
dat hy te stryde niet en vaer
pryan was haefs ende godertieren
hieraf wert hy in vaer schiere
hy troesten hem nyemants dan hectors
dats altemael syn surcors
blyft hy dat weet hy te voren
hy nemes scade ende toren
dus en der hy hem niet ontbieden
te vaeren mit anderen luden
hy kent die vrouwe van sulcken rade
dat men best haeren wille dade
ende syt doer doghet liet verstaen
parys nam syn compaen
ende troylus ende eneas
die coninc mennoen ende polidamas
van lauconie eufemius
coninc sarpedoen ende glaucus
cupesus die grote ende die starcke
laghens heiten syne marcke
remus ende ascanius
epistropus ende drasius
coninc ensius ende forsius
die heer was philisteus
philomenus die scoen ende die vroede
ende ander veel coninghe goede
heeft parys al ghescaert
wel beset ende bewaert
die scaeren waeren lanc gherect
ende die orssen wel ghedect
die banieren waeren beset
die speren starc die yseren ghewet
mit wapenen waeren sy wel bewaert
ende van hertten onbevaert
doe gheboot die coninc pryan
die was een wel gheraect man
dat die heren ten selven tyden
deghentlicke uyt souden ryden
want die griecken hem beroemen
dat sy te lytsen waeren comen
tierst dat hector wist die milde
dat syn vader niet en wilde
dat hy voer tot den tornoye
was hy in sulcken vernoye
dat hy die vrouwe andromata
gheblouwen hadde herde na
seer dreyghet hy se uyttermaten
ende swoert dat hy se altoes sal haten
hets wonder dat hy se niet en sclaet
syn wapen heyst hy daer hy staet
die waeren ghebrocht aversyde
des heyschens was die vrouwe onblyde
sy gaf se hem ende hy deed se an
andromata na mynen waen
viel in ommacht daer ter stede
als hy die wapen aendede
sy maecte groot hantghesclach
want sy ontsach den wreden dach
seer bat sy hem dat hy blyve
ende hy hem selven niet en ontlyve
ducke bat sy hem op ghenade
als sy siet dat hys niet en dade
noch doer ropen noch doer bede
noch doer gheen sake mede
ende hy niet en laet die vaert
omdat sy weent ende misbaert
al sout daer alle die werlt vromen
sy deed alle die vrouwen comen
ecuba ende syn suster beide
die alle screyden ghereyde
alle drie hebben sy hem besworen
dat hy haer bede woud horen
ende hy bynnen soude blyven
het is om niet al dat sy dryven
hy en acht strydens noch speel
soen sprac sy moeder weet dat wel
dat ghy myns verghet algader
ende den coninc uwen vader
wy maken groet onghedout
want wy syn u van hertten hout
ay hoe wildy ons dus begheven
hoe souden wy sonder u moghen leven
hier en is vrouwe die soud moghen gedueren
haer en soud haer hertte scoren
ay lieve soen nu doet een blyf
ende mercket doch op dese wyf
sy screyen alle groot ende cleen
polixina ende die vrouwe helene
wouden hem by den clede houden
ten duden niet al dat sy wouden
wat dat sy baden alle die vrouwen
was om niet by mynre trouwen
als sy siet dattet en duden niet
sclaet sy her hande ende maect verdriet
sy toech haer scoen gelu haer
groot ween ende groet misbaer
alsof sy waer des synnes ave
mitter haest so liep sy dane
in een camer ghinc andromata
om haeren soen astionacta
dien maecten sy mit tranen waerm
sy nam hem schier op haeren arm
in den saele liep sy vermoyet
daer hector sy cousen scoyet
voer hem werp syt ende segcht
heer doer u kynt dat voer u lecht
dat cleen is ende ghy selven wont
bid ic u dat ghy des gont
dat ghy myn woert bekynt
ontfermt u myns dit is u kynt
ghy en sietet meer na desen tyt
ist dat ghy vaert in den stryt
ghy sterft ommer te deser rese
dit kynt blyft van u wese
verdoemt man verwoeyt ries
en ontfermet u niet dies
dat ghy soe seer haet u leven
waerom wildy so saen begheven
beid my ende u moeder
vader kinder suster ende broeder
wat wildy ons laten bestaen
hoe sullen wy sonder u ontgaen
o wy deser aventueren
mittien viel sy ter selver uyeren
in ommacht in den sael der neder
helena hief se saen op weder
die groten rouwe doghede
om haer als sy van buten toghede
hector was die niet en deede
om syn kynt noch om die bede
hy en is cleyn noch groet verveert
mittien bracht men hem syn peert
uyt woud hy ryden hoe dat gaet
mittien spranc op andromata
ende maecte so groot gheruchte
dat ment veere horen mochte
int pallas van troyen bynnen
mocht elc horen ende bekynnen
sy deed daer wenen veel tranen
o wy sprac sy nu gaet ons aene
die wyle die wy doot wouden wesen
andromata ghinc wech mittesen
tot pryanus des coninc rycke
sclaende haer hande jamerlicke
cume mocht sy spreken van moede
doe sprac sy als een onvroede
seg dol man du dunckes my riesen
du souts noch huden seer verliesen
vaert hector buten in den stryt
hy blyft doot in cortter tyt
ic weet weel dattet also moet gaen
die gade dadent my also verstaen
ic hebt versien in dier ghebaer
coemt hy onder die grote scaer
sy sclaen hem doot wat doetstu dan
ay meer en sietstu mynen man
gaet ende hout hem lieve here myn
astionacta myn kynt ende tsyn
leid ic te synen voeten huden
syn moeder heves hem ghebeden
polixina ende vrouwe helene
mer ten duden groet noch clene
hy en wil haeren wil niet weten
recht nu was hy opgheseten
heer doe ic liep tot dy
ganc henen saen ende houden my
hy heft my seer ghesproken weder
mittien woerden viel sy der neder
doe richte se op die heer goet
prianus stout ende vroet
ende synen vyanden wreet
nadien dat men die waerheit weet
hy en was te licht niet in die taele
mer haefs ende besceiden waele
alsoe hy van haer heft ghehoert
sulc misbaer ende sulcke woert
een coude ghinc hem ter herten naer
hy had vrese ende vaer
swaer versuchten quam hem aen
mittien begond hy te gaen
die tranen liepen uyt synen oghen bede
die droghede hy mit synen clede
syn hert seid hem dat misschien
op een peert sat hy mittien
uytter salen is hy ghereden
peinsende mit sericheden
hector ontmoeten hy in der straten
seer vererret uyttermaten
van moede hadden sy hem doen sweten
die hem baden om beten
op die griecken stont hem syn moet
onder synen stalen hoet
was syn aenschyn root als een vier
die oghen waeren in hem so fier
ende soe vreselicke ontsteken
nu hoert wonder daeraf spreken
ghelyc den brande waeren sy root
lyoenbeesten cleen noch groot
en is te sien niet soe vresam
voerwaer seg icket als icket vernam
der en was soe stout by mynre trouwen
die hem in doghe dorste scouwen
ja die honde van der stede
vloen als sy hem saghen mede
ghewapent sat hy op galenteye
aen syn syde hinck een speye
die wel helme sniden can
by den breydel nam hem pryan
ende seid ghy blyft nu twaeren
ic en laet u huden henenvaeren
ic bid u beraet u bet
by den gaden van onser wet
maen ic u dat ghy teser tyt
niet en vaert in den stryt
ic en wil oec niet dattet ghesciede
dat ghy doet dat ic u verbiede
het is recht dat ghy doet myn ghebot
ghy en vaert niet so help my got
huden meer nu hoer wat wene
die vrouwen dryven alle ghemene
hoert hoe sy nu misbaeren
hem allen ontfermt uwes twaeren
lieve kynt nu beet gherede
hector was temoede lede
synen vader en der hy niet vergrammen
noch hy en der niet blyven van scamen
ontteert waent hy syn ommermeer
ay heer seid hy heer heer
ghy en syt hierop niet wel bepeynst
omdat een sot wyf heft ghevenst
ende vertelt haren drome
dat men daerom nemet gome
vaer ic niet uyt weet voerwaer
men salt my lasteren hiernaer
dat my een wyf hier blyven doet
mit recht sout u duncken goet
dat ic den onse stonde in staden
die noch huden werden verladen
dese woerde en achten pryan niet
soe veel bat hy hem ende hiet
dat hy keerde dat niet en was lichte
so vreselicke was syn aensichte
hy en is soe coen die op hem siet
ontwapenen en wilt hy hem niet
sonder die ventaelge alleene
pryan seinde groet ende clene
al dat hy uytseinden mochte
wat manne die ten wapen dochte
trac saen uyt mit ghewelde
verre opten sconen velde
die griecken hebben cleen belet
sy hebben haer scaeren beset
scoen volc had dyomedes
ende die stoutte achilles
ayax ende thelamon
menelaus ende aghamennon
ende palamides die wyse
hadden ridderen van hoghen pryse
die banieren ende die helme claer
die in dat heer waeren daer
verlichten al dat brede velt
dyomedes quam mit synre ghewelt
troylus ende die hem toehoren
quamen oec ghepongeert voren
die twe scaeren vielen te samen
die een groet deel der plaetsen namen
die orssen doen sy lopen voert
dat men herde verre hoert
die eerde luden onder die calcoene
der sincten men speren mitten ponioen
die scilde ende halsberghe scoerden
die daer luttel yemant duerden
der stortter menich voer die vlocht
die spaenre vloghen in die locht
daer men wel josteren sal
der siet men menghen swaeren val
der hy nummer af op en steet
die der oec syn speer ontgeet
die moet trecken syn speer claer
daer was die wych groet ende swaer
doe troylus riep lude syn teken
dat hy waent dat syn vyande weken
doe scloech hy der menghen terstont
daer bleef menich doot ende ghewont
dat dat velt was al bedect
dyomedes quam voert ghetrect
droevich als hy syn volc sach sclaen
ende die troyene sach avergaen
op troylus synen viant
stac hy mit enen speer tehant
daeraen die mouwe van singlatoen
hy stacken doer den lyoen
die in synen scilt stoet
die halsberch scoerden al was hy goet
mer troylus dies niet en ontsiet
mercten syns ende en misten niet
den scilt stac hy hem al duere
ende doer den halsberch enen scuere
so dattet rode bloet uyt liep
mer die wonde en was niet diep
sodat sy niet ten lyve ghinc
sy beghaven sulcke dinc
ende streden mit beiden handen
mitten vreselicken branden
ic waen dat sy en sceiden niet
eer elc den anderen tbloet daer liet
nu quam menelaus daer
ende wel iij dusent in syn scaer
hy stac van frughie miteres
als een die verbolghen es
so seer liepen die orssen te samen
dat sy die scachten daer sy quamen
doer die scilde daden varen
doe viel miteres af twaeren
op hem versamende die stryt
van den griecken daer ter tyt
sodat hem niemant van synre syden
bescudden en mocht in den stryde
daer weer die coninc schier ghevaen
ende hy en weer niet ontgaen
en had ghedaen polidamas
die stout ende onverveert was
hoe dat nu vergaet die sake
miteres coemt schier wrake
ende ontset in dien tornoy
polidamas hy riep danoy
troylus ic sient u verliesen
den griecken deilen ende kiesen
sy wanen ons dryven sonder keer
hector en coemt niet huden meer
synen troest hebben wy verlaren
synt dat ic yerst wert ghebaren
en hoerden ic noyt tellen in saghen
dat ridder liet syn wapen draghen
doer drome die men visiert
hier wort sonder hem ghetorniert
troylus antwoerden saen
den coninc van frighien hebben sy ghevaen
siet waer hy mitten ghenen vaert
wy hulpen hem best onghespaert
mittien reden sy na hem verre
seer sonder enigherhande merre
daer was die parse van den stryde
men vocht daer mit groten nyde
wel hondert griecken staken sy ave
der der menich af most ten grave
sodat sulc die der neder lach
syn ghedermte voer hem lach
menich was daer te vernoy
der was die parse van den tornoy
polidamas die questender veele
mit synre cracht in den nytspeele
onder hem tween ontsetten sy daer
miteres die was in vaer
want sy hadden hem afghedaen
den helm ende souden hem thoeft afsclaen
want sy hem behouden niet conden
mer troylus quam ten selven stonden
denghenen hy die hant af scloech
hy questender meer dan int ghevoech
mit synen sweerde dat scarp was
wonden hy menighen die nie en ghenas
doe quam ayax thelamons soen
mit v hondert ridderen die waeren scoen
ende wel ghewapent na hare manieren
ende wel ghereden op orsse diere
dit heer versamende menghen man
dit en is gheen wonder diet mercken can
want het waeren ridders goet
ende quamen mit groten avermoet
oec hebben sy enen goeden heer
men conden verbeteren nummermeer
die troyene en waeren niet tien tyden
soe verscaven van den stryde
om der yersten heren doen
en dade ayax ende thelamoen
die op hem al versche quamen
ende sy reden op hem te samen
der onfinghen groet verlies
die van troyen syt seker dies
want sy en mochten se niet verdryven
menich ridder most daer blyven
die gherne van daer had ghewest
ist alst men in boecke lest
menich was daer in groten noden
die eerde was bedect mit doden
die stryt was daer herde wreet
som vloen sy ghereet
die peinsden dat syt hadden verloren
thelamon doets hem te voren
polidamas heft hy ghesteken
ic en weet niet wel wiet sal wreken
sodat hy van den orsse vel
en daed troylus ende niemant el
hy waer ghevaen diet swaer verdroech
ende menghen voer hem scloech
mit vromicheden mit groter ecren
bescudden hy den groten here
syn volc ontvloe hem uytter porse
troylus bracht hem weder ten orsse
polidamas sat op na desen
die groter vresen is ghenesen
want weet wel dat hy veel
daert hem te stuer was ende te fel
sy toghen achter hare veerde
men stacter veel van den peerde
eer sy die parsiane vernamen
die mit haeren baghen quamen
der waster vij dusent ofte meer
die dedent menghen griec seer
quarelen scoten sy ende scichte
daer en was halsberch so ghedichte
hy en wert doerscoten in cortter stont
dusent hebben sy der wel ghewont
sodat men sach dat bloet
dat daer doer die halsberch woet
daer wert ghescoten menich pert
parys was stout ende onverveert
hy deed hem scade ende lachter
een deel toghen die griecken achter
want sy so veel volcs verloren
dat sys hadden groten toren
sy peinsden mocht ic se noch belopen
die van troyen soudent becopen
ten stryde quam her achilles
die ghemercket hevet des
dat die griecken al te samen
verlies ende groten scade namen
meer bleefter oec dan yemant waent
den synen bidt hy ende vermaent
te peinsen om der werlt eer
want daer wast te doen seer
mittien lieten sy die speren sincken
die sat van bloede sullen drincken
ende menghen ridder vellen echt
eer sy weer op werden gherecht
ten is gheen man diet u cond dade
des vernoys ende dies scade
die sy hadden die van bynnen
die weerden hem wildyt kynnen
mer so veel warder doerreden
datter meer vloen dan streden
ende rumden hem dat velt
ter statwert vloen sy mit ghewelt
ende achilles wert ghewaer
dat sy allen vloen van vaer
doe scloech hy der veel mit sweerde
want hy daer niemant en spaerde
daer was herde groet verlies
ende die scade die altoes wies
die troyene lieten henengaen
want sy en condens niet ontstaen
die griecken jaghede se so seer
ende pynden hem so lanc so meer
nauwe te maken den pas
daer weerden hem wel polidamas
ende troylus by synre syden
ducke keren sy in den stryde
hets wonder groet hoe syt gheherden
sy bescudden mitten sweerden
menghen die daer neder lach
parys die scloech menghen sclach
hy scloechter meer dan iij werf sesse
onder des conincs soen van daresse
diet wel dadent even veel
sy hadden tquaetste van den speel
sy bestonden die bastaerden
sy swoeren dat syt mitten sweerden
becopen sullen die sy beryden
mittien woerde ghingen sy stryden
die griecken ginghen sy doerbreken
menghen hebben sy doersteken
die daer doot syn ofte mat
heer got wat ridderen syn dat
beid in parse ende in stryde
grote sclaghe te sclaen mit nyde
hoe edelicke dat sy vochten
want sy die griecken vluchtich brochten
mit hare scarpen snydende brande
sy scloeghen menghen totten tande
ghevelt wert daer thelamoen
ghevaen hadden metgarioen
enen bastaert dien achilles stac
mit enen speer dat ontwe brac
mer tyser bleef hem in den buyc
ende van den hout een groet stuyc
dies wert menich troyen gram
eer hy van den orsse quam
hebben sy hem ontfaen ende ghedraghen
deus hoe dat seer dat sy hem claghen
want hy was ridder alsoe goet
scoen vromich ende vroet
dat sys mit recht waeren gram
mer eer men hem dat hout uyt nam
hebben sy hem ghedraghen in die poert
ay wat rouwe was daer ghehoert
het weenden ridderen ende vrouwen
poerteren knapen ende joffrouwen
het riep al o wy o wach
tierste dat hem hector sach
wert hem syn hert alsoe swaer
dat hy ter eerden viel wel naer
op een bedde leiden sy den siecken
des moghen sy dancken den griecken
hector vraegden hem wiet hem dede
doe hy wiste die waerhede
wiet hem dede ende in wat twiste
twaeren sprac hy doen hyt wiste
ic mach mit recht wel misbaeren
dat ic daer uyt niet en mach vaeren
hoe mocht ic nu langher ghebeiden
daer uyt moet ic an der heiden
ende desen wreken opdat ic mach
vynd icken op desen dach
ic waen hy sulcken pant sal laten
dat hem comen sal tonbaten
hoe verwonnic meer den lachter
of ic ghinc des stryts achter
wien dat helpen sal of letten
ic moet onse volc ontsetten
hector hiet den spiet uyttien
margrietoen ende sprac mittien
haelt myn orsse ic wrecke desen
al en soud ickes nummermeer ghenesen
doe hy op sat syn vader quam
diet hem mit pynen benam
recht buten der poertten op die fosseide
was die stryt an der heiden
eneas was daer comen
die veel der plaetsen heft ghenomen
mit vij dusent ridderen wel
die ten orloghe waeren snel
al voer waer seg ic u dat
sy holpen wel dien van der stat
mer dies waeren sy veel te bloder
oec stryden sy veel te noder
dat hector wech was haer gheselle
alst achilles wiste die felle
gaf hy om hem allen te myn
hy swoer hy soud se dryven in
aghamennon seid hyt doe
heer seid hy coemt hier toe
laet ons vaen ende sclaen
ons en machter gheen ontgaen
hector en is oec niet daer
hoe souden wy dan hebben vaer
hy en coemt huden uytter stat
sy syn allegader mat
als sy sonder hem stryden
brenct u volc in cortten tyden
wy sullen se also bestaen
het sullen sy dusent becopen saen
achilles hy voer voren hy was ga
aghamennon die volgden na
daer wert wel seer ghestreden
eer sy yet sceyden van der steden
die hertoch van athenen quam voren
mit iijm ridderen vercoren
op spaensschen orssen wel opgheseten
altehant oec wildyt weten
ghinghen sy hortten ende steken
ende die starcke speren breken
wel m heren bleven daer doot
die wych was starc ende groot
so scadelic was oec die dach
dat men der wonder af tellen mach
filomenys van paflegoen
die achte cleen op die gryffoen
hy joesteerden op die van athenen
noyt en hoerden man van ghenen
tellen dat in soe cortter tyt
so menich bleef in enen stryt
starcke waeren die paflegoene
ende achten cleen op dien gryffoen
van bloetheden en wisten sy niet
den griecken deden sy groet verdriet
wel deedt selven fylomenys
van menghen had hy den prys
hy joesteerde opten hertoghe
baven den scilde stac hy hem hoghe
hy en mocht hem niet ghevaen
van so menghen was hy bestaen
als lude om haeren heer pleghen
dat sy hem enwech hebben ghedreghen
van den velde ten tenttenwert
ic waen men seer om hem misbaert
polidamas heeften ontmoet
die seer daerom verwoet
die dat daden mach hy se belopen
hy swoer sy soudent becopen
die scilde namen sy ende reden
daer sy luttel yemants meden
niet en hielden sy op den toghel
eer sy vloghen als een voghel
ende quamen daer men seer street
sy daden menghen swaer leet
wast op scilde wast op orsse
haer speren braken sy in die porsse
som op ridderen die bleven doot
hier was die wych starc ende groot
hier in desen fellen tornoye
had die menich groet vernoye
dat ment ghescryven niet en conde
sy en mochten niet meer te dien stonden
ghedueren daer syt seker dies
al te swaer was haer verlies
doer die lytsen heft men se ghedreven
daer moste menich laten syn leven
veel vielder in die fosseit
eer die leste in quamen ghereit
verloren sy so menghen man
dat ment vertellen niet en can
die griecken wonnen aen haeren danc
die uyterste lytsen in haer bedwanc
sy dreven se bynnen die barbacane
parys reet hem daer bet ane
hy heft hem daer afghescleghen
menghen stoutten coenen deghen
troylus doet sulcke sake
datten griecken niet en derf vaken
hy was daer menghen te fel
daer toenden hy syn stoutheit wel
polidamas deed wonder groot
hy hielt syn goede sweert al bloot
in synen keer was hy ghestade
duer vercoft hy hem den scade
fylomenys die stoutte die vrome
was die stoutste die ic noeme
telcken sclaghe scloech hy enen doot
mit synen sweerde dats jamer groot
al dadent dese wael wattan
want het hem niet ghehelpen en can
want lude die so wel stryden connen
hebbent tfelt op hem ghewonnen
sy en conden niet mit maten saken
wederstaen of vluchtich maken
bynnen der poertten nu mercket dan
syn comen sulcke dusent man
daer nyemant af in langhe tyt
en gheert te keren in den stryt
in die stat mocht men ropen horen
o wy o wy wy hebbent tfelt verloren
sulcke vaer is daer sulc hantgesclach
dat niemant den anderen troesten mach
alle waenden sy cleen ende groet
ghevaen syn of blyven doot
hector vernamt saen ende besiet
dat wonder dat daer gheschiet
ende den scade van dien daer blyven
die niemant en mach bescryven
die stat sach hy in roeren van vaer
ende heeft vernamen oec die maer
dat sy bynnen der poertten vloghen
hem liep dat bloet onder doghen
ende thertte wies hem ende die moet
soe erre wert hy daer hy stoet
dat niemant hem en der ghenaken
seer miscomen my die saken
sprac hy dat ic dit moet doghen
al verstormden hem die oghen
van groter avermoedicheit
synen helm nam hy ghereit
dien bant hem der knapen een
doe vernuwede daer die ween
menghe vrouwe in den sale
wert cranc ende van rouwen vale
om hector was hem allen wee
weet dat sys en siens hierna niet mee
ho moghen sy blyde syn hiernaer
o wy wat scade gheviel daer
dat hy die wile niet en mocht ontvlien
daer hem alsoe op soud misschien
bynnen der salen sat op syn pert
hector ende goerden syn sweert
den scilt nam hy ende voer uyt
andromata weenden averluyt
jamerlicke sy haer misliet
priamus en was daer niet
had hy der ghewest het waer bleven
hy die niet en ontsiet syn leven
reet hy die strate nederwart
daer neech hem menich aen die vaert
als hem tghemeyn volc vernam
waeren sy blyde als hy quam
teghen hem liep menich een
van jamer dreven sy grote ween
heer seiden sy onse scaer
is des wel worden ghewaer
huden al tot desen tyden
dat ghy niet en quaemt in den stryden
sy hebbens wel ghehadt den kies
van den onsen is groet verlies
sy hebben der huden veel belopen
mer nu sullent sy becopen
ende ontgelden in cortten tyden
hector quam al daer sy stryden
mer die parse was so groot
van hem die der weken doer den noot
dat hy cume uytcomen mochte
tierst dat hy uyt quam het becochte
eripulus dien scloech hy doot
die van hircane was heer groot
sidus was een coninc rycke
stout ende vromich sekerlicke
enen sclach hem hector gaf
dat hem die kraghe voer af
ende hy bleef doot in ghenen speel
daer toenden men teiken herde veel
daer mocht men te diere wylen horen
trompen blasen achter ende voren
die hoghe toerne luden weder
ende die dale op ende neder
hector was saen bekent aldaer
ende tierst dat sys worden ghewaer
trocken die griecken al te samen
op den velde dan sy quamen
polidamas die was ghevaen
fylomenys die hadden bestaen
tontsetten mer dat is bleven
des waeren sy vro die hem henen dreven
want hy hem menichwerf beriet
groten scade ende groet verdriet
des gaven sy hem menghen sclach
opten helm daer hy voer hem lach
syn ontset is opghegeven
hy waenden der selven wel syn bleven
ducke was om hector ghevraghet
van hem die daer henen jaghet
mer bekent hebben sy hem in dien
diegheen die hem van achter sien
int thertte was hem te bet
polidamas hy wert ontset
hector die liet op hem lopen
sy moeten swaerlicke becopen
dat sy hem so dorperlicke leden
dat gheselscap wert saen versceden
hy scloech daer mitten sweerde doot
menghen ridder stout ende groot
hy doerreet saen al haer heer
veel verloren sy aen die weer
polidamas moeten sy begheven
of selven by hem laten tleven
die troyene syn vercoevert
daer die fosseyt was stey
hebben sy die griecken bestaen
daer was menich doot ende ghevaen
by der daet die hector dede
waerom soud ic u letten hiermede
te velde dreven sy se verre
des waeren die griecken droeve ende erre
een amerael  hiet leoretes
was neve dyomedes
rycke als ons die jeeste wyst
ende doer syn stoutheit seer ghepryst
dien heft die coen hector doot
midden daer die stryt was groot
stac hy hem onder al dat heer
op synen scilt mit enen speer
al daer van goude stont in een lupert
scoerden hy den scilt saen mitter vaert
die halsberch faelgeerde oec saen
daer tyser is doerghegaen
soedat dat syden ponioen
doer ghinc op dachterste aertsoen
lever ende longhen woeden uyt beide
doe viel hy doot van den ghereide
ende tierst dat hectors speer brac
mitter vaert hy tsweert uyt trac
hy proefdet hoet snyden conde
der maecte hy menghe diepe wonde
die troyene doen wel te stryde
nu syn sy vro ende blyde
nu tyden sy den vianden an
dat doet hector die edel man
als achilles sach dat wonder
dat achilles doet alleen bysonder
die syn prinche aldus versclaet
syn hert seid hem ende synen raet
ist dat hy te lyve blyft
dat hy dat volc al ontlyft
sonder enich wederkeer
mer hy soud ontlyven eer
wert dat hy hem conde behinghen
ende hyt dan conde volbrenghen
hy scloeghe hem selven wert dat hy mochte
daeraen setten hy al syn ghedochte
anders hem niet int thertte ghinc
hierom laet hy alle dinc
selve altemael set hy hierinne
syn ghedachte ende synen synne
nummermeer en wort hy blyde
eer hy hem doot heft in den stryde
sy saghen tfolc jaghen al ghemeen
soe veel heeft hector cracht alleen
dat hyt al weert mit synre ghewelt
ende hy hem rumen doet dat velt
die troyene syn wel becomen
menghen hebben syt lyf ghenomen
al dat volc trac uytter stede
synt got die werlt wesen dede
en sach noyt man in gheenre tyt
sulc ghevecht noch sulcken stryt
by c by m bleven sy doot
in die stat was gheen so groot
hy en liep uyt al dat hy mochte
deerde bevede dat hem dochte
ghelycke of sy scoeren soude
menich dode lach op die moude
politeres een coninc vercaren
van aver caucasus ghebaren
dat is te landewert van indy
menghen ridder so had hy
scoen was hy ende wel bedacht
ende een heer van groter macht
noyt en sach man enighen man
beter wapen hebben an
mit dueren stenen ende mit goude
was hy versiert menichfoude
des peins ic dat hy hem verhief
achilles hadden herde lief
daerom dat hy hem soud gheven
syn suster behielt hy syn leven
selve was hy ridder vermaert
voer synen viant onvervaert
des daghes sloech hy menghen troyen
mer hector heft belopen dien
dat hy hem niet en mach ontgaen
dat moet hy syn biecht ontfaen
ten tanden scloech hy hem daer
ende doe hy sach dat rycke ghegaer
soe scoen soe rycke so duer
woude hyt hem aftrecken schier
doe hy hem pynde hoe hyt hem af trake
quam achilles syn wedersake
op hem sclaende aver die heide
daer rumde menich syn ghereide
die wych versamende daer so groot
datter menich man bleef doot
hector ende achilles quamen te samen
die grote sclaghe gaven ende namen
elc scloech den anderen daer
op die helm die luden claer
sodat alle die vyande ontspronghen
ende hem die hande wedersonghen
mer hector heft een sweert getrect
dat scarp is ende claer blect
mit beiden handen hy oec sclaet
achilles hoe soet gaet
mer hy en conden niet ghevellen
dat vechten lieten haer ghesellen
diegheen die daer waeren te stryde
maecten hem een plaetse wyde
mer achilles sonder waen
en mocht voer hem niet ontstaen
hy trac besyden seer ghewont
dat hy was erre sy u condt
gheen man en mocht droever syn
dat deed hy herde wel aen schyn
hy deed begaden syn wonden
ende binden so men best conden
syn helm hy verbinden doet
een speer had hy starc ende goet
ten stryde keerden hy dane hy schiet
om syn wonden en liet hys niet
op hector voer hy te diere stont
hy wilt sterven also ghewont
swoer hy of hy sal hem doden
des en laet hy hem niet verbloden
scarp ende wreet was die stryt
daer bleef menich in cortter tyt
onder die griecken wert een gehu
sy riepen hector heeft ons nu
enen coninc noch afghesclaghen
wy en moghen des niet verdraghen
hector hadden by der ventaelge
ende trac hem uytter battaelge
mitten scilt al onbedect
achilles sach dat hy der niet op en mect
syn ors scloech hy mit sporen
in syn hert had hy toren
dien hy op hector wreken wilde
hy stac hector beneden den scilde
mit enen speer dat scarp was
dats hy nummermeer en ghenas
hector want hy hem van achter stac duer
hem en halp halsberch noch coffertuer
dat was jamer ende rouwe groot
die goede hector bleef daer doot
want syn lever ende longhen beide
vielen voer hem opt ghereide
ay hector bloem van eertrycke
noyt en vant men uwes ghelycke
van allen saken waerdy volmaect
ende in allen dinghen so wel gheraect
haefs waerdy ende vroet
scoen milde stout ende goet
gheen dinc en missat aen u
dan ghy hebt verlaeren nu
u leven dat sal syn miswinde
dien van troyen in haer eynde
oec allen heren ende vrouwen
diet lesen sullen maken rouwe
ay achilles bose deghen
hoe fellicke hefstu verscleghen
den stoutten ende starcken hector
dat ghy van achter stakes doer
moerdelicke naemste hem tlyf
twaeren des had ghesyn een gheblyf
hadt ghy hem int aenschyn ghesien
dat en had niet moghen gheschien
als ghy hem jaghet ghy weert verveert
want hy ducke mit syn scarpe sweert
u menghe wond int lyf heft ghehouwen
daer saghen ridderen ende joffrouwen
onghelycke was u cracht
du en hads teghen hector gheen macht
haddy ghevochten hant teghen hant
dyn hoeft waer bleven hectors pant
ay stat van troyen weest droeve seer
du heves raet verlaeren ende eer
o troyene vliet haestelicke
die bloem is doot van uwen rycke
ay nu wort u stat tebroken
ende ghy sult sterven onghewroken
diegheen die u te wreken plach
is doot nu maect groot hantghesclach
had hector tot nu moghen leven
troyen waer te wynnen bleven
o wy hoe droeve een aventuer
hoe swaer hoe bitter hoe suer
hoe was sy op die stat vererret
dat sy hem hector heft ontfert
ay hector bloeme ende heer groot
al bistu hier dus bleven doot
nochtant sal men dy lof ende eer
hierna spreken ommermeer
die van der stat werden versaecht
daer en was niet langhe ghetaecht
sy en ghingen vlien haer ende daer
niemant en nam syns levens waer
het waer hem lief waeren sy doot bleven
luttel gaven sy om haer leven
sy worpen wech scacht ende sweert
hectors doot heft se verveert
verwonnen ende ghemaect soe blode
ende ghebracht in sulcken node
dat menich man op dien dach
achter velde in ommacht lach
al daer scloeghen doot dat griexe heer
menghen man al sonder weer
van den velde hebben sy se ghejaecht
ter statwert liepen sy versaecht
sy maecten hem wech al aver voet
menich sweert wert ghenet int bloet
ende menich bleef daer terstont
doot ghevaen ende ghewont
haeren wille daden sy ende niet el
nu syn sy te baven wel
diet tlyf ontdroeghen mit ghewelde
liepen ter statwert van den velde
achilles scloechter doot ende ontwe
wel v hondert ende mee
want hy vantter ghenoech te sclaen
soe veel deed hy dat ic waen
dat hys daer hadde groten prys
ovidius scryft ende virgilius
die deser battaelgen doen ghewach
dat daer hector doot lach
datten achilles bant aen syn pert
ende scleypten ter statwert
mit enen gordel van syden
dat hem te voren in cortten tyden
ayax synre moyen soen gaf
als ic u yerst telden daeraf
mer doe hy quam al by der stat
gaf hy hem prianus dies hem bat
benoet swycht altemael des
alsoe ons bescryft dares
achilles was mennoen beneven
ende heft hem enen sclach ghegeven
dat hy van synen perde vel
mennoen gheraecten hem weder wel
hy scloech hem op des scilts rant
dat hy viel neder in dat sant
achilles spranc op syn voete
mer mennoen scloech hem soe onsoete
en weet ij sclaghe ofte iij
opten helm soe wats ghescie
dat hy hem veer is afghevloghen
dbloot ran hem saen onder doghen
mennoen die heft hem sonder waen
herdde ridderlicke bestaen
sy vochten als ridder goede
tfelt wert roet van haeren bloede
ghewont waeren sy daer sy vochten
dat sy cume ghestaen mochten
so seer elc den anderen scloech
dat men se van den velde droech
had mennoen ghehadt ontset
achilles die was so ghelet
hy en had niet meer in ghenen daghen
in stryde wapen moghen draghen
men droech hem wech mit cracht
ducke viel hy in ommacht
eer hy quam in syn pauweloen
op een tapyt van singlatoen
hebben sy hem ontwapent
doen sy die wonden saghen gapen
waenden sy dattet waer ghedaen
mit hem mer hy en waer niet ontgaen
ten waer een meister van orient
die hem aen wonden wel bekent
want hem niemant ontsterven mochte
dien hy levende besochte
hy deed hem spreken ende rusten
ende oec saen etens lusten
hy gaf hem een edel candeel
nu syn verhoecht een deel
die griecken dat hy was aen die bate
hy was ghenesen wel te mate
dat leest men  in den vierden daghe
dies waeren blyde syn maghe
alt verlies dat sy verloren
beid nu ende hier te voren
dat en achten sy cleen of groot
synt sy hebben hector doot
die wast dien sy hebben ontsien
nummermeer en mach hem misschien
sy rekenent voert aver speel
mer een sake weet ic wel
sulcken dach sullen sy noch belopen
dusent griecken sullent becopen
nu hoert voert van dien van troyen
daerna en hadden sy noyt joyen
men nan den doden buten vrede
tierst dat hy quam bynnen der stede
niemant en sach hem soe saen
die op die voete mocht blyven staen
het weenden al man wyf ende kinder
beide meerre ende mynder
so deden coninghen ende graven
vrouwen princhen rycke van haven
daer en was vrouwe noch maecht
sy en beweenden ende beclaecht
her hector edel orloechheer
edel ridder van groter eer
heer ghy hadt ons seer ghemynt
ghy behuedet ons als die vader tkynt
heer die so vromich waert
ende ons bescermet als een libaert
wat scade ist dat ghy syt doot
die rouwe blyft ons soe groot
dat ons gheen goet en mach gheschien
uwes ghenoet en was nie ghesien
nu meer blyven wy ontset
haer wille wordet hem te bet
die viande die ons scaden
o wy hoe droeve ho onberaden
blyven die heren van der stat
beid weerloes ende mat
hier wort meer poertte ontdaen
o wy wat scade is hier ontfaen
ons en helpt man enghenen
ghevaen blyven wy als ons leven
in vremden lande ghevuert gotweet
uwe dood die doet ons leet
dattet onrecht is dat man of wyf
na uwer doot behout syn lyf
nae dien doden is ghecry
men scloech der hande ende riep o wy
sy volgden hem alle in den sale
daer worden sy swart bleec ende vale
noyt en hoerde man rouwe so groet
als daer maecten die ghenoot
het is onghetelt ende ongheacht
pryan viel op hem in ommacht
hy lach op hem mit rouwen
so langhe des moghdy ghetrouwen
dat hy niet langher doghen en mochte
men droech hem van daer onsochte
syn heren ende syn kinder
in een scoen camer ghinder
daer lieten sy hem ligghen aver doot
wanner coemt hem meer troest ter noot
ontemelicke rouwe dreef parys
soe seer riep hy in mengher wys
die verdoemde wile ende dach
daer dat jamer op ghelach
dat hy leefden dat was hem leet
van rouwen scoerden hy syn cleet
dat purpuer was duer ende goet
dattet hem hinck al op die voet
dat myn syn lyf sach daerduer
seer vloecten hy die aventuer
lieve heer riep hy lieve broeder
van allen ridders behoeder
wie sal die scaeren nu doerbreken
ende wie sal onsen scade nu wreken
wie sal ons meer in staden staen
mit recht sal ons tlyf ontgaen
als wy u ligghen sien in baren
u doot is ons soe swaer twaren
dat alle die werlt niet en volachten
dat verlies van onsen ghesclachten
ghy waret thoeft van onser connen
mer leider nu ist al verwonnen
ist gade lief sy sullent gelden
die hande beide die u velden
ic wreke u noch sonder faelgien
vind ic den man daer icket op tyen
ic sclae hem doot al sonder blyf
my en roecket al costet my myn lyf
troylus die clagheden hem seer
want hy en mynde niemant meer
alsoe deed polidamas
athenor ende eneas
ende syn vrienden ende syn broeder
mittien quam ecuba syn moeder
andromata ende vrouwe helene
mit rouwe ende mit groten weene
sy en waeren comen niet so naer
en had men se niet gheleit aldaer
niemant en conde ghehoren twaeren
her wenen her ropen ende haer misbaren
die menghen scoerden daer haer cleet
al waer der yemant die se had leet
hem souts ontfermen mocht hy se scouwen
dat misbaer ende dien rouwen
in ommacht vielen sy op dat lyc
daer vervloecten een yghelyc
die aventuer die hem was so fel
ay cassandre ghy wistet wel
ende helenus dit onghedout
die gade waeren ons onhout
dat men u en gheloefden niet
so en waer ons dus niet ghesciet
ecuba sprac lieve soen
wie sal my troesten wie is diegoen
daer myn hert op rusten sal
myn blytscap is verlaeren al
myn ontset is al ghedaen
waeraen sal myn troest nu staen
nu en spreecstu meer teghen my
swaer versuchten dat my was by
ende myn dromen soe lanc so meer
beduden dat grote seer
ende dese jamerlicke doot
ic sie die eerde onder u al roet
van den bloede dat loept van u
u scoen aenschyn hoe bleec ist nu
ja die scoenste die ye lyf ghewan
wat sal nu doen coninc pryan
die nummer en ghesciet die doghet
daer syn hert by wort verhoghet
ay my wat sal onser ghescien
lieve kynt waer sullen wy vlien
hoe saen sy dy ons verdorven
het waer recht dat wy mit u storven
ende wy niet en dorften sien
die bitter doot aen u misschien
uwen viant moet got haten
die u tleven deed laten
miteres van frygen vloecten die doot
dat sy ghemerret had tsynre noot
ende alle die gade van synre wet
dat sy die doot niet en hadden belet
andromata had al den dach
gheroepen sonder verdrach
derom en mocht sy doe niet spreken
sy liet of haer hertte woud breken
ducke wert sy bleec van vaer
men en vant ghenen adem aen haer
dieghene die haer waeren hout
droeghe se henen mit ghewout
in een camere daer sy in laghe
ende men haer ghemaecs plaghe
sy was worden onghedaen
haer scoenheit was her seer vergaen
her haer was al uytghescleten
had men haers woerts niet vergheten
noch waer troyen onghewonnen
die beste die was onder der sonnen
had se verwert syt seker des
mer dat jamerlicke verlies
es som ghesciet in desen stryt
noch comes meer in cortter tyt
helena heft thertte verseert
van rouwe wert sy alle ontkeert
haer haer is ghetaghen uyt
sy riep men hoerdet averluyt
mit rouwen mit seer was sy bevanghen
die tranen liepen haer aver die wanghen
al totter borste toe was sy nat
van rouwe was her thertte mat
sy scoerden haer cleder van haeren lyve
ende riep o wy ay my katyve
waerom so en mach ic niet sterven
des prysde se men menichwerve
oec wisten sys haer oec groten danc
die hector waren belanc
polixina had sulc verdriet
ic en mochtes u vertellen niet
dleet dat sy haer selven deede
der en was hertoch noch coninc mede
men sach daer groten rouwe dryven
soud icket u nu al volscryven
die waerheit van al den seer
het soud ghedueren huden meer
mer ic en wil u niet meer quellen
ic wil u leren ende tellen
die dinghe die ic u liet te voren
die swyghen wille hy mocht horen
in die saele die menichfoude
was verlicht mit fynen goude
ende mit stenen die duer waeren
was hector gheleit in baren
sy deden uyt die wapen syne
ende wieschen hem v werf mit wyne
mit dueren specien ghesoden
mer eer men groef den doden
balsamenden hem mit groter duerheide
sy deden hem uyt syn gheweide
hertte lever ende galle
ende syn darme mit alle
oec was hy ghesalvet van buten
een cleet deed die coninc ontscluten
van goude ende van stene beide
dat was van groter duerheide
dat best daer ymant af gaf gelt
of der men ommermeer af telt
daeraf heft men hem ghemaect
cleder die syn wel gheraect
levende steen hy tot diere tyt
deed setten op een talyt
sonder die daeraen recht lach
docht hem leven die hen sach
dat talyt was herde rycke
van yvoren ghemaect sekerlicke
die stapelen waeren wel besneden
ghemaect wel mit behendicheden
beide mit dieren ende mit voglen
ende mit serpenten die hadden vloglen
mit bloemen ende mit wingartrancken
gulden sponden aen die bancken
die sponde was als ic se becande
van enen groten visschetande
die plato die philosophyn
noemt in die scryfte syn
noyt en hoerden man van duere spreken
die coerde syden die node breken
was dat bedde onderghecoert
ende mit goude omgheboert
dat ryc was ende ghemaect wale
van inperaetschen sindale
daert bedde mede was vertrect
dat coffertuer daer men mede dect
was redelicke ende herde duer
ende ghewracht in scoenre manier
daer stont menich candelaer
van goude ghebruneert scoen ende claer
der die torttysien op stonden wale
ic en weet hoe menich by ghetale
van philosophen ende poeten
van al den lande was geheten
dat sy ten lycke quamen ghinder
sy songhen meerder ende mynder
al den nacht van mengher jeeste
sy waecten al den nacht die meeste
coninghen graven amerale
mer die poerters altemale
ontsaghen hem van meerre scade
dat se die griecken souden verlade
al den nacht op daventuer
ginghen sy wachten op die muer
overal was der hantghesclach
so groot den nacht ende al den dach
dat ment hoerden int heer van den griecken
beide die scliepen ende die wiecken
tierst dat die nacht verghinc
ende men sach den sonnenrync
ginghen die griecken hem beraden
aghamennon sprac mit stade
ghy heren hoe salt vergaen
hy heeft ons groet goet ghedaen
die ons van hector maecten quyte
wy waeren al doot by synen nyte
wert noch een jaer ghewest tot syn doot
syn vromicheit was soe groot
mer got danc nu is hy doot
die ons ducke bracht in groter noot
hets recht dat ons got goets gonne
die van der stat syn al verwonnen
sy en conde connen ons niet wederstaen
grote blytscap moghen wy ontfaen
dat hy doot is die starcke die coene
die onse coninghe ende onse baroene
ende onse ridders had vermoert
had hy ghelevet een jaer bet voert
wy waeren alle doot ofte ghevaen
mer nu ist ons wel vergaen
achilles is ghewont uyttermaten
mer hy is ghekeert ter baten
die meister is vroet die hem can ghenesen
een dinc seg ic u van desen
ic en raed niet dat wy yet stryden
eer hy ghesont mit ons mach ryden
welker wys hy mit ons vaert
die van bynnen syn vervaert
ic weet wel dat sy tesen tyden
niet uyt en comen omme stryden
sy syn soe droeve van desen verliese
nummer en syn sy soe riese
dat sy hem des stryts vermeten
ghy moghet wel alle weten
sy en hebbens wille noch gheer
seinden wy totten coninc uytten heer
ende suecken een maent vrede
so graven wy onse doden mede
ende sy haer dode dat dunct my goet
sy seiden alle heer soe doet
der griecken baden quamen saen
te troyen in die stat ghegaen
haer baetscap daden sy wel
die heren en baden niet el
van der stat dan om vrede
sulc was daer diet node dede
men en constet gheweren nu ten tyden
op die griecken noch ghestryden
twe maenden sworen sy den vrede
buten ende bynnen mede
op dat velt wert groet gheloep
men trac die doden averhoep
men stacker vuer in tehant
doe sy begraven ende verbrant
waeren doe rusten sy ende niet eer
die troyene beweenden haeren heer
in junons tempel die was wel ghemaect
xv daghe hebben sy daer ghewaect
ende hem beraden waer men woude
dat men hector graven soude
in welcken tempel van der stede
dit daden sy al mit goeden vrede
dat boec telt dat sy hem berieden
mit coninghen ende mit anderen luden
hoe men soud doen spreken die scryftuer
ende maken hem een sepultuer
mit weene ende mit groten ghescreye
voer een poerte  hiet timbereye
daer wast dat die griecken laghen
stont een tempel out van daghen
in apollyns eer ghemaect
van marber goet ende wel gheraect
daer was in ghescreven veel
van stryden ende van anderen speel
dat monster was wel ghevisiert
ende van goude scoen versciert
recht midden voer den hoghen outaer
wrachten die vroede man aldaer
een tabernakel duer ende rycke
ghemaect herde verweendelicke
vier beelden maecten sy daer
van eenre groten dat is waer
onder haer voete lyoen vier
van goude goet ende duer
die ghebeelde oec van goude
die twe waeren van groter oude
ende dander twe van groter joecht
nu marct hierna of ghy moecht
alsoedaenwys maken sy se
staende in alsulcker wyse
die rechter hant hadden sy ontdaen
den arm ghericht al daer sy staen
in die hant stont hem een pylaer
te maten lanc te maten swaer
die archste was in dit werc
was wel weert iij hondert merc
van enen jaeghonden wel gheraect
hebben sy den enen ghemaect
ende den anderen van enen parsinen duer
van eenre grote van eenre manier
die derde van enen jessene
ten is dinc geen so groot noch so clene
dat men pyntlicker ghewint
noch die men myn te copen vynt
ic seid u wanen dat hy coemt
ende syn doghet ende wat hy vroemt
mer die taele waer te lanc
des maecke ic u cortten averganc
die vierde was een podorie
alsoe telt ons die hystorie
in die fluvie van den paradyse
wast een boem van groten pryse
syn appelen draghet hy vij jaer
als sy afvallen so syn sy dat is waer
worden steen goet ende duere
sulckerhande is haer maniere
waer een man uyt synen synne
sy brachten hem altehant daerinne
ende sy gaven hem weder syn memorie
die natuer is dit van den podorie
vyf voet was lanc ellic pylaer
des wonderden die menghe voerwaer
hoe dat se die beelden ghehouden conden
in die sclincker hant daer sy stonden
leende elc op enen staf
der wonder waer te tellen af
die capittelen van den pilaren
die soe scoen ende so duer waren
die waeren die ij van crystalisten
ende de ij ander ametyste
daerop rusten die verwulve
ghemaect als af het levende selve
dat was een herde duer voute
ende van goude menichfoude
daeruyt quam claerheit so groet
het scheen bat hemels ghenoot
dan enigherhande ander saken
vroet syn dieghene die dat maken
buten dien maecten sy een masiere
scoen ende uyttermaten duere
marbaryn van mengher ghedane
wel xx voet lanc als ic wane
ende een vergult werc daerbaven
dat mocht men te recht laven
daerin was een setel gheset
noyt man en sach gheen ghemaect bet
noch so scone noch so duere
der waren in stene menghertiere
mierauden berikelen ende alobondine
japar topaese ende sardine
mit fynen goude wel gehecht
ende wel versament na haer recht
die vroede poeten hebbent ghemaect
ende duer cussen wel gheraect
van den duerste werc dat ye was
ofte daer ye man af las
gout ende steen mocht men daeraen vynden
my wondert wes sy hem bewinden
want het was een seer vremt speel
dat cussen was ghemaket wel
wat soud ic van den setel spreken
ic en seits u niet bynnen eenre weken
doe hy ghemaect was ende gheleecht
mer also als my tromans seecht
die rycke keyser van almaengien
noch die coninc van spaengien
en coften nie so dueren waer
dus leest ment in den boecke daer
men bracht daer hector  telt dat liet
daer sy om hebben groet verdriet
hoert wat die iij poeten daden
vier lampen maecten sy mit staden
ende allegader guldyn roet
die bernden dat was wonder groet
tallen tyden sonder roec
men en mochtse niet uytdoen oec
dat pavement dat men daer sach
in die tabernakel daer hector lach
was van silver altemael
daer ginghen omme ghemaect wael
vij lysten of meer van goude
daerin ghescreven al dat men woude
sunderlinghe dese woerde mit griexer taele
hector leet hier altemaele
die haefs die stoutte die moye
dien achilles scloech ten tornoye
mer dat weet al sonder blyf
hy en scloeghen niet lyf teghen lyf
want ridder en wert ghebaeren nye
synt adam was  seecht men mye
die voer hem mochte ghedueren
dat leest men in der scryftueren
dat syn ghelycke nye en wert
soe stout so vroem so onvervaert
synt dat die werlt yerst began
noch nummermeer en levet man
syn ghelycke van alre doghet
ic waen ghys gheloven moghet
hy was die stoutste die men vant
menghen coninc scloech syn hant
protheselaus den coninc
die yerst opt lant voer troyen ghinc
ende den coninc patroclus
merioen ende coninc sedrus
lotiste ende prothenor
sandippus ende alpinor
ende den coninc archilogus
orcomenius ende dorius
politenax ende sydus
politeres ende bocetetus
meubles ysidus ende filippoen
erupulus had ij jaer syn doen
gheduert hy had syn viande doot
mer die aventuer dat wederboet
dat dies moste syn een gheblyf
daerom was soe cort syn lyf
men en mach hier niet al ghetoghen
greven princhen ende hertoghen
die hy scloech ende ameralen
meer dan v hondert by ghetalen
in desen tempel syn ghegoet
vroede lude die hebben behoet
dien heft prianus ghegeven
haer noetdorfte al haer leven
ic waen icket u maeke te lanc
mer dit is die ommeganc
synt dat got yerst maeckten adaem
en was nye ridders lichaem
ter eerden bracht so verweendelicke
noch noyt en leefden in eertrycke
ridder mit soe groter eren
noch hierna en doet nummermeere
droeve ende stille is al die stat
hets recht sy weten wel doer wat
sy hebben sulc verlies daerbynnen
dat sys nummer en verwynnen
der en speelt niemant noch en lacht
daer en is niemant so ongheacht
die mach ghenesen van den seer
om tferlies van haren heer
siecke waster veel telt die brief
van denghenen die hem hadden lief
andromata die bleef siecke altoes
om dat verlies dat sy verloes
dat sy leefden dat was haer leet
want het haer altoes te droeven steet
langhe daernae was sonder joye
al dat leefden bynnen troye
die griecken waeren wel te ghereke
seer verlanghede hem om die weke
daer die vrede in uyt soud gaen
die so langhe had ghestaen
sy wouden hem stryts onderwinden
want sy daer hector niet en vinden
eens daghes als sy versament waeren
die beste van der griexer scaren
beclagheden hem seer des
die vroede stoutte palamides
ende seid hy en ghedoghes nummermeer
dat yemant waer aver hem heer
ic en wil niet wesen sonder waen
coninghen noch greven onderdaen
anders dan my wel become
ghy hebt recht antwoerden die somme
hy sprac wie hoerden ye die saken
dat men enen heer soud maken
over my ic en haddes verboert
of aver my selven ghewilkoert
ic seg u sonder omkeer
ic en ghedoghe nummermeer
groet noch cleen dit noch dat
my rouwet dat ic ye was ter stat
daer hy aver my gheboet
van enighen saken cleen of groet
ten wort meer de wille myn
van u allen die hier syn
hy wese coninc ende heer
van my en wort hy nummermeer
alsulc heer na desen
als hy tot nu toe heft ghewesen
behendich was aghamennoen
al daert hoerden menich baroen
antwoerde hy alsulcke woerde
dat sy hem prysde wie dat hoerde
heer sprac hy dat weet ic wel
ghy hebt meer prys dan yemant el
en daedy wy waren doot
hier en doech niemant cleen noch groot
in tornoy noch in stryde
teghen u des ben ic blyde
die van bynnen ontsien u seer
het is recht dat ghy syt ons heer
ghy syt van so stoutter manieren
mit recht suldy ons bestueren
ende berichten al dit diet
ic en can beteren raet vinden niet
en waerdy wat souden wy doen
mer dat seg ic u voer die baroen
synt ic heerscap heb ontfaen
wat scade heb ic u ghedaen
ofte wat is u misschiet
of uwen volcke ic en swyghes niet
deed ic em enich dync beghynnen
die sy niet en mochten verwynnen
is hem yet by my misvallen
segghet apenbaer voer ons allen
heb ic misdaen het is my leet
hy steke my uyt die oghen ghereet
is hy prinche ofte baroen
die ic ye quaet hiet ghedoen
her palamedes die daer syt
eer ghy ons hulpt in den stryt
haddy myns raets ducke noot
nu heb ic des wonder groet
dat ghy die saken wilt verkeren
palamedes die ander heren
alle belaven sy hem sonder ghy
so help my got des wondert my
nu ist u leet nu gaedys af
als men die battaelge gaf
en mocht men u spreken niet
noch weten wat ghy dertoe riet
wanttet orloghe was beghonnen een jaer
eer ghy ons volgden naer
ghy naemt te voren menghen raet
also men nu wel aen u verstaen
eer ghy aent orloghe wilt vallen
by trouwen die ic sculdich ben u allen
ic en bat om die battaelge niet
want doe men my noemen hiet
het docht my te voren goet
ten is so stoutten man noch so vroet
die men te recht prysen sal
hy en heft niet die wysheit al
ic heb dit volc tot nu bericht
danc hebben sy sonder ghevecht
ic en deed hem laster noch scade
sy en verdiendens  vroe ende spade
sy en clagheden nie noch ic
nu wese een ander heer een stuc
die sy willen ende kiesen
ic en segges om wynnen noch om verliesen
over hem en had ic gheen balgie
dan trouwe ende compaengie
ic staets ghern af ende beghere
op dat niemant en dert int heere
kiest enen anderen diet bestaet
ic ghefder ghern toe mynen raet
soe ic best mach ende can
doe dit ghedinc hoerden die man
die beste saten aen die banc
waerom soud icket u maken lanc
alle die vroetste lude quamen
opten anderen dach te samen
ende tghemeen volc al mede
ten parlement op een stede
omdat hem aghamennon bat
doet volc was comen ter stat
bat aghamennon dat men hem hoerde
aldus begonnen syn woerde
allen weety wel ghy heren
dat ic my node deraen liet keren
over aldus menghen coninc stout
te hebben heerscap ende ghewout
ic en bens niet werdich dat is my cont
ic hebt ghehadt langhe stont
ic en wils niet langher ghevet nu ter tyt
denghenen dien ghys gonstich syt
het is my lief ende ic doet gherne
want ickes seer begheer tonberne
mer een dinc ghelovet my
dat nerghent om myn wil en sy
dan om eer ende om seghe
op die van bynnen alle weghe
hoe men se doot scla ofte vanghe
het soud ghesciet wesen langhe
hier set ic toe mynen synne
ic en acht op heerscap meer noch myn
sonder van lenor ende van nithene
daer ic ben coninc ende heer allene
ende sal syn te mynen lyve
ic waent oec mynen kynde blyve
kiest al sonder evelen wille
dien ghy wilt ende swyghet al stille
spreke die wille ic gans hem waele
ende wil gherne horen syne taele
ende kiesen die sy alle kiesen
enen stoutten die om verliesen
niet en acht in syne taele
palamides hy woud waele
ende tonet mit menghen keer
dat men hem chore tot enen heer
hem somme diet goet dochte
dat hyt wael wesen mochte
wien dat duncket goet of quaet
het dunct my die beste raet
tenen heer sy hem daer choren
als wy in die jeeste horen
groten danc wist hys die heren
die hem brochten te diere eren
mer achilles die was gram
ende seid dat hem seer misquam
het dunct seid hy sulcken goet wesen
dies berouwen sal na desen
ende daertoe ist quaet aengaen
myn wil en ist niet sonder waen
mer int hertte heb ickes toren
ondanc hebben sy die hem coren
ende alle dieghene dies hem volghen
op hem ben ic seer verbolghen
ic woud sy lude ende stille
deraf hadden haeren wille
al belghet hem des achilles
nochtant bleef heer palamides
op dien avont ghinc uyt den vrede
tusschen theer ende der stede
snachs namen raet die van die van der stat
haer parlement nam eynde op dat
dat sy mitter dagheraet
waeren ghereet hoe soet gaet
ende sy daden hem mitter vaert
alle ghemene ten tenttenwaert
pryan bat dat sy derom dochten
ende hector wreken of sy mochte
ghy heren sprac hy wat sal ic claghen
mer den rouwe die wy draghen
allegader van den soene myn
dat doet den vyanden aenschyn
sy hebben ons scade ghedaen
wildyt wreken sonder waen
soe vecht so vromelic ende so seer
dat ghys lof hebt ommermeer
soe vromelicke bestaet die wrake
ende oec by alsulcker sake
want alle die werlt staet hier naer
ic segghe u oec al aver waer
mach icker sulcke belopen
hy sal syn averdaet becopen
het is recht dat ic wapen draghe
ic sie my onterven alle daghe
noch so en ben ic niet so cranc
ic en mach wel got hebbes danc
wapen draghen in elcken stryt
morghen als men ten velde tyt
wil ic dat men proeve mye
ist dat ic achilles sie
het was hem allen lief twaeren
dat hy te wyghe souden vaeren
sy sullens al te coenre wesen
die wile en was niet lanc na desen
dat haer die dagheraet verbaerde
ende die sonne haer verclaerde
sy wapenden hem so sy best mochten
eer sy die vyande besochten
nu syn die heren al ghereet
ten stryde die haer scade her leet
wreken willen der trocken uyt dan
wel drie hondert dusent man
ten alreyersten voer uyt deiphebus
parys ende syn broeder troylus
prianus ende eneas
seit die jeest daer icket in las
dese quamen mit xx vanen
te velde menghen griecken ter banen
buten lytsen hebben sy ghescaert
menghen ridder onvervaert
ende oec wel beset dat heer
menich richte daer syn speer
die wynt waeyde aen die ponioen
sy voeren henen als ridders coen
dander ontmoeten sy saen
want sy waeren vroeg opghestaen
palamides heft se ghescaert
ende set se ten wyghewaert
hy bat elcken dat hy vochte
ende daeraen setten syn ghedochte
hoe dat hy ghewonne den prys
selve was hy stout ende wys
elc stac denghenen die hy wilde
mitten speer opten scilde
uyttermaten seer vererret
daer en was nier langhe ghemert
men scloech die starcke helm doer
die battalgie wert fel ende stoer
wat soud ic letten nu ter tyt
der wert een onghehuer stryt
van scarpen speren ende van sweerden
van groten orssen ende van peerden
men scoerden daer halsberch ende scilde
hoe menich ridder stout ende milde
was daer van den lyve gheroeft
twe dusent speren int voerhoeft
mocht men horen craken ende breken
ende die trinsoen in die scilde breken
ende menich teyken crayeren
dat velt was bedect mit banieren
sodat die locht daeraf verlichte
synt dat got die werlt stichte
en was nie sulcken stryt verheven
dat coste menghen syn leven
oec daer men so fellic besochte
yghelic den anderen of hy mochte
daer was ghevochten mit ghewelde
pryan was comen opten velde
mit iij dusent orssen bedect
daer was menich sweert ghetrect
aldus so quamen sy ten stryde
pryan stac ten selven tyde
al doer den scilt palamides
dat hy daer ghevallen is
sodat syn ponioen van syden
in den scilt hinck ten tyden
die milde coninc trac syn sweert
dat menghen sneet ten herttenwert
ende deed den griecken seer ontgelden
hector dien sy der neder velden
noyt man van daghen en deed so wel
ten wapen als hy te dien nytspeel
menghe scaer reet hy doer
ghewyst was hy van der muer
die vrouwen ende die joffrouwen
die hem te wonder aenscouwen
ende des hebben grote blytscap
niemant en deed daer sulc ridderscap
want men hem gaf als men wel mochte
van beiden syden dat gherochte
hy had die hulpe by hem stout
die hem van hertten waeren hout
dat waeren syn kinder goet
men verwede die swerde int bloet
sodat hy een gat maecten int heer
daer brac menich man syn speer
men mochter menghen scilt sien breken
en menghen der neder sien steken
seer ghewont ofte doot
palamedes doet wonder groot
die teghen hem waeren in den stryde
hielden hem ghemoyt te dien tyde
dat sy hem ducke mit ghewelde
achter dreven van den velde
daer mocht hem menich wel verweren
men sachter hoefde van den buycke varen
scilde scoeren starc ende groot
witte ponioen verwen roet
die coninc van lyte sarpedoen
quam doe hy sach dit wonder doen
die seer ten wapen was ghepryst
ende des daghes seer ghewyst
gheselscap had hy onvervaert
stout starc ende wel bewaert
van halsberch ende van scilde
van sulcken teyken als hy wilde
sy namen die scilde mit groten ghere
ende reden op dat griexe heere
der was groet stryt ende verdriet
menich speer ende menich spiet
hebben sy doer die ridderen ghesteken
daer sach men dat die griecken weken
want sy waeren seer verladen
wast te vromen of te scaden
men deed daer grote weer te voet
neptolomus quam int ghemoet
die in rodus croene droech
dat was een eylant groot ghenoech
int griexe heer en was gheen bitter
stoutter vromer noch oec witter
noch so vrome noch so ghenendich
noch ten wapen soe behendich
v dusent ridders had hy ter vaert
die mynste was eens conincs weert
dese syn nu ten stryde comen
seer verbolghen op hem sommen
sy scloeghen mit sparen ende staken mit speren
menich bleefter doot in der weren
gheverwet was daer menich ponioen
ende gherumet menich aertsoen
daer die heren af laghen doot
midden daer die stryt was groot
versamende die twe ghenote
neptolomus die stoutte die grote
stac sarpedoen opten scilt
in den midden recht der hy hem hilt
daer most hy den sadel rumen
ende ter eerden nedercumen
neptolomus en deed niet el
doe sarpedoen ter eerden vel
nam hy synen scarpen brant
ende scloech neptolomus op die hant
ende gaf hem op thoeft enen sclach
dat men dat bloet neder rumen sach
ende gheraecten daer oec aensach
menich ridder op dien dach
dat hy van den orsse vel
eer hy gheneest dat weet ic wel
dattet hem costen sal syn leven
neptolomus heft hy begheven
die tornoy ende die van bynnen
syn becomen in allen synnen
ist den griecken lief of leet
mer sarpedoen na dat ic weet
was die beste van der vaert
eer hy der nederghesteken waert
groet ende starc so was die stryt
menich bleef daer ter selver tyt
die coninc van parsen quam daer
mit vijm scutten dat is waer
syn coemst was seer ontsien
van menghen scotte dies sy plien
te timpere al mit feinynne
dat wert den griecken wael schyn
hy heft bescudt yerst sarpedoen
die stout was als een lyoen
vele doghede hy te diere stont
want hy seer was ghewont
des daghes heft hy wel ghedaen
den griecken wies die hulpe saen
die hertoch van athenen quam daer
ayax ende thelamon dat is waer
menelaus ende nestor die oude
mit xxm in haere ghewoude
sy vonden die troyene vere
van den hare dies waren sy ere
sy bestonden se mit nyde
menich becoftet aen elcke syde
die eerde was mit doden vertoghen
die van bynnen mosten ghedoghen
dat meeste deel van diere scaden
niemant en mocht hem staen in staden
alsoe waeren sy belopen
certes die coninc mostet becopen
die bleef doot dat was groet scade
want hy was stout ende vroet van rade
den troyene was hy hout
pryan dreefter om onghedout
sy waeren alle te crancker dies
ende te bloder om tferlies
parys en was ten wyghe niet
daer certes syn leven liet
hy was ende syn broeder mede
mit prianus die van der stede
daer men langhe af sal tellen
sarpedoen ende syn ghesellen
toghen avervoet ghereet
nie en ghedoghede man dat leet
selven worden sy seer ghewont
mit twe speren daer ter stont
ende doer den helm ghesteken mit swerde
ic waen sy hem diere wonde vervaerde
want sy waeren herde swaer
sulc diet sach hads groten vaer
nochtant en connent sy niet ghewreken
der en was gheen merren  mer sy weken
die griecken dreven se mit onmynnen
al wyckende ten lytsen bynnen
en weer die coninc selve pryan
sy hadden verlaeren menghen man
eer sy die poertten waeren leden
mer hy quam hem opghereden
mit ij dusent ridders vercoren
die der griecken scilde scoren
mit scarpen spieten der te stryden
sy staken menghen doer die syde
dat bloet verwede die banieren
niemant en mocht ghevisieren
die grote porsse ende dat ghedinc
op helme was daer groet gheclinc
mit scarpen sweerden die daer waeren
en daed hy mit synre scaren
sy hadden soe veel verloren
sy werens bleven in den toren
grote cracht ende menich ghemoet
hadden die daer trocken te voet
so vaste hielden sy hem te samen
dat alle haer lude bynnen quamen
seer waeren sy verladen
van parssen die hem die griecken daden
op tfelt daer sy se hadden bereden
daer sy mit crachten op hem streden
mer die van parse die stoutte lude
hadden beleit soe die causyde
ende scoten mit menghen scichte
op die viande soe ghedichte
soe scarp ende soe menich een
datter die locht al vol scheen
sy hebben menghen griecken ghewont
ende veel peerde ghedoet ter stont
sy hadden menghen man ghelaten
daerom voeren sy haere straten
mer doch lieten sy veel orsse
ende ridderen veel in die porsse
sy keerden danen dat velt is haer
daer daden sy wel apenbaer
dus vochten sy langhe wile te samen
dat sy grote scade namen
menghe prinche ende grave
hebben sy hem daer ghesclaghen ave
prianus hevet so wel ghedaen
dat hy den prys al hevet ontfaen
hy wondender veel ende scloech
ende vingder rycker lude ghenoech
bat deed hy alleen twaeren
dan vj die beste die daer waeren
beid van buten ende van der stat
heeft hy den prys alleen ghehadt
des waeren sy uyttermaten blyde
alle ghemene van synre syde
dat hy so wael had ghedaen
voer hem en cond niemant gestaen
want hy hectors sclaghe scloech
dat sach parys ende loech
ende seid vader ghebenedyt
motty syn in alre tyt
dat ghy noch van sulcker daet
syt ende moghet gheven raet
dat wy moghen onse viande
by u verjaghen uytten lande
des moghen wy blydelicke stryden
sy rumen tfelt aen beiden syden
seer ghewont ende teinden rade
sy hadden daer ghenomen scade
die hem was al te groot
der bleef menich ridder doot
op dien dach in dien stryde
des die menghe was onblyde
buten int heer ende in die poert
die die claghe had ghehoert
die sy om die dode dreven
sy en waer niet haest bescreven
als dit orloghe langhe had gestaen
bereiden hem die van bynnen saen
dat sy souden halen vrede
en weet hoe langhe mens bidden dede
mer die baden quamen int heer
daer sy saen hadden haren gheer
die griecken deden dat men hem bat
men swoer buten ende in die stat
aldus groven sy die doden
die troyenen waeren in noden
om van parsen den coninc certes
die aldus versclaghes es
want hy was stout ende vroet
dies hadden sy swaeren moet
sy en constens vergheten nummermeer
want sy warens ghecranct seer
hy was goet in allen stryde
ende mit synen lude was hy blyde
goet van rade ende ghetrouwe
derom dreven sy ghemeen rouwe
beide grote ende clene
ende alle die heren ghemeen
den doden haelden men bynnen vrede
tierst dat hy quam in die stede
maecte men daer dat meeste seer
dat ye synt waer of eer
onder man ende kynder
ende onder alt tfolc dat was ghinder
mennoen die stout was ende goet
syn neve was na onvroet
hy clagheden seer sonder waen
ende liet om hem menghen traen
menich had syns ontfaerm
parys wert van rouwen waerm
voer alle dieghene van der stat
was hy die droefste die der sat
in enen tempel van groter haven
droeghen sy hem ende souden hem graven
sy waecte iij daghe ende iij nachte
dat daer niemant etens en achte
van synen luden die alrebeste
worden in rade noch int leste
dat hy beter begraven waer
in synen lande dan aldaer daer
het waer beter dat hy laghe
begraven onder syn maghe
dat rieden sy alle te samen
ten vierden daghe sy hem namen
ende voerden hem te landewert
menich bracht hem op die vaert
in den ghescede weenden pryan
mennoen syn neve ende menich man
parys die weenden nochtant meer
hy sciet daeraf mit groten seer
die droefheit was daer onghcacht
daer viel menich in ommacht
die hem mynden mit trouwen
parys dreef misbaer mit rouwen
want hy hem mynden apenbaer
die hem voerden op die baer
hadden hem gheset op enen wagen
den besten dien was in dien daghen
want hy mit stenen ende mit goude
versiert was menichfoude
ghebalsaemt was hy het most syn
dat dat heite sonnenschyn
hem en scaden niet en twint
hy en sterf niet sonder kynt
drie soenen had hy dat was waer
die vromich waeren oec voerwaer
die tlant in payse sullen legghen
ic en wist u niet van beteren te segghen
te tien tyden ghescieden also
dat die griecken waeren onvro
die duer tyt quam hem so groot
men coft om een bysant een broot
een osse ijm marck of drie
palamides dat telt men mye
nam mit synen luden raet
hoe hem om spyse te sinden staet
ic en weet wat hem gheantwoert was
mer ic weet die waerheit das
datter om voer aghamennoen
dieghene die hate syn doen
palamedes hiet hem vaeren
ende hy en ontseits niet twaeren
vroet was hy ende ontsien voer die heren
hy soud hem gherne derteghen weren
ofte sy qualicke draghen avereen
hy deed gherne dat wonder scheen
mit ridders stout ende onvervaert
het aghamennon bestaen die vaert
te vaeren om broot ende om wyn
eer sy wedercomen syn
hebben sy tate sidias ghesent
om te spysen haer convent
want tlant was vol in alre wysen
beide van drancke ende van spysen
te mese voeren sy voert aldus
daer was ghebaden theseus
dat hy die spyse soude sinden
ten heer al dat hy conde vinden
hy deed gherne al dat men woude
nie man en sach sulcke vroude
als hy maecte mit aghamennon
doe hy hem telden van synen doen
hoe hy dier heerscappie quam af
ende hy se palamedes aver gaf
doe wert thesus er die heer
nie en misquam hem dinc so seer
mer aghamennon seid ghereet
dat hem niet en waer leet
ende hys van hertten waer vro
dattet hem comen weer also
niet langhe en bleven sy daer
ten heer keerden sy dats waer
sy brachten spyse syt seker das
daer theer al by ghevoedert was
haer vaert hebben sy wel ghedaen
als wyse baden sonder waen
palamedes heeft in dien
theer beset ende wel besien
ende die scepe sonder sparen
ghedaen beteren seer twaeren
alle die scepe deed hy begaden
in die payse mit goeden staden
toerne maecte hy op die vesten
die waeren beset mitten besten
van sulcken dies werdich waeren
die troyene en wouden niet spaeren
daer hem die mueren dochten cranxte
daer maecte sy se starc voer den anxte
daeraen leiden sy haeren moet
hoe men se best hoeden doet
doe dat jaer om was comen
dat hector eynde had ghenomen
men weet dat verre ende wyde
dat noyt rycker jaerghetyde
in der werlt en was ghedient
daer waeren alle syn vrent
ende alle dat volc verre ende wyde
eerlicke was dat jaerghetyde
die dach die was gheviert seer
daer was menich rycke heer
daer hadde grote dinghe pryan
daer en was gheen so hoghen man
hy en vierden eerlicken dien dach
daer ghinc elc man ende aensach
dat edel vleis in dat gaf
daer enghene worme en at af
die ridders poerters ende vrouwen
die mochten den lichaem heel scouwen
hy en was ghescuwet niet een haer
want die balsaem al daer
had hem soe begaet daer hy lach
hy hadden totten doemsdach
heel ghehouden in dat vat
der men hem vant in die stat
sy neghen hem die hem saghen
sy maecte jamer ende claghe
polixina ende haer vrouwe
maecten den nacht groten rouwe
so deed oec die scoen helene
ende menich ander maghet clene
menich vrouwe menich wyf
beclagden daer hectors lyf
die van scoenheide had den prys
als ons dystorien maken wys
sy hielden hectors jaerghetyde
mit grote feest alle te stryde
die ten besien hadden gheer
die joffrouwen uytten heer
quamen daer wat sy hem ontsaghen
gheen wrake in dien daghen
die alrebeste altemaele
coninghen princhen ameraele
quamen van der griecken syde
om te scouwen dat jaerghetyde
achilles quam aldaer
al onghewapent al sonder vaer
dat hy sprac teghen die lude
mer quaet wast dat hem ghesciede
wee hem dat hy der ye ghinc
eer van daer quam die jonghelinc
ende eer die feeste wert ghedaen
wert die jonghelinc so bevaen
datter hem die doot af quam
hy heeft ghesien polixinam
onbedect in haer aenschyn
dat is een dinc daerby sal syn
syn lyf ghecort ende syn ghevael
daer hy oec om sterven sal
vorwertmeer so had hy moet
dien hy moet draghen herde groet
te synen lede quam die uyere
seer verwandelt is syn aventuere
ende onghestadich aver al
van clene dinc coemt groot misval
die scoenheit die hy sach aen haer
lach hem in den synne so swaer
dat hy int thertte heft bescreven
hoe scoen sy is voer alle die leven
haer voerhoeft breet haer blyde oghen
daer die winbraewen baven boghen
daer sy mede is versiert
ghelycke den goude ghebruniert
wat dat hy heft aen haer vonden
maect hem int thertte diepe wonden
ende cout syn lyf oft waer een ys
haer gheeft hy alleen den prys
haer nese haer mont haer kynne
ontset hem all synen synne
daer hy af bernt ende sonder blyf
om verliesen moet syn lyf
haer rode lyre haer witte kele
doet hem vernoys also vele
dat nummer en is nacht noch dach
dat hy haers vergheten mach
nu meer moet hy den langhe nachte
aver waken herde onsachte
mynne heft hem ghevelt den moet
syn rycheit ende syn scat groet
syn halsberch van clenen maelgien
syn sweert dat noyt en conde faelgien
noch syn speer starc ende groet
en helpt hem niet uyt deser noet
achilles peinsden om die maghet
die hem herde wel behaghet
ende sekerlicke sy was scoen
scoenre en droech nie croen
noch hierna en doet nummermeer
die griecken setten hem ten keer
want dat volc begon al das
dat die dienst ghedaen was
die vrouwen keerden ten pallayse
van hertten herde seer tonpayse
om hector hebben sy rouwe ghedreven
ende sullen also langhe als sy leven
ten is gheen verwinlic dinc
noch leet dat nie verghate cortelinc
polixina is enwech ghegaen
daer achilles is af ghevaen
want mynne doet hem sulc verdriet
dat hy vandaer niet en schiet
alsoe langhe als hy se sach
hy waer bleven al den dach
en waer sy nie ghegaen vandane
mynne verkeert al syn ghedane
nu is hy bleec nu is hy root
hem selven bracht hy in diere noot
wat ist dat hem dus seer misteet
nu is hy cout nu is hy heet
mynne heft hem soe ghevaen
hy en waer vandaer niet ghegaen
om gheen dinc dat hem mocht gheschien
alsoe langhe als hy se mochte sien
doe hy se niet meer en sach keerde hy dane
droeffelicke na mynen wane
traechghelicke volgden hy mede
hy sach droeffelicke op die stede
daer hy se tierst had ghesien
syn hert verscoet hem mittien
hy peinsden so veel daer hy gaet
dat hy en hoerden noch en verstaet
wat men hem ghesegghen conde
soe wee deed hem der mynnen wonde
seer siecke ende onghedaen
is hy te synre tentten ghegaen
der en is niemant soe coen die by hem blyft
nu ist tyt dat hy rouwe dryft
mynne leide hem enen bant vaste
daer hy spade af wort ontlaste
dien hy niet wel en mach draghen
enen anderen mach hyt claghen
diet hem sal helpen houden mit rade
mer dat sal hem gheschien te spade
want sy en troest hem niet die scoen
ten is dinc onder den troen
dien sy meer haet dan syn lyf
o wy sprac hy arm katyf
dat icker ghinc op dien dach
daer ic ye die scone sach
die my die wonde heft ghegeven
het sal my costen noch myn leven
waerom wyt icket haer ende niemant el
ic doen recht dat weet ic wel
dat ic aver haer wil claghen
der waster ghenoech noch die se saghen
die myn noch meer en claghen dies
wel ben ic der mynnen ries
dat ic haer aldus ben onderdaen
mynne heft my alsoe ghevaen
dat ic haer niet en can ontbreken
nu moet ic om ghenade spreken
ende wien mach ic bidden ghenade
ic en spreck se nummer te mynen scade
ten waer dat syt gheweten conde
of ic sterve in cortter stonde
al haet se my al van bynnen
nochtant sal sy my mynnen
het is was dat is een reden scone
my dunct dat ic my selven hone
soe doe ic oec ende niemant el
want ic weet dat sekerlicke wel
dat my die mynne heft doot
dat is my een vrese groot
dat ic myn dat my heft leet
ay got dat sys niet en weet
wist sy myn hert ende mynen syn
hoe dat ic al haer eyghen byn
ende dat ic haer wil te dienste staen
ende hoe my die mynne heft ghevaen
dat waer my arme blytscap groet
mer sy woud dat ic waer doot
nummer en waer my soe wee
sy en gans my dusentwerf mee
hector dien ic heb verscleghen
dien heft sy so groot ghedreghen
dat sy my mynnen niet en mach
dit moet werden myn sterfdach
mocht ic vinden ofte visieren
troest in engher manieren
of dat my mocht in staden staen
mer ic en can des niet verstaen
hoe sy my mach syn goedertieren
ic waen noyt in diere manieren
man en mynden hier to voren
ic heb mynen syn verloren
dat ic niet en weet wat ic doe
trect die mynne den stricke bat toe
soe en werde ic nummer verloest
want ic en sie ghenen troest
ic ben naersisus myn noch meer
die mynden synen scade so seer
dat hy bleef op die fonteyne doot
dese pyne ende desen noot
heb ic selven in mynen rade
ic min myn doot ende myn scade
want niet en is noch noyt en was
dan een scade ende een ghedwas
soe weet ic wel dat ic en wynne
loen noch troest van hare mynne
ic moetet doen ic en weets niet meer
dat naersisus deed willeneer
die om syn scade rouwe dreef
so groot dat hy derom doot bleef
hets myn doot al sonder waen
want ic en sie gheen ontgaen
naersisus bleef doot van mynnen
dat selve moet ic nu beghynnen
daer en is anders gheen boet aen
bedraghen heeft my haer ghedaen
my en wort gheholpen niet el
dan hem was dat weet ic wel
ay en weet wat doen of wat peynsen
of ghemaken of ghevenssen
dat my yet te vromen quame
dat beiden is my onghename
daer most tyt toe ende stonde
dat men se onderwysen conde
mer ic mochte so langhe beiden
ende sonder troest myn leven leiden
dat ic my niet ghehelpen en mochte
noch my noch anderen als my dochte
die twyvel heft int thertte syne
hy sal nemen die medicine
daerby saen hy mach ghenesen
aldus soe moetet mit my wesen
ic ben siec nu suecke ic raet
sulcken als my in staden staet
die doot en wart my nummer gaste
dit is my te draghen een swaer laste
prophete soud ic gherne wesen
om teynde te weten van desen
des ben ic nu ghenoech gheleert
dat my myn seer is verkeert
my selven ben ic veel te fel
wat mach ic doen ic weet dat wel
dat my joye ende myn jolyt
eynden sal in cortter tyt
want myn hert is my te swaer
ic ben comen in een swaer jaer
mynne heft my soe belopen
dat ic ghevallen ben in wanhopen
nu bid ic ene bede noch
tot allen gaden dat sy my doch
alsoe ghewysen ende gheraden
dat die scone my doe ghenade
enen goeden synen conpaen
daer veel syns raets stont aen
deed hy te hem roepen in
om te ontdecken synen syn
hy seid hem al synen raet
niet en sweech hy hoet mit hem staet
syne baetscap hy hem loet
tot ecuba der vrouwe goet
des rycken pryans wyf sprac hy
gaet ende segghet haer van my
groet saluyt van mynre syden
ende dat ic waer herde blyde
had sy sommich dinc van my ontfaen
ic heb seer teghen haer misdaen
grotelicke mit dollen rade
ende ghedaen ten groten scade
dies heb ic den rouwe so groet
dat ic hector scloech ter doot
des ducht ic menghe sware smertte
ende groot verdriet in myn hertte
ic gaes al op haer van desen
mocht ic doch haer vrunt wesen
ende sy my gave polixina te wyve
ende doet my parys ghelaven ryve
ende daertoe den coninc pryan
ic vaer te mynen lande dan
ende daertoe alle myn baroene
nummermeer en wort griec so coene
dat sy yet na my haven
dat wil ic waerlicke ghelaven
ic doen dit heer algader sceden
dies moghen sy mit vreden leven
ende houden borghe ende lande
ic sal verdryven haer viande
tierst dat ic se wil begheven
en wort nummer scilt opgeheven
noch man oec tlyf ghenomen
scoen dinc is hem te voren comen
ten sy dattet by my blyve
ic en doe nummer in mynen lyve
vorwartmeer hoe dat ga
haere dochter polixina
die is oec aldus sekerlicke
ghebracht ten hoghen huwelicke
ic sal haer die croen gheven
ende laet my got soe langhe leven
dat ic doch haers seker waer
dan en bade ic gade niet dernaer
soe seer waer ickes te baven comen
baven alle heren die men hoert nomen
dat ic van al der werlt wyt
die salichste waer van der tyt
ende die blytste die men kint
siet dat mens wysselicke beghint
ter goeder wylen moet ickes bestaen
nu lanct my seer sonder waen
dat ic u wedercomen sie
der haefscher coninghinne segt mie
al myn dinc des en laet niet
mittien die bade van danen sciet
hemelicke synen pat
is hy ghecomen totter stat
vroet ende haefs was die bade
ter cameren quam hy by gade
mit gheleide der coninghinne
ende hy van syns heren mynne
haer dernae syn baetscap doet
ecuba vrouwe sprac hy syt vroet
ghy moecht te vriende maken tehant
uwen alremeesten viant
by hem is ghecranct u syde
nu wilt hy u maken blyde
want hy u heft veronrecht
dat wilt hy u beteren echt
gheeft hem polixina te wyve
hy maect se vrouwe van haeren lyve
dat is doer haer scoen ghedaen
ten waer in dit lant ic waen
nummermeer so coenen man
die op u dar stryden dan
alle die stryt die sal te gaen
ende u lant sal in vreden staen
ist dat myn heer wilt bedryven
ten is so coene niet die der dar blyven
sy keren ten lande avereen
hier en machter blyven gheen
nu peinster om in cortter tyt
hoe ghy best in vreden syt
ecuba was wys van synnen
ten bade sprac sy lieve mynne
het is grote sake dat ghy bidt
nochtant wildic gherne dat ic dit
vinden mochte aen mynen heer
bynnen den derden daghe keer
dan sal ic weten synen wille
segh tot dynen heer stille
dattet by my niet en blyft
den rouwe die myn hert dryft
van weene ende van groter noot
doet my verlanghen om die doot
want al te pyntlicke is dat seer
daer ic in ben ommermeer
dit is al by dyns heren daet
mer ist dat dese dinc vergaet
so mocht ic noch myn leet voldraghen
coemt hier weder in drien daghen
dan sal ic weten in welcker wys
die coninc wille ende parys
ic salt dy segghen sonder brief
lavent sy het is my lief
die bade danckes haer uyttermaten
mittien voer hy synre straten
omdat hy was in goeden waen
deed hy hem haestelicke daen
ende te synen heer weder
die thoeft had ghescleghen neder
teghen hem so ghinc hy saen
om te weten hoet was vergaen
wat meren breyncstu sprac achilles
doe seid hy hem die waerheit des
wat hem die coninghine seide
ende dien dach die sy hem leide
opten coninc als sy seghet
heft sy dese dinc gheleghet
ghy sult oec hebben dat ic bat
gherne hoerden achilles dat
rouwe sorghe ghinc doe al uyt
den gaden sprac hy doe virtuyt
aen my proeve ic nu ten stonden
dat ic nu raet hebbe ghevonden
daer ic by volbrenghen sal
daer myn hertte aen staet al
ist dat dese dinc volgaet
so heb ic daer mynen syn aen staet
dieghene die ic aldus mynne
die my doet wesen uytten synne
in een camer van goude verheven
ghinc sy den coninc sitten beneven
ecuba die coninghinne
ende sprac heer grote onmynne
toenen ons die gade so lanc so meer
onse macht is ghenedert seer
ons volc ende ons ghesclachte
ende ons kinder dats my onsachte
ende onse princhen van hogher namen
verliesen wy wel hondert te samen
hector ons heer ons raet
onse leven ons toeverlaet
ende ons bescermer al te voren
dien hebben wy jamerlicke verloren
dat orloghe is so vreselicke
ende tonsen behoef soe scadelicke
sonder blyf hoe dat gaet
het waer best dat wy sochten raet
wist ic wien ons gheven mochte
heer hoert achilles sochte
heymelicke aen my
niemant en weets dan ic ende ghy
tot enen wyve polixina
hoert wat hy ons boot hierna
van synen lande van synnen mannen
wilt hy haer die crone spannen
des daghes dat sy versamenen beide
doet hy dat alle dit heer sceide
ende hy doet seit hy al onse viande
wederkeren te haren lande
sy en sullen ons meer belegghen
dat wilt hy sweren ende segghen
dit orloghe waer goet gheint
oec wil ic wael dat ghy kint
ist dattet langhe dus voertgaet
dat onse lant in vresen staet
oec ist sonde merct hieran
dat soe menich edel man
hier blyft doot in desen nyt
alle deghe in desen stryt
so menich hevet becoft onsochte
dat goet waer gheint diet mochte
pryan custe se aen haeren mont
mer hy sweech een langhe stont
ende peinsden wat hy best antwoerde
totter taelen die hy hoerde
node deed hyt des gheloeft
mer doch hief hy op dat hoeft
ende seid der haefscher coninghinne
wat hem best docht in synen synne
mynne sprac hy lieve vrouwe
ic en cant gheweten by mynre trouwe
hoe dattet comen mach in dien
dat dese dinc mach gheschien
want waer myn vrient achilles
als hy myn viant es
ic ontedelde myn ghesclachte
gave ic se hem dat is dat ic achte
het waer my leet daet ic die sake
daer onse edelheit by brake
ende of hy had die dochter myn
hoe mocht ic dan seker syn
dat hy theer enwech deed varen
ic waen hy ons honen wil twaeren
ontteert waer ic al apenbaer
wert dat ic dus bedraghen waer
van enen man die my heft leet
daer synder veel dat ic wel weet
rycker veel buten der stat
ende hout aver waer dat
ic waen tfolc niet henen schieden
ten waeren alleen syne lieden
noch doer syn ghebat twaeren
souden sy node henenvaeren
ende nochtant mach hyt bevreden
ende die griecken henen doen sceden
vrede heft hy van der stat
van ons en wort hy meer ghehadt
al syn misdaet is nu vergheten
ten wort hem nummermeer verweten
ic vergeeft hem al doe icket node
ende sweert hem op al ons gode
soe seker doen ickes hem van my
dat hys sonder sorghe sy
macht dus syn so laef icket dan
ende segghe dat ickes hem wel gan
alst dus verre wert besochte
dat synt seer wert becochte
doe scheit die raet van hem tween
eer die sonne claer scheen
van den derden daghe daernaer
quam achilles bade aldaer
die ser verlanghede na dien tyt
bynnen eenre cameren scoen ende wyt
is hy comen ter coninghinne
die maghet grueten hy mynne
van hem die hem daer comen deede
ende haer op gheeft lyf ende lede
al setten hyt in haer gheleyde
lyf ende goet ende die gade mede
gheen langher taele en mach hy maken
ecuba hoerden alle die saken
ende die en ghedoechdens hem niet waele
polixina die maecte gheen taele
noch sy en seid goet noch quaet
onwerdicheit noch averdaet
dat ment aen haer niet en versteet
wert haer lief sy ofte leet
ecuba sprac den bade toe
ende seid die waerheit doe
dat haer antwoerde pryan
oec seid sy noch een deel daeran
dat hy der scoenre seker waer
deed hy dat hy ghelaefden haer
sy sprac segt aldus dynen heer
dit dinc is groot ende al te meer
segt dat hyt hele synen ghesellen
dat ment te spele niet en vertelle
mittien nam die bade oerlof
ende rumden des conincs hof
tot synen heer reet hy den telt
dat syns syns had clene ghewelt
want mynne leerden hem haer trecken
dertoe en hoert swyghen noch spreken
haer wille volgaet wies dat benyde
den enen droeven den anderen blyde
om die dinc daer sy om vruchten
doet sy se menichwerve versuchten
ducke peinssen ende waken
ende dencken mengherhande saken
om te syn in haren moet
die hem swaer leven doet
daer is syn synne nacht ende dach
ic waen hy luttel rusten mach
ducke is hy blyde ende ducke erre
ducke haelt hy een versuchten verre
dat ist goet dat hem die mynne doet
ongheruste is ducke syn moet
dieder aen leghet synen synne
dat is syn reinte ende syn ghewynne
altoes heeft hy syn miede
dat sy van haren messenide
aldusdanich lyf leet achilles
mynne is hem wreet syt seker des
syn hert doet hem te verstaen
dat hy is syns lyfs in waen
mynne maect hem syn lyf te suere
o wy sprac hy welc aventuere
heb ic ende ghedwanc soe seer
dat ic doer mynne verliese myn eer
ic en wil niemants raet ghehoren
want waer ic vroet ic proefde voren
dat ic dieghene mynnen moet
der my nummer af en schiet goet
sal ic se hebben so salt wesen
seker wel ben ic van desen
synt dat die werlt yerst began
so en mynde nie so sottelicke man
noch en sal na desen dach
also langhe als die werlt dueren mach
wat helpt my dat dies ben ic vrcet
hier en helpt wysheit noch goet
noch vromicheit in gheenre wys
wie is teghen die mynne wys
dat en was nie die starcke theseus
noch die vroede promotheus
die van wysheiden had te voren
voer alle die ye waeren ghebaren
mach ic des yet dat ic ben verwoyt
ende myn hertte des niet en bevroyt
ic en weet myns ghenen raet
hoe mach ic dan hebben toeverlaet
daer die vroetste af wileneer
en conden vinden ghenen keer
nu en can ic ghedoen niet el
dat sie ic ende bekenne wel
dan ic moet setten mynen syn
daer my af en coemt gheen ghewyn
ben ic oec yet wys van synne
dat ic saen werden te bynnen
om te vinden sulcken raet
daer myn leven al aen staet
al dat ic mach doen doer haer
die welcke maect my ommaer
of alle dat heer heeft joye
ende ic dan leve in vernoye
wat helpt ic moet saen dincken
hoe ic myn rouwe doen sincken
mocht ic so doen so waer ic blyde
dat my die scone niet en benyde
daert al aen is dat my dus bynt
waer ic doch van haer ghemynt
so hadde ic mynen welle bejaecht
edel vrouwe scoen maghet
ghelycke der sonne aen den troene
baven alle vrouwen scone
die beste die noch ye ghewert
hoe luttel my uwe mynne spaert
o wel edel scone ghedane
ghy brinct my ducke in sulcken wane
mer doch ben ic alsoe ghevaen
dat ic ducke werde ontdaen
myn hertte wort my ducke cout
dus doet die mynne mit my ghewout
pynt sy my dus sonder begheven
soe en mach ic niet langhe leven
sy heft my so in haer legghen
dat ic haer niet en can ontsegghen
in my en is gheen avermoet
wat waen ic dat my leven doet
ende na desen dat sy my dwinct
so ist goet recht dat sy volbrinct
mynen wille mit groter spoet
ic bid haer doer gade dat sy doet
ende sy my doet alsulcke heveshede
als sy my vorderen dede
dat sy doer my hoe dat ic leve
haer costume niet en begheve
gheve my dat sy den anderen gheeft
got die ghewelt ter werlt heeft
sende my niemaer in cortten tyden
daer ic my by mach verblyden
aldus pensende ende aldus verert
ende in die mynne aldus verwert
ontbeide hy serich ende gram
totdien dat die bade quam
hy wert verveert ende daertoe vroe
het is der mynnen recht alsoe
hy vraeghden hem al wast hem onsochte
wat meren hy hem weder brochte
die bade seid hem altemaele
der haefscher coninghinnen taele
ende dat belof en alle dat dinc
van prianus den coninc
ende van der maghet dat belof
ende wat die maghet woude daerof
nu moetty morghen sonder letten
dat heer al in woerde setten
mochty theer enwech doen vaeren
soe veel weet ickes twaeren
sy gheven u sonder waen die maghet
die scoenste die ghy nie saghet
niet eer en laet men se u enwech leiden
dan als gy theer doet henensceiden
twyvelt y yet van deser saken
men sals u alsoe seker maken
als ghy selver in alre manieren
ghesegghen cont ende visieren
achilles hoerden dese mare
hy versuchten also swaere
hy was droeve ende vro als hyt hoerde
hem duncken goet syn die woerde
mer die sake is herde groot
te doen die men hem gheboot
ende wattan hem sals behoeven
des smorghens most hyt ommer proeven
vernoy had hy ende swaer verdrach
eer hy verdaghen sach den dach
die nacht was lanc als hem dochte
hy was ghepynt herde onsochte
droeve lach hy ende seer onblyde
syn hert lach in groten stryde
menghertieren was syn ween
ende tierst dat die dach scheen
ontboet hy tenen rade aldaer
den hoechste van der griexer schaer
coninghen princhen ameraelen
hertoghen greven altemaelen
dat sy ten parlement quamen
sy dadent gherne altesamen
die ringhe waeren herde groet
daer was menich rycke ghenoet
menghertiere was die raet
van hogher dinc als hem bestaet
antworde gheven sy ende ontfaen
achilles is opghestaen
wel was hy ghehoert van allen dien
want hy seer was ontsien
behendich was hy ende vroet
ende daertoe haefs dat hem wel stoet
hoert my sprac hy ghy vroede
wy hebben mit avermoede
beseten dese stede groot
hier ister wel xxx dusent doot
die vromich waeren tallen stryde
des moghen wy alle syn onblyde
by trouwen die ic sculdich ben
een oghe ontfaert niet hen
sy en sullen se sclaen alle doot
wy doen sotheit herde groot
dat wy om eenre vrouwen lyf
verlaren hebben so menich lyf
ende sulc syn lant ende sulc syn stede
wy die hier langhe hebben ghestreden
in groten vrese ende tonghemake
syn wy hier om dese sake
ons volc hevet ducke verste
beid van hongher ende van dorste
my wondert seer int thertte myn
dat hier so vroede lude syn
dat sys hem en berieden nye
en sien sy niet al dat ic sie
en is hier niet wel grote plaghe
onder die heren alle daghe
alle die princhen van europen
syn hier te samen ghelopen
om te blyven alle doot
ic seg die waerheit ghy ghenoet
eer dit rycke wort verwonnen
tensy dat wy bat raden connen
en ghesciede nye alsulc quaet
alst sal doen van deser raet
sullen wy sterven om een wyf
of alle den anderen nemen tlyf
ghy heren dat waer beter bleven
wilde men parys wedergheven
syne moye esioen
die is onthouden mit thelamoen
die men veel heft ghesocht
helena waer saen wederbrocht
souden des ons heren hebben lachter
of onse ghesclachte hierachter
ende wy die hier syn comen dan
ende hebben verlaeren menghen man
coninghen princhen ende hertoghen
ende greven die wy wel claghen moghen
weet wel dat wy nu verstaen
die sotheit die wy hebben ghedaen
wy moghen ons houden aver sot
dat mercke ic wel so help my got
tensy dat wy die sotheit laten
die bestaen is mit ommaten
soe blyven wy rycke ende gheert
het is myn raet dat men weder keert
te landerwert tot onsen staden
die wy lieten wel onberaden
ende wy mit eren brenghen te manne
onse dochteren ende nichten danne
het dunct my best int thertte myn
ic hebbe liever ridder te syn
in myn lant dan in ellende
ic ben des my niet en ghenende
alleliefts heb ic myn lant
hier en syn niet sy twe int lant
sonder scade ende sonder verlies
van synen mannen nu mercket dies
by dien dunct my dat wy keren
waendy dese lude onteren
alsoe help my got neen ghy
dese sake houdet van my
het is om niet gheloeft my des
weet dat wel dat achilles
nummermeer halsberch aen en doet
noch en bint helm noch hoet
voeraen meer na desen tyde
die wil vechten ende stryde
of die men doot sclaet ofte wont
ic sweert u wildy nu ter stont
men en wont my hier niet meer mit swerde
noch en vellen van mynen perde
menelaus mach wel in trouwen
vinden ghenoech ander joffrouwen
neem een die hy mynnen moghe
ende laet blyven dit orloghe
twaeren hy moet des raets beghynnen
of hy se niet en mocht ghewynnen
ommer moet hy se laten daer
dat weet ic wel al aver waer
alsoe langhe als leeft pryan
weetty wat ic peinse dan
ander lude dan my moety bejaghen
van hem en werd ic niet versclaghen
noch man engheen die mit my es
soe wie hem wil belghen des
ic laet den stryt ende den tornoy
thoas die coninc riep anoy
her achilles ghy en segt niet wel
u hert is soe edel ende so onfel
hoe mochtys ommermeer gehinghen
of die dinc laten volbringhen
dat u weer laster in engher tyt
ghy hebt verwonnen alle den stryt
baven alle die ligghen buten der poert
nu en wildy hem niet deren voert
en laet u niet des misvallen
hier ister ghenoech van ons allen
wouden sy die sake nu qualic eynden
sy mochten hem selven sceynden
ten is gheen sake die men doet
te prysen sy en sy int eynde goet
int eynde proeft men alle dinc
noyt en gaf u hertte winc
nu hebdyt al te vroech bestaen
hier en is niemant also ghedaen
had hy dese taele vertelt
ghy en haddet gheweert mit ghewelt
dat wy des raets nu souden pleghen
hier hebben wy langhe nu gheleghen
opdat wy troyen wynnen wouden
bernen of nederwerpen sonder ophouden
al waert aver sotheit gheacht
laet ons doen daertoe ons macht
wy hebben op hem oec ghestreden
een deel van haeren avermoedicheden
hebben wy ghevelt sy was so groet
mer der onser is oec veel doot
coninghen princhen ende menich heer
wel xxx dusent ofte meer
hebben sy onser ghesclaghen te velde
nochtant hebben wy mit ghewelde
veel ghewonnen ondanc hem sommen
have goet ende rentte ghenomen
ducke doen wy hem groot scade
ende nederen hem haer averdade
mer noch en hebben wy niet ghedaen
dat wys te vollen prys ontfaen
wy hebben die dinc begonnen dryven
laeten wyt aldus achterblyven
als ic die taele hoer keren
van u voer alle die heren
wy moghen dat weten al
dat mens ons laster spreken sal
ic soud eer die doot hier kiesen
of myn eyghen lant verliesen
ende myn maghe ende myn lude
eer ic aldus henen scieden
ic en waer verwonnen of dat ic vloe
onse scade is te groet daertoe
dat wyt dus souden laten staen
elc soud eer grote sclaghe sclaen
ende al myn ridderscap twaeren
eer wy aldus henenvaren
ten is hierom niet begonnen
wy blyven doot ofte verwonnen
of die stat in onse hande
eer wy sceyden uytten lande
wy en syn niet so ghescoffeert
noch int orloghe soe verkeert
dat wy dinc willen bestaen
des wy misprys mochten ontfaen
of dat men verwyt onsen kynderen
ghy en mocht niemant so dol vinden
diet ye peinsden van al onsen luden
got moet ons allen behueden
ten is weder scoen noch goet
dat hy ons verstaen doet
syn wy hiertoe komen ghemeen
doer menelaus wille alleen
neen wy mer om prys te ontfaen
soe wel hebben wyt begrepen aen
hy is ontsint die hem vervaert
al te seer teghen een sweert
daer hy mach wreken syn claghe
wy bleven ghescint alle daghe
deden wy hieraf uwen raet
die hertoghe van athenen staet
ende leenden op enen synen baroen
ende deed af synen capproen
menichsyns liep syn ghedochte
wat hy best antwoerden mochte
mer wien dat goet dunct of quaet
al sal suecken synen raet
verbolghen was hy ende gram
weet dat wael dat hem misquam
nu yerst sprac hy moghen wy bekynnen
dat wy die stat sullen verwynnen
waerby icket segghe dat en weety niet
mer by gade diet al ghebiet
al woudyt allegader prysen
ende uyt uwer bester vroetscap wysen
dat dit volc dus henenkeer
ende niemant hem en wapent meer
wy en souden onse wil ontfaen
eer liet ic my te stucken sclaen
desen raet moet got verwaten
my wondert seer uyttermaten
wan yerst quam dese taele
men souder swyghen deed men waele
het is quaet dat mens ye ghewoech
dese raet is scandelicke ghenoech
al denghenen diet bekynnen
wistent die heren van bynnen
sy soudent vertellen in quade
dat wy waeren in sulcken rade
doer got ghy heren altemael
hier syn coninghen ende amerael
hertoghe ende hoghe baroen
versament te desen doen
die hem hier eer lieten vaen
of al oec te stucken sclaen
eer men ons henensceiden
men en mach ons dus niet henenleiden
vaeren wy henen wy syn ghesceint
eer dit dinc al is voleynt
ten mach anders niet ghescien
sullen wy dus scandelicke vlien
beter is sterven dan laster lyden
wy sullen morghen op hem stryden
mit stercken speren ende mit perden
mit stercken volcke ende mit sweerden
daermeed sullen wy stryden ghereet
morghen als theer henengheet
soe maken wy dan soe mat
die hoechste heren van der stat
dat ons gheven die baroen
oerlof onsen wil te doen
na dien dat ons duncket goet
laet ons dit eynden mitter spoet
dat is ons een groet ghelach
nummermeer en coemt die dach
ons volc ende thaer hebben hat
doe riepen alle die hoerden dat
hy seit wel ende al dat beste
daer en was niemant buten der veste
hy en laefden syn redene waele
waerom soudic maken langhe taele
sceldende van den parlement
keerden elcke weder te synre tent
sy moghen spreken haer ghevoech
achilles had ghepeins ghenoech
verbolghen is hy daer hy gaet
dat toenden hy wel aen syn ghelaet
niemant en was van synen lieden
die aen hem sprac hy en doet se ontbieden
hy gheboet mit erren moede
beide by lyve ende by goede
datter niemant en waer so coen
die vaer uyt synen pauweloen
noch ten tornoy noch ten stryde
ic en wil niet sprac hy so wiet benyde
dat men den heren sta in staden
want sy niet en doen wat wy raden
ic wilt hem tonen wat wy moghen
wie mach my myn arbeit verhoghen
dien ic ghedaen heb vj jaer
ic waen ickes niet meer en doe hiernaer
noch niemant die my toehoert
sy en sien my niet stryden voert
in tween jaeren al sout al riesen
sy sullender eer xx dusent verliesen
haeren avermoet sullen sy becopen
nu laet se ryden ende lopen
het is wel recht dat sy weten saen
mercken kennen ende verstaen
wat rade dat ic hem toe brochte
ende oft hem yet ghehelpen mochte
nadien dat hem dunct quaet
myn taele ende mynen raet
sullen sy stryden sonder my
hoet u allen wel dat ghy
niet en porret wat dat ghy hoert
daer en is so quaet in die poert
dien ic woude hebben ghescleghen
die myns ghebot niet en wil pleghen
ende mynen wille niet en doet
van my en coemt hem nummer goet
al is achilles dit gheschiet
weet wel hy en maches niet
ten is niemant so vroet van synnen
die gheleert is teghen die mynne
edelheit noch hoghe maghe
en syn al niet teghen die mynsclaghe
gheen crachte helpt daerteghen
het is seer swaer der mynnen pleghen
der mynnencracht is al te swaer
salamon proevet al apenbaer
synen syn en mocht hem niet duden
haer liefte levet mitten luden
menghen doet sy ducke laten
vader moeder ende haten
lant ende maghe al laet hyt gaen
die mynne hem vast heeft ghevaen
hy en heft syns selfs gheen ghewelt
by diere saken is ghevelt
achilles stryt ende ghelaten
men sprackes hem laster uyttermaten
jae syn selfs meseniede
des waeren droeve veel lude
ducke weenden syn vorsten
dat sy hem wapenen niet en dorsten
scande hadden sys ende verdriet
mer achilles en achtens niet
ten yersten daghe ginc uyt die vrede
tusschen theer ende tusschen der stede
mit payse leden sy dien nacht
menich man van groter cracht
wapenden hem in die dagheraet
aen langhe scachte dat wael staet
was ghebonden menghe vane
witte halsberghen daden sy aene
ende die helme ghebruneert
somme mit goude wel versiert
die sweerde gheveghet wel
sy sneden op die viande fel
die scilde starc ende ghedichte
daer dat gout wel aen lichte
sy waeren op eer die sonne scheen
der en was langher beiden engheen
sy besetten haer scaren
sonder enich langher spaeren
palamedes die heer quam voren
die stout die vrome die welgeboren
daer wert buten groet gheluyt
doe toghen die van troyen uyt
ghewapent der wert groet gehu
ende groet gheroep dat seg ic u
dat volc was goet ende rassche
scoen ende goet was haer harnassche
van singlatoen ende van sindale
ende van pelve imperale
haer orsse verdect van dien
huden sal hem scade gheschien
als ic u tonen sal noch heden
hoert hoe sy te velde streden
die scaeren lanc ende groot
stout ende coene die ghenoot
vererret als stoutte libaerde
onder hem so bevede die aerde
van den spronghen die dorssen spronghen
daer sy se mitten sparen dwonghen
neven der mueren van groter pynen
van den ghelude van den basunen
alsoe daden die diepe daelen
dat die toerne altemaele
al te stucken dochten scoren
niemant en cond der wael ghedueren
sy scoten sy scloeghen sy joesteerden
daer waster veel die hem weerden
menghe banier duer ende goet
was gheverwet daer int bloet
in den vreselicken tornoy
had menich man vernoy
die scilde braken daer te stucken
men en cant vertellen noch ghemicken
hoe menghen men daer scoffeerden
ende in dien tornoy onteerden
doe die speren waeren ontwee
trac men die sweerde wit als een snee
men cloef daermede die heersemuere
ende menich helm scoen ende duere
daer was ghemoet starc ende groet
daer viel ter eerden menich doet
men en mach u niet cont maken das
hoe scadelicke daer wesen was
sulc riep als hy ghevuelde die doot
recht al daer die parse was groot
die hem deed anxt groot
helpt ons mamet uyt deser noot
daer der dus vielen hier x daer sesse
quam die coninc van daresse
een rese wast dat weet wel
hy was stout starc ende snel
ghebaeren van hoghen ghesclachten
dese deed scade herde onsachte
dien van troyen als ic vernam
deiphebus was herde gram
mitten sweerde reet hy aen hem
drie sclaghe gaf hy hem
opten helm dat hy en cloefden
ende hy hem van den lyve roefden
syn teyken riep hy ende nam tpeert
syn hulp wies hem mitter vaert
daer quam menich stout troyen
sy daden die griecken vlien
wel vij scaren deden sy keren
daer luttel yemant van den heren
af pensden dat hy vercoeveren soude
of dat hy meer stryden woude
mer sy toghen henen mit ghewelde
vele lieten sy der opten velde
en had ghedaen palamedes
ende syn volc ende dyomedes
ghevloen waeren sy dat is myn waen
sonder enich wederstaen
mer sy quamen daer te stryde
mit avermoede ende mit nyde
xm ridders hadden sy int heer
beide mit scilde ende mit speer
sy reden teghen een mit crachte
groet was der dat kraken van scachten
beide doer scilde ende doer perde
ende doer ridderen van groter werde
staken sy menghen starcken scacht
der was die stryt groet ende die cracht
cume en wiste daer yemant raet
syns levens nu merckt hoet staet
op enen sclach hadden sy der drie
hier waen ic dat die blode vlie
hoe dorst hyt aensien in engher wys
mer die om eer staen ende om prys
doen daer menghen voer hem wincken
ende die stalen helmen clincken
mit sweerden van fynen stale
bescudt waeren die griecken wale
mer menich bleefter op ten sande
noch deden sy wycken die viande
alst theer versament wert
ten stryde daer niemant en spaert
waster menich trop te samen
hoert hoe daventueren quamen
elc vint den anderen int aertsoen
ende ghinghen scinken na haeren doen
want wie dat den anderen vaet
ic waen dat hy hem thoeft af sclaet
dus richten men der mitten sweerde
daer lach menich op die cerde
thelamon van salomynen
ayax broeder dede pynen
te vechten op synen neven
seer crenckten hy haer leven
ayax was hem seer fel
des daghes deedt herde wel
een bastaert hiet cicilloen
mitten orsse dat thelamoen
storten aver een ryveel
hy trac sy sweert al geheel
ende gaf hem herde grote sclaghe
opten helm so wie dat saghe
sprac ende seid ghy en syt niet vroet
dat ghy dit uwe maghe doet
die ghy aldus wilt ontderven
mer dat bid ic u dese werven
dat u got selven alsoe scende
eer huden desen dach gheende
ende u macht make also clene
dat myn moye om u wene
deiphebus quam bat naer
hy had den broeder ghewroken der
mer die hertoghe van athenen
quam ten stryde mit menghen enen
op een ors van arregoen
scilt wapen ende ponioen
was van sarrassinsse wercke
verbolghen was hy seer starcke
dat hy thelamon sach sclaen
deiphebus heft hy bestaen
hy gheraecten hem opt aertsoen
soedat syn syden ponioen
in die borste stac wel onsochte
eer hy die porse lyden mochte
hebben sy hem nedergheworpen saen
wat heft hy sclaghe daer ontfaen
mer troylus ende eneas
parys ende polidamas
quamen daer mit hulpe groot
daer bleef menich ridder doot
deiphebus wouden sy ontsetten
mer sy en mochtens niet beletten
die griecken so groot was die porsse
dat sy hem brocht hadden ten orsse
ducke reden sy hem neder daer
in sorghen was hy ende in vaer
dat bloet liep hem uytten monde
van der vreselicker wonde
welcke tyt hy hem waenden weren
staken sy hem neder mitten speren
ende deden hem vallen in den hoep
onder menich orsgheloep
alle die dat mercten sy quamen
deiphebus te hulpen te samen
langhe stont hem dus ontsien
mer dat hem doch die troyen
ten lesten brochten uytter porsse
sy setten hem op coninc theseus orsse
doe liet hyt loepen synen loep
ende voer sclaen al in den hoep
hy gout hem herde duer saen
den laster die hem was ghedaen
daer was vreselic die wych
palamedes hy had crych
hoe hy den anderen scade bereiden
opten cant van der fosseiden
troesten hy die syn ende reet den stap
hy deed groot ridderscap
op hem reet deiphebus
mit enen scacht ebenus
stac hy hem hy herde naer
ter eerden was ghevallen daer
palamedes en misten niet
mit enen ghebruneerden spiet
stac hy hem al doer daer
o wy hoe swaer nyemaer
sal horen parys ende pryan
hier en was gheen letten an
dien rouwe die dat volc der dreef
waen ic dat noyt man en screef
parys die heft hem mit ghewelt
ter vaert ghenomen als dares telt
hy en mach langher leven niet
dan men hem dat hout uyt liet
parys en weet wat doen van noden
hem selven woud hy ommer doden
hy vloeckte die wile ende die dach
dat hy dat jamer ye ghesach
hy riep ic sal my noch heden
den griecken doen groet onleden
want ic en mach dit niet ghedoghen
deiphebus ondeed syn oghen
ende seid aldus ende bat
parys broeder ic wille dat
dat ghy keert weder in den twist
ende ghy altoes niet en mist
ghy en schiet doot palamides
eer myn hout uytghetaghen es
doeter toe al dat ghy moghet
ist dat my syn doot verhoghet
sonder seer ende sonder rouwe
sterf ic dan by mynre trouwe
want myn siel houd ic mit ghewelt
tot men my die waerheit telt
soecten waer hy henen sal vaeren
die doot sal my so langhe spaeren
parys is weder opgheseten
op syn ors nadat wyt weten
die tranen liepen hem aver syn baert
cume sat hy op syn paert
synen scade claegde hy onsachte
ende tferlies van synen ghesclachte
seer so vloect hy die aventuere
die hem so fel was ende so suere
sy is my sprac hy te wreet
als ic verwynnen sal myn leet
soe en macht alsoe niet wesen
te recht soud ic my mittesen
handen steken doer myn lyf
mer acherme arme katyf
ic waen dat saen sal gheschien
nummer en moet ic langhe ontvlien
die doot na myns broeder lyve
ay ecuba moeder katyve
groet seer is u nu naer
thertte sal u syn soe swaer
als ghy u kynt siet verscleghen
lieve broeder wes sullen wy pleghen
onteert syn wy nu ende al te voren
dat wy u dus hebben verloren
nu begheer ic voer alle dinghe
dat ic uwen wille volbringhe
ic sal u wreken sonder blyf
of het sal my costen tlyf
ghy leit op my een swaer last
mer des syt seker ende vast
vind ic palamedes hier
van onser een so sal wel schier
dat tornieren syn ghedaen
bescreven ist dus sonder waen
een hoernen baghe van groten prys
die coninc ligor van limcys
wileneer seinden priamis
had parys  nu mercket na mie
ic waent dieghene niet en woude
om dusent bisantten van goude
hy had twe ghevederde strale
wel ghevedert ende vlieghende wale
hy bat dat hy hem most gheraken
ter battaelgien wilt hy hem maken
die stryt was ten ghenen tyden
soe vreselicke in elcke syde
daer was groet ghevecht ende ghedranc
ende op die helme groet gheclanc
deen die volcht dander die vliet
sulc was daer die en vliet niet
elc doet den anderen groet noet
der bleefter menich dusent doot
palamedes hy doet te voren
dien van bynnen den meesten toren
hy vermaent den griecken seer
te vechten doer der werlt eer
ende scoffierden die van der stat
te synen luden so riep hy dat
vecht ghy heren mit ghewelt
wy sullen hem saen doen rumen tfelt
vecht stouttelicke noch een stucke
sy sullen u saen keren den rucke
stryt seer sy syn in vaer
die scade sal wesen haer
laet se ons jaghen ende dryven
menich sal daer ligghende blyven
doe deed hy blasen enen horen
sy volgden hem ende hy voer voren
deen scloech ende dander stac
daer was herde groet ghecrac
die troyene mit ghewelt
die weerden hem ende hielden tfelt
daer lieten sy menghen baroen
daer was die coninc sarpedoen
die haefs was ende welgheraect
daertoe te wapenen al volmaect
x jaer had hy wapen ghedraghen
ende soe ghedaen al synen maghen
dat hy was bekent te bat
hy had ghevochten in menghe stat
ende prys bejaghet te mengher tyt
hy sach den vreselicken stryt
ende den grote scade die dede
palamedes dien van der stede
die mit synre bouder talen
die van griecken troesten wale
ende deiphebus had ghedoot
die moet wies hem herde groot
hy trac uyt syn goede sweert
ende reet bat naer ten strydewert
ende scloech hem opten helm wel schiere
jae en weet iij sclaghe of vier
dat hem uytten maelgien ran
tbloet al daert sach menich man
ende hy queste hem herde onsochte
mer doe palamedes mochte
loende hyt hem mitter spoet
hy gaf hem enen sclaca so groet
dat hy van den orsse vel
ende nummermeer en speelde sulc spel
in cortter wylen was hy doot
dat is synen vrienden scade groot
om syn doot wert groet ghescal
soe starc wies dat ongheval
dat engheen mensche en mach
daer scouwen synen doemsdach
als sarpedoen dus was doot
doe was daer een jamer groot
die van griecken waeren vroe
ende die troyene niet alsoe
sy hadden den doden ghern ghehadt
menich soe becofte dat
sy en mochtens niet volbrenghen wel
palamedes was hem te fel
ende baven danderen was hy wreet
wert hem lief was of leet
hy deed se achterwert mit ghewelde
te statwert wyken van den velde
al tot op die vestgracht
parys quam mit synre cracht
ende heft saen op hem ghemict
mittien hy dat strael in stict
dat scarp was ende herde tangher
daer en was gheen merren langher
hy gheraecten hem wel ter cuere
den helm scoet hy hem al duere
parys die hevet soe begaeyt
dat hy den griecken heft ghescaeyt
seer ende ghemaect onblyde
die griecken weken uytten stryde
als palamedes doot lach
en hoerden nye man sulc hantgesclach
noch volc misbaeren soe seer
als sy daden om haren heer
ende om haeren hoeftman
daer en was soe stout diet sach an
hy en verloes hert ende syn
ende hy en hadde crachte te myn
die griecken haddent daer ontsien
vercoevert waeren die troyen
want palamedes was ghevelt
doe scloeghen sy mit ghewelt
mitten sweerde die waeren goet
ende lieten sonder vliemen tbloet
som syn sy doot ende som ghevelt
die troyene wonnen weder tfelt
menich waster diet wel deede
vercoent syn die van der stede
ende die griecken syn verdreven
dat costen menghen saen syn leven
sy verloeren in den stryde dan
in beiden syden menghen man
menelaus leet veel onghemax
soe deed thelamon ende ajax
thoas die coninc ende ulixes
soe deed oec dyomedes
ende die hertoghe van athenen
scloech der troyene menich enen
sy en daden niet als vervaerde lude
mer vochten als vrome lude
ende als ridders wel geheer
sy maecten den menghen thoeft seer
luttel coninghen ende oec graven
waeren der die den rugghe gaven
nae dystorie soe seg ic u waer
sy dreven se mit crachten daer
als ridders stout ende coene
aver tfelt ende voer die pauweloene
daer weerden sy hem doer die noot
mer tferlies was hem so groot
want daer bleef menich ridder bout
sy vonden den stryt starc ende stout
twe dusent troyene beten te voet
die van lyve waeren goet
op die griecken ginghen sy dringhen
die se bitterlicke ontfinghen
want sy waeren stout ende coene
sy weerden hem voer die pauweloen
als volc van groter daet
nie en was hem dat verstaet
so lede gheschiet in enen daghe
des maecte sy wel grote claghe
reghen haghel ende snee
en valt te winter nummermee
nerghent alsoe ghedichte
als die quarelen ende die scichte
mit groten troppen vielen sy doot
voer die pauweloen groot
die scoen cleder van dueren ghewaten
van goude beset scoen uyttermaten
hebben gheroeft die van bynnen
want sy den stryt al verwynnen
troylus oec ende parys
ende xxm ridders van pryse
reden danen ter seewert
die scepe ontstaken sy mitter vaert
deen sceep aen dander vaste
die brant voer hoghe aen die maste
ende die wynt voer in die see
drie hondert brander ofte mee
dese dach waer hem te scade comen
en hadt ajax niet benomen
gheen scip en waer ontgaen
mit vele lude sonder waen
heft hy se ende syn broeder ontset
thelamon troesten hem bet
siet sprac hy hoe dat gaet
hy en is so goet die men hier vaet
dat hy anders mach ontgaen
dat hy syn hoeft af late sclaen
dese en syn niet onse vrient
want wy en hebbens niet verdient
nae dien dat wy dit moeten doghen
sullen wy hem onse macht doghen
ende sclaen wy wel grote sclaghe
elc moet sterven te synen daghe
wy moeten ommer op hem ryden
hier en is gheen langher beiden
ondanc heb hys die hem versaghe
al syn dese lude onse maghe
ende wy syn van haeren ghesclachte
ic bid dats niemant en achte
ic sal hem scade daer ic can
grote veede hebben ons man
sclaen wy mit spaeren ende varen
want hier en is gheen langher spaeren
elc bescerm synen scilt
ende synen hoet die leven wilt
mittien lieten sy lopen die perde
sy daden onder hem beven die eerde
die dese scaer toe siet vaeren
hy mach wel segghen twaeren
dat sy mit nyde syn bevaen
die troyenen wouden sy sclaen
van hare scilde grote spane
dat se die wynt wayden dane
ende sy hem die ponjoen staken
int tlyf dat die speren braken
sy scloeghen menghen doot
die prys te voren hadden groot
ende daerna nummermeer en reden
hier sach men dat sy seer streden
want die wych was herde suer
tfuer saghen sy opter muer
ende den wych al bloot
die des daghes was herde groot
met groten nyden reden sy voert
wel xxxm man uytter poert
te strydewert en weets niet meer
mer die griecken weerden hem seer
ayax ende thelamoen
ende daertoe menich baroen
en hadden sy ghedaen op dien dach
scryft ons dares diet selven sach
scepe ende lude waeren al bedorven
by dien hebben sy dien prys verworven
sy iij en waeren daer niet ontgaen
dat weeten wy wel al sonder waen
aldus nam eynde die grote stryt
langhe nae die vespertyt
sy twee hadden den prys tien stryde
sy waeren starc in elke syde
het is recht dat men pryse dese twee
die beste vj ende daertoe mee
en daden mandaet niet so veel
op dien dach ten nytspeel
sy scoerden sulcke x scaren
daer luttel ymant af cond ontfaren
mer wattan die van den heer
syn doot ghewont al sonder weer
die dat niet meer en mochten doghen
voer dat achilles mede uyt toghen
hy was in syn pauweloen
daer en was ridder noch baroen
van synen vrunden van synen maghen
die voer hem dorst wapen draghen
sy en dorsten niet doen teghen syn woert
heber van trachien hy quam voert
een maet ridder ende een siene
mit hem quamen ridder tiene
sy en waeren niet alsoe ghedaen
alsof sy bruloft hadden bevaen
want haer helme goet ende duere
waeren ghescleghen in quartiere
scilt noch speer en hadden sy trouwen
die halsberch waeren doerhouwen
in haer lyf staken trinsoen
haer arme laghen op die aertsoen
nese ende wanghe waeren hem ghecorven
dus waeren sy in den stryt bedorven
ic waen van hem niemant en waent
dat hy leven mach een maent
heber had een ponjoen
in synen buyc ende een trinsoen
syn arm was ontwe ghehouwen
onghedaen was hy in trouwen
also als hy spreken mochte
want die doot was hem onsochte
dat weet hy achilles algader
ay sprac hy quaet verrader
soud u naem syn sonder waen
dat ghy ons siet aldus versclaen
nu syn wy doot ende verwonnen
wildy niet ons uwer hulpen gonnen
waer hebben wy verdient dies
dese scade ende dit verlies
die ons ghesclachte heft ontfaen
soudy ghewroken hebben saen
men sal u houden voertmeer
aver enen valschen heer
dat ghy sout rusten te sulcker sacken
als ons die troyene aldus mismaken
ter noet sy dy ons afghegaen
ay dat u tentte so verre staen
waeren sy doch aen den yersten stoet
ay onghetrouwe man ende bloet
so soude ghy grote scande ontfaen
ende ic waen wel sonder waen
dat ghy hier sult werden sonder erre
want haer ridders en syn niet verre
ic weet wel ghy en vliet voren
u vromicheit is al verloren
ende vliet ghy nu dat is met onneren
hier moetty wederkeren
verbernt hebben sy die scepe
doe quamen sy iij mit baetscepe
van ayax ende van thelamoen
heer seiden sy edel baroen
dat ontbieden u ons heren
die noch vechten mit groter eren
haer beste lude die syn doot
ghy en helpt hem nu ter noot
die scepe syn alle verloren
daer thelamon noch vechtet voren
wy hadden huden groet verlies
mer helpt ons nu syt seker dies
mit luden die ghy moghet bedwinghen
soe syn sy doot al die sy bringhen
al haer volc is so vermoyt
dat hem des vechtens vernoyt
heer wy maken u des wys
coemt er ghy vynt al den prys
heber selven hy sprac echt
nummer en is ons got gherecht
dat hy doet saken vorwartmeer
daer hem af coemt lof ende eer
ic en mach nummer te desen stonden
hem liep dat bloet uyt synen wonden
hy sprac ic bid te desen tyden
eer die maent moette lyden
dat syn siele volghe der mynre
hy en sprac daer niet meer gindre
want hy niet meer en cond ghedoghen
hy viel doot voer achilles oghen
achilles gheliet hem alsoe
alsof hys droeve en weer noch vroe
hy en sprac niet noch hy en woude
op een scaecbert van fynen goude
speelden hy teghen enen man
in synen synnen peinsden hy dan
dat hy den griecken al wert hem leet
en soud doen gheen beheet
thelamons bade daden hem vele
niet en hief hy thoeft op van den spele
hy sat of hys niet en hoerde
dares seit in waeren woerde
had die dach ghewest yet lanc
des stryts had ghewest verganc
die griecken hadden verwonnen
mer ghebrac hem aen der sonnen
dat velt rumden die troiene
doe hem ghebrac te siene
veel hadden sys te voren
en daedt tferlies van te voren
die dach was hem wel vergaen
mer droeve waeren sy sonder waen
omdat doot was deiphebus
aldus voeren die heren te huys
elc te synre herberghewert
ryende al op syn pert
die mochte die deed hem te ghemake
mer doch was hem die drove sake
van deiphebus dat verlies
menich ridder weende dies
hy en was versceden niet tot dien
parys en wouden ummer sien
ic waen hy cleyn siet of hoert
want hy in langhe en sprac woert
parys viel op hem in ommacht
die rouwe was al ongheacht
ende hy die den doot moet doghen
ontdeed saen beid syn oghen
en weet waer hy dat bejaghede
dat hy doch iij werve vraghede
of hy yet ghewroken waer
men seid jae hy apenbaer
hy sprac nu trect uyt den spiet
die doot en vervaert my niet
ic haep ic sal mit groter eren
hectors siel sien myns heren
myn siel sal vaeren ter siere
ende dat sal wesen herde sciere
troest mynen vader van den rouwe
ende baven alle mynre vrouwe
die gade moeten hem gonnen wale
mittien faelgeerden hem die taele
hy loec die oghen ende bleef doot
mittien wert daer die rouwe groot
nummermeer en wort ghehoert
al sulcken rouwe in een poert
pryan selven riep om sterven
ende viel in ommacht menichwerve
wat mocht ic segghen hierna
van der droever ecuba
in groten seer in groten claghen
waeren des snachs alle die maghe
haeren rouwe ende haer verdriet
en mocht ic u vertellen niet
oeck was beclaghet daer sarpedoen
ende beweent onder die baroen
want stout ende vroem was hy ter weer
droeve syn sy oec in dat heer
men en mochtet vertellen niet in saghen
hoe jaemerlicke dat sy claghen
palamedes haren heer
daer sy aen verloren seer
syn vroetscap ende syn doecht
syn stoutheit ende syn joecht
ende daertoe synen groten prys
hebben sy beclaecht in alre wys
des snachs hadden sy veel rouwen
ghewont waeren sy ende te blouwen
des hadden sy groet verdriet
sy claegden dat hem is misschiet
aen sconincs palamedes doot
verwonnen blyven sy ter noot
omdat aldus syn ghescent
maecten sy een parlement
nestor die oude sprac die taele
want hy contest herde waele
ghy heren sprac al gaet dus nu
wy en sullen niet dat segghe ic u
van den verlies syn in wanhapen
al heft ons die aventuer belopen
aen des conincs palamedes doot
ende wy syns in rouwen groot
een ridder was hy seer vermaert
niemant en was hier bet prys weert
quyte syn wy nu van desen
wy en moghen niet sonder meister wesen
sonder prinche ende hoeftman
die dit volc bestueren can
dien wy horen in alre tyt
ende ons allen set in den stryt
het waer best altehant ghecoren
woud men na mynen rade horen
aghamennon soudt wesen
want hem is best cont van desen
hier en cant niemant bet ghevryen
dan dat wy waeren in synre baelgien
so docht my dat wy niet en verloren
hy is alrebest ghecoren
hier en is niemant weerdich voer hem
by der trouwen die ic sculdich ben
hier en is niemant na noch by
dies bet weerdich sy
wy en moghen beteren kiesen ghenen
segt al dat ghyt wilt ghemene
ende laet ons maken des een eynde
dit is die beste die icker vinde
sy riepen alle wy lavent waele
sonder enich wedertaele
daer namen sy hem weder tenen heer
dies hy lof had ende oec eer
baven hem allen soe was hy
coninc gheheiten ende heer vry
nu meer moegdy hoeren voert
den xijtn stryt daer grote moert
in dat walsche af is bescreven
hoert wat ons van benoet is bleven
den nach leet hoerd ic ghewach
tierst dat men sach den claren dach
eer men die sonne mocht bekynnen
hebben sy hem ghereit van bynnen
ghewapent hebben sy hem ter cuere
haer orsse ghedect mit coffertuere
haer teyken hebben sy ghebonden
aen scarpen speren ten selven stonden
van pellen roet ende groene
dat heer was ten selven doene
op starcke orsse gheseten
starck snel ende wel vermeten
gherichter speren mitter vaert
voeren sy ten viandewert
ic waen dat sy se niet veer en sochten
mer ten yersten dat sy mochten
liet elc syncken synen spiet
die scilden en mochten baten niet
sy en scoerden daer ter stede
ic waen dat men daer menich sterven dede
die een riep die ander viel doot
daer was die wych starc ende groot
sulcke honder vielen daer neder
die nummer op en stonden weder
daer hadden sy hem so ondersteken
dat hem die ribbe mosten breken
daertoe arme hande voete ende been
sy vielen doot by iij by tween
men scloech der hoefde van den craghe
daer was dat ketsen ende dat jaghen
van ridderen groet in allen synnen
ic waen nadat men my doet kynnen
dat men se te voeren nye en sach
soe fellicke versamenen op enen dach
noch van sweerden sulc gheclanc
noch sulc ghehort noch sulc ghedranc
men cloef daer sulcke helm van stale
die starc was ende ghebruneert wale
sodattet sweert ten hersenen in ghinc
herde menighen jonghelinc
o wy wie sach ye sulcke plaghe
hy en mocht vertellen niet diet saghe
parsine ende araboyse
scoten quarelen cortose
die dicker dan die hagel vellen
deus hoe sy die griecken quellen
hoe menich ridder bleefter doot
aen beiden syden dats jamer groot
die troyene daden die meeste moert
mer ducke dranc men se in die poert
so dreven sy ten tentten weder
die griecken ende scloeghen se neder
het reghenden seer alle den dach
dat was hem seer verwach
al totter huyt waeren sy nat
nochtant en lieten sys niet doer dat
sy en vochten seer allen den dach
daer menghe die doot aen lach
diet daer mitten lyve becochte
menich man was daer onsochte
ghesclaghen op een cortte uyre
daer speelden haer speel die aventuere
haer ende daer voert ende weder
die baven was hy was saen neder
die neder was hy was saen op
men scloech daer menghen opten cop
dat hy schier was weder onder
dus en ist anders niet dan wonder
dattet rat der aventueren doet
den enen ghevet goeden spoet
den anderen dat ongheval so groot
dat hem liever waer die doot
dat hem syn lyf wort so suere
dus wandel is die aventuere
het was een stuc aver noene
doe troylus uyt quam die coene
mit dusent ridders in dat heer
elc liet daer sincken syn speer
in die viande lieten syt lopen
dat most menich griecke becopen
die griecken mosten mit ghewelt
teghen haeren danc rumen tfelt
sy ginghen scaven al dat sy mochte
ic weet wel dat sy se ghejaghet brochte
mit xxm sweerden naect
daer was menich seer mismaect
die daer op die eerde lach
men riep daer seer o wy o wach
die een creet die ander riep
die derden den vierden aver liep
o wy wat scade ghescieden daer
hoe menich prinche had daer vaer
van der troyene avermoet
daer was menich ridder goet
seer versacht al sonder waen
en had die teintte ghedaen
die lytsen ende die pauweloen
daer hem weerden die gryffoen
totdat die sonne onder ghinc
verlaeren was al haer dinc
ende het waer hem qualicke vergaen
en had die doncker nacht ghedaen
die en liet se hem niet onderkynnen
des savents sceiden sy mit ommynnen
te huyswert voeren die van der stat
moede ende uytermaten mat
beide van reghen ende van bloede
mer des is hem wel temoede
ende prysen seer hen gheval
dat sys syn te baven al
haer huyse vinden sy in hare wysen
vol van drancken ende van spysen
tyt vonden sy ende weelde groot
van allet des sy hebben noot
dieghene die gherne sclapen soude
hem docht dat daghede al te houde
ic waen daer niemant langher en lach
dan tot sy saghen den claeren dach
eer men die sonne mochte sien
soe toech uyt menich troyen
helm opt thoeft speer in die hant
dus voer elc soecken synen vyant
die hebben sy vonden herde erre
ic waen sy se niet en sochten verre
haer speren lieten sy se saen sincken
die dat warm bloet sullen drincken
daeraen menghertier ponjoen
van sindale ende van singlatoen
dus was ghedaen dat ghemoet
mit herde groten avermoet
deus hoe menich speer der spleet
want niemant den anderen der en meet
halsberch scoerden ende ponjoen
sindale wit roet ende groen
wert gheverwet in den bloede
daer vielen veel ridders goede
menich stout fier ende moy
begonnen is daer die tornoy
eer hy nummer weder steet
salt hare ij dusent wesen leet
dat joesteren was scier ghedaen
want die speren braken saen
mittien ghingen sy mitter vaert
hem ondersclaen daer wert menich sweert
ghetaghen daer en bleef geheel
helm hoet noch beckenneel
men scloech in totten sadelscellen
die sclaghe mocht men horen hellen
in die berghe ende in die dale
ende te troyen in den sale
der saten alle die hoghe vrouwen
in vresen ende in groten rouwen
want alle daghe meerrede die claghen
elcken van haren naesten maghen
van haeren manne van hare kinde
men mocht se selden blyde vinden
die ween ende die rouwe wies emmer ane
o wy wat weenden men daer trane
menich versuchten was aldaer
want die dach was al te swaer
den griecken want troylus die deghen
heeft hem menghen der afghescleghen
menghen coninc ende menghen grave
daer sy syn seer ghecranct ave
tferdriet was groet te diere wylen
want van quarelen ende van pylen
was der groet ende mengherhande
in beide syden op die vyande
der bleef menich in dien daghe
der was gheroep ende groet gheclaghe
in dat heer mit groten seer
daer bleef doot wel menich heer
dese xijst wych seit die scryftuer
stont die weke al doer ende doer
al gheheel sonder rusten
hem mocht wel des vreden lusten
die van buten sochten dan
vrede aen den coninc pryan
van troylus ende van synen luden
die hem groten scade berieden
twe maende gaf men hem den vrede
dien swoer men buten ende bynnen mede
die griecken beweenden palamedes
noch nye synt gheloeft my des
en was so eerlicke man begraven
het costen een groet deel van haven
soe scone tomme noch soe duere
noch van so groter rycker maniere
en wert noyt ghemaect om enen man
nae dat ic ghemarcken can
alle die griecken ende oec syn maghen
maecten jamerlicke claghen
also langhe als eertryc sal staen
en sal die tomme niet vergaen
sy was van sulcken doen
greven hertoghen ende baroen
die daer waeren hebben sy begraven
onder scoen sarcken van groter haven
nu hoert wat daden die van bynnen
deiphebus groven sy mit mynnen
menich traen waster om ghelaten
ende beclaghet seer uyttermaten
in een graft leiden sy hem henen
ghemaect van silver ende van stenen
ende van goude dat was van indy
serpedoen leid men daerby
ryckelicke mit groter eren
hy was beweent van al den heren
want hy was vromch in den tornoyen
des hadden sy droefheit bynnen troyen
vernoy hadden die griecken aenstaenden
die wyle dat stonden die ij maenden
doe seinden aghamennon tot achilles
den behendighen ulixes
mit ulixes wert vercoren
na dat wyt bescreven horen
van benoet  nestor die oude
die wel spreken cond als hy woude
oec seinden hy mit desen ghesellen
dyomedes die stoutte den fellen
sy waeren vroet als daertoe staet
aghamennon gaf hem den raet
wat sy best segghen ende doen
sy ginghen in syn pauweloen
daer die sonne op scheen claer
sy vonden menghen ridder daer
die syn man waeren van goede
edel ende van stoutten moede
selve sat die droeve daer bynnen
als een die is bevaen mit mynnen
ende eten noch drincken en mach
noch daer gheen raet aen en lach
nacht noch dach en is hy in goede
aldus is den mynre temoede
hy en mach niemant gheven troest
ende selven blyft hy onverloest
wie weet die pyne die sy doghen
die mynne dat sy niet en toghen
ende daer haer hertte hebben ghesat
daers hem niet en is te bat
ende haeren syn hebben ghegeven
daer sy om in wanhape leven
dit is die dinck daer achilles
meest om ghepynt es
in wanhaep is hy bevaen
hy en weet wat best aengaen
als nu is hy in joyen groot
als nu waent hy blyven doot
dit is in den daghe wel c werf
ic waen nie man aldus versterf
die iij stout ende coen
quamen te achilles pauweloen
voer die tentte syn sy ghebeet
achilles quam teghen hem ghereet
hy heelde se lieffelicke alle drie
syt willecoem seid hye
op een tapyt goet ende diere
ginghen sy sitten alle viere
voer alle danderen sprac ulixes
heer seid hy her achilles
ons heft ghesent hier om een doen
u goede vrient her aghamennoen
wy syn in dese lande comen
got gheft ons teren ende te vromen
om te wynnen troyen die stat
ende die lude te maken mat
wat hulpt dat wyt u langhe maken
ghy weet selver wel die saken
waerom wy hier quamen groet verdriet
ende scade is ons hier ghesciet
oec hebben wy ghehadt misval
hier is versament die werlt al
sy willen ons uytten lande dryven
mer moghen wy wy sullen noch blyven
haer uytvaert hebben wy hem benomen
haer baten ende haer vromen
hector die stoutste die ye man sach
daer alle haer troest aen lach
die noch nye en had ghenoot
sloechdy mit dynen handen doot
deiphebus hebben sy verloren
dies sy hebben groten toren
ende wel xxx dusent ridders mede
der seer ghecranct by is die stede
die seghe is ons wordet volbrocht
dat hebdy selven wel besocht
ghy weet selven die waerheit wale
nu suldy weten een tale
ghepryst sy dy ende ontsien seer
niemant in die werlt meer
ende weet oec wel mit desen stryden
hoe dat vergaet nu tesen tyden
is u naeme ghehoecht te meer
wacht dat ghy en niet en nedert seer
ghy syt te nederinghe comen
der en werd anderen raet ghenomen
prys mach men bejaghen saen
mer die se sal houden dat is myn waen
daertoe behoert synnes meer
prys heft ghewonnen menich heer
die hen sinder al verloes
ende altoes bleef eerloes
soe wel en mach niemant bejaghen
wilt hy hem daerave draghen
dieder emmermeer dan mach genaken
ten syn gheen cleyn saken
te wynnen een dinc dat is verloren
hieromme legghe ic u dit te voren
en doet so niet dat men mach verstaen
dat u vromicheit is vergaen
of dat ghy syt blode ofte verveert
ofte u selven te veel spaert
averwaer soe weet ic wael
men heftter af ghemaket tael
nu werpet desen laster neder
ende coemt ten tornoy weder
anders hebdy al verloren
den prys dien ghy hadt te voren
weet wel datter lude gheruchte
op u sal lopen soe onsochte
dan eer dit jaer neemt den keer
sal men u sevenwerven meer
lasteren dan men ye man dede
baven alle dese van der stede
hebben u sulcken vrient ghenomen
dat u mit recht soud miscomen
ende ghy sult hem hoe dat wy spreken
dat haep ic  hiernae wreken
wildy het sal oec ghescien
dat wy se sullen ontervet sien
doot verwonnen ende ghevaen
synt dat wyt hebben bestaen
so doet so dat wys vorwertmeer
hebben prys ende eer
ende men in elc lant van u spreke
alt theer biddes u sekerleke
dat ghy se bescermet ende berecht
voertmeer als ghy ghedaen hebt echt
ende en laet gheen scade doen
dies bidden u alle die baroen
maect een einde van deser vrese
want wy warden ghemaect alle wese
dat wy tornieren sonder u
te bloder syn wys alle nu
als men niet en siet uwen scilt
so wort al theer bloedt ende wilt
doer got siet dat ghy niet en riest
ende uwe eer niet en verliest
ghy syt so stout ende so vroet van rade
dat ons waer een grote scade
dat ghy verliesen sout u eer
mer meerre soud se so lanc so meer
helpt ons vercoveren tonsen vromen
dien scade dien wy hebben ghenomen
synt dat ghy niet en quaemt te stryde
ons allen moegdy maken blyde
ende daertoe gheven moet ende hertte
sodats danderen ghewynnen smertte
dit is onse ghetrouwe raet
ende gherecht na dien dat staet
stille ende pensende was achilles
doe aldus sprac ulixes
in synre hertten hy langhe sochte
wat hy best antworden mochte
doe sprac hy ulixes heer
dat weet ic wel dat nummermeer
man ter werlt lyf ontfaet
die bet can gheven hoghen raet
oec en twyvelt niet en twint
ghy en syt die myn hertte mynt
na dat ghy weet soe rady my
die dinc die my nuttelic sy
en hoerden nie so goeden raet
wy syn arm cranc ende quaet
hoe wanen wy dit lant wynnen saen
dit orloghe heft langhe ghestaen
wy hebben ontfaen groet verlies
nu en lust my niet meer dies
daertoe te doen tengher stont
dat wil ic dat u wel sy cont
het is my leet ende ic bens erre
dat ickes my onderwant so verre
waert noch te doen so daedict node
dat ic my selven niet en dode
om menelaus wyf
daerom verlaeren is menich lyf
ende mengher vrouwen hert onthoecht
is daerom verlaeren myn doecht
ende al myn prys ende al myn eer
men af biddes my nummermeer
die wil die onderwindes hem
ende seg dat ic ghelovich ben
al versaecht ende al verwonnen
by den gade van der sonnen
ende by al den gade daertoe
hoert wies ic u seker doe
ghy en sult my meer in stryde vinden
laet hem der saken onderwinden
die haer cracht willen besoecken
achilles en willes niet roecken
ic en achtes niet dat sy my prysen
noch en roeckes in gheenre wysen
wat sy spreken myn noch meer
ghy die mynt prys ende eer
gaet vechten om die vrouwe helene
want ic en bewindes my groet noch clene
sterfter om dat is u eer groot
als daer menich om is bleven doot
wint se weder haeren man
men sal u seer prysen dan
by my sal hy se wynnen spade
of die horen te mynen rade
men en sal my nummer vaen jof sclaen
doer hem ghy hebt hoecheit ghedaen
die sonder eer ende sonder raet
ende om een cleyn misdaet
u laet nemen hier u lyf
heft her menelaus syn wyf
ende ghyter alle om blyft doot
so is uwe wynninghe herde groot
palamedes ister om verloren
ende wel hondert coninghen vercoren
sy hadden bet behouden tleven
ende waeren in haer lande bleven
ende bericht haere luden kinder
maghe man wyf ende kinder
die men daerom noch sal onterven
ende nu hulperloes bederven
dit orloech sal noch menghen scinden
ontlyven ende in ellenden seinden
ondanc heb hy diet began
het sal noch ontgelden menich man
ende oec heft dies sy wy verdult
die werlt en wert nummer vervult
dan mit dorper onghenatuert
ic en weet waer wys hebben verbuert
dat hy blyve die beste gheachte
ende al dat is van hoghen ghesclachte
daer edel kinder af souden comen
dit orloghe moet got verdoemen
ghenedert blyven dese doen
die edel ghesclachte die hoghe baroen
ende die hoechste ende die beste
van quaden dorperen sal int leste
die werlt wassen ende werven
aldus sal edeheit bederven
hoecheit prys ende daertoe joye
hier syn die edelste in troye
van asien ende van europen
sal elc die doot aen den anderen copen
soe is die werlt al verlaeren
sal men dus edelheit te scoren
ghy syt so vroet ghy weetet al
ende ghy kent wel dit ongheval
dat grote verlies van desen doen
ghy ende die ander baroen
ghy sout pynen om die saken
hoe men dit orloghe brake
ic seg u dat al sonder saghe
van nu al tot doemsdaghe
en gheneses die werlt niet
al te langhe staet dit verdriet
sy doen quaet die so syn te rade
hem sals berouwen al te spade
ghedueret noch langhe by mynre trouwen
het sal u allen seer berouwen
sodat ghyt payset wisty hoe
nu en roepter my niet meer toe
ic en sitter nummer omme op pert
noch en gorder om sweert
wat bede dat ghy daerom doet
mer doet als ridderen goet
ende geefter toe al sulcken raet
dat men torloghe weder staet
want het is des duvels speel
laet vaeren tfolc dat radic wel
ic en bewindes my anders niet
tensy dat dese dinc ghesciet
nestor sprac daernae die oude
die den vrede niet en woude
die vrede sprac hy waer ons siene
vonde ment aen die troyene
mer ic en can dat niet bekynnen
dat men den payse mochte ghewynnen
sy hebben ons alsoe ghescoffiert
dat sys syn seer ghesiert
den pays soud hem hebben ommaer
synt sy u niet en sien in die scaer
sy wanen wel dat ghy ghelovich syt
des sy hebben groet jolyt
dat hebben wy ontgouden onsochte
ten is niet leden der daghen achte
nu coemt mit ons so doet ghy wale
mit uwen swerden van fynen stale
suldy se so vreselicke bestaen
dat sy en weten waer ontgaen
ende als wy se mit ghewelde
ghescoffiert eens hebben opten velde
soe ist goet om die soen spreken
achilles sprac dit sal ghebreken
want dese tale en doech hier niet
wildy vechten wat soes ghesciet
dat sal sonder myn hulpe syn
ende sonder die lude myn
ic weet wel waer u tale draghet
wat ghy soeket ende wat ghy jaghet
dat is te bestaen die sotheit weder
die taele moetty legghen neder
ic heb begheven al den stryt
die wil sprect quaet ende hebs nyt
ic en ghever niet om een stro
sulc sal ten stryde vaeren vro
die daerom ligghen sal in baren
nu en biddes my nummer twaren
want dit is deinde ic segghet u wel
ic en coems nummer in sulc speel
dyomedes en weet wat spreken
van toerne wilt hem thertte breken
hy en sweghe niet meer hoet verginghe
by gade sprac een vol ghedinghe
ist dat wy hebben onder handen
her achilles ghy doet u scande
ghy nedert u naeme al was hy hoech
ic sien wel dattet niet en doech
wat dat wy u raden ende wats ghesciet
ghy en doets te deser wylen niet
dies laten wy best blyven nu
ic en roecke nummer te spreken u
een sot twaeren dat is hy
die mynt u eer meer dan ghy
ter quader tyt woud ghy ye eer
die u nederen sal soe seer
ic en can gheweten waer ghy vryt
men doet om niet dat men castyt
uwe verwe tonet hoe soet gaet
dat u synne al anders staet
nestor die oude ende ulixes
ic en weet niet wael wat es
elc seg synen wil van desen
u is anders dant heft ghewesen
der en is gheen segghen toe twaeren
hier is ommer anders ghevaeren
ons bidden is al verlaren
ic pensent wel hier te voren
wy moettent sonder u bestaen
ist goet of ist quaet ghedaen
ist vrome scade laster of prys
men sal dien houden aver wys
die synen lichaem wel behoet
want hy en heft gheen beter goet
my dunct ghy sult u hoeden wel
voer uwe vyande die seer syn fel
achilles vernam wel dat scheren
hy peinsde hoe hyt mocht verweren
en had dyomedes niet ghesyn
soe fel in dat hertte syn
hy had synen moet doen verstaen
eer hy vandaer waer ghegaen
nochtant sweech hy al stille
ja doch sprac hy dus synen wille
dies en wondert my niet heer
dat ghy mynt ridderscap ende eer
ghy en moghet des niet en twint
ja en weerdy niet tydeus kynt
die ridder was stout ende snel
ja en weet men die waerheit niet wel
dat hy die stat van theben wan
die altoes gheen ander man
wynnen en mochte dan hy alleen
synt en was syn loen niet cleen
een quaet knecht scloech hem doot
menich lant dat was scade groot
verheerden hy ende verbrande
ende scloech die lude van den lande
van synen daeden dat is waer
sal aver dusent jaer hiernaer
die werlt te crancker wesen
nu hebdy u gheset in desen
te doen dat aen hem ghebrac
nestor antworde ende sprac
her achilles dat mach wel blyven
synt dat wy niet en connen verdryven
daer wy om tot u quamen
willen wy henen al te samen
ghy weet wel wat wy u ghewaghen
dat wy u eer gherne saghen
had hy se te samen daer ghelaten
sy mochten lichte uyttermaten
ghesproken hebben sulcke taele
die niet en waer gheint wale
sy hadden gheen doen mitten parlemente
dies rumen sy saen syn tentte
daer en hielden sy taele niet meer
droeve ende van hertten seer
voeren sy int theer saen
tierst dat syt hadden verstaen
int theer achilles wille
waeren sy alle droeve ende stille
in die selve wyle quamen
alle die hoghe lude te samen
aghamennon liet hem verstaen
wat die heren hadden ghedaen
ende hoe sy achilles baden
mer hy liet se al onberaden
syn hulp sprac hy is verloren
hy en doet hem meer in stryde te voren
die scade is ons te swaer
om vrede bidt hy dat is waer
nu siet ghy heren daer ghy staet
wat is tot deser saken nu u raet
een ygelic seg synen moet
ic doe daertoe dat u dunct goet
uwen wille en wil ic niet ontsegghen
hoe nae wyt ons oec legghen
menelaus sprac voren
twaeren seid hy een uytvercaren
ende een goet ridder is achilles
het is recht dat men hem te houder es
mer ic en weet hoe men salt keren
dat aldus veel hogher heren
hem dus seer laten scheinden
al totdat die werlt sal einden
sal men ons verwonnen noemen
synt dat wy hier dus synt comen
sullen wy keren sonder ghewyn
hy en is niet wel in synen syn
die ons raet aldus onscone
elcke man sal hoeden syn crone
syn edelheit ende syn eer
hoe dattet oec daerna verkeer
dit volc moetten wy al ontlyven
ende uyt haren lande dryven
die toernen vellen ende die muere
ende die pallaes scoen ende duere
ja ne hiet ons des seker syn
die got die heer apollyn
al en wilt hy niet staen in staden
by dien so en laten wy des niet raden
elc sie dat hy syn volc ghecryghe
soedat hy ten yersten wyghe
die van troyen so mach bestaen
dat sy dusent becopen saen
wy sclaen se eer sy ons ontvlien
sy en hebben niemant die wy ontsien
en hebben sy niet verlaeren hector
die altoes in die porse was voren
der en is niemant van groter ghewelt
sy en houden voer ons nummer tfelt
willen wy ons een luttel pynen
haer cracht sal haer al ontwynen
ulixes antworde hem altehant
die beste taelman die men vant
heer sprac hy ghy segt quaet
haddys my ghevraghet raet
ghy en hadt gheantwoert niet so saen
nu wanen sy die by u staen
beide die grote ende die clene
dat ghyt segt om u wyf allene
hier en is piemant opten oever
hy en is om achilles te droever
ic heb hem liever sonder faelge
mit my alleen in een battaelge
die wil die houd my aver bloet
dan ic had te diere noot
dusent ridders wel opgheseten
wy sullens wel die waerheit weten
eert spel sal ten einde comen
oec hebbent wy nu al vernomen
mach ons gheen goet van hem gescien
men sal ons veel te myn ontsien
dat doen ons die vyande aen schyn
dies hebben wy verlies ende pyn
synt hy ons is onghereet
wert ons lief is ofte leet
wy moeten doen dat hy ons hiet
by den heer diet al ghebiet
ende by trouwen die ic sculdich ben
stryden wy sonder troest van hem
laster ende groet verlies
sullen wys ontfaen syt seker dies
ist int beligghen ist in den stryt
by dien so dunct my wel tyt
dat men neem alsulcken raet
die wyle dat dese vrede staet
daer wy ons by uytter noot
loessen moghen van der doot
hy en dunct my niet te seer riesen
die van ij quaden dat beste can kiesen
ghy heren sprac doe dyomedes
my dunct dat hier vreselicker es
ghescapen om onse hoeft
dan menelaus oec gheloeft
die ons hier daghet om te sclaen
ende jamerlicke die doot ontfaen
wat ghave hy derom dat wy storve
ende dat hy syn wyf verworve
men lates ons een einde maken
hy en sal niet raden sulcke saken
die niemant en pryst sonder hy
twaeren alsoe duncket my
dat hy niet en wil bekynnen
wat ridderen daer noch syn bynnen
ghy segt dat haer cracht is cleen
synt dat hector is doot alleen
teghen ons sullen sy hem cleyn vermeten
mer dat wil ic u doen weten
ten is in al der werlt wyt
gheen ridder nu ter tyt
beter dan troylus die vrome
waer dat men tot enen stryde come
hy en is niet crancker dan syn broeder
in enich orloghe is hy vroeder
soe vroem ende so stout is hy
ic waen hy luttel crancker sy
van niemant en suldy horen
dies hem yet doet te voren
ic hebbes gheproeft mitter hant
mer hy is vromich ende vaeliant
ulixes sprac al tselve mede
dese reden om den vrede
luttel goets heves ghebraken
sy hebben menelaus verspraken
torloghe hebben sy seer ontsecht
mer het waer saen anders ghewecht
alst calcas wist die verrader
riep hy daer syt allegader
hoert ghy heren wat ist dat ghy wilt doen
het is groet laster ghy baroen
dat ghy wilt rumen dese lande
ende pays maken teghen die vyande
dat is teghen der gaden beheet
het soud hem wesen alsoe leet
dat wy te lande niet en quamen
verdrincken souden wy al te samen
van haeren toerne dat seg ic u
men moet haeren wille doen nu
ghy moet verwynnen uwe viande
eer ghy keert in uwen lande
dit sal corttelicke gheschien
sy wetent wael diet al voersien
haer ghepeins haer hoghe raet
die in allen tyden volgaet
is verre dan des menschen synne
doch weet ic wael ende kynne
dat ghy hier sult eer bejaghen
ende die stat wynnen in cortten daghen
en laet uwen moet niet vergaen
die gaden dadent my verstaen
dat sy laten sullen haer leven
ende uytten lande syn verdreven
omdat hem calcas ginder riet
dat lesen wy  en dorren sy niet
om pays spreken noch om soen
aldus sceiden die baroen
die ij maende gheduerden die vrede
tusschen den griecken ende der stede
dien vrede hielt men ginder wel
datter niemant en misvel
eer die vrede uyt ghinc
begayden die troyen haer dinc
sy daden haer halsberch scueren
ende bereiden haer coffertueren
scarpe speren daden sy maken
daer sy hem mede onderstaken
daeraen ponjoen menghertiere
den dach en saghen sy niet so schiere
sy en syn te velde uytghetrect
haer orssen ter cuere wel verdect
mit baudekyn ende mit sindale
ende mit pelve imperale
nu is die vrede uytghegaen
die van bynnen setten hem saen
ayax ende thelamon
soe deed die coninc aghamennon
dese synt die men yerst ghewapent siet
sy en waeren qualixte ghewapent niet
veel goede ridders waeren
te samen in die ij yerste scaeren
menelaus ende dyomedes
hadden der veel des syt ghewes
die stout syn ende haer viande fel
ende daertoe ghewapent wel
der is menich die veel van wapen weet
ende tierst dat sy waeren ghereet
reden sy teghen die van bynnen
die sy opt tfelt voer hem kynnen
daert sclecht was op sconen lande
ghemoeten hem saen die viande
daer waeren oec ten selven stonden
twee dusent banieren ontwonden
die liet men int versamenen sincken
luttel yemant mocht daer ontwincken
scilde scoerden speren braken
ridderen vielen daer sach men maken
doer halsberghe menghe scoere
dat die speren voeren daerdoere
want sy daer niemant en meden
droeve maere wort der noch heden
men trac daer uyt sweerde ghenoech
daer men meed op helme scloech
daer mocht men hoefde af sien varen
ende menghen roepen ende misbaren
mit luder stymmen in droeve moede
al dat volc was bestort mit bloede
daer lach doot menich ridder milde
onder die speren ende die scilde
ende sulc die leefden noch onder die porsse
daer ginghen ydel die goede orsse
want sy waeren sonder hoeder
troylus wrac synen broeder
alsoe seer seit die jeeste
dat hy doot scloech veel der meeste
daer hy sach die meeste porsse
daer reet hy doer mit orsse
hy scloech op hem haer ende daer
daer en was so stoutten scaer
hy en deed se wycken in dien daghe
soe seer ontsach men syn sclaghe
soe langhe dat hy se mit ghewelt
voer hem rumen deed dat velt
totten tentten heft hy se ghebrocht
dat heft menich hoeft becocht
daertoe had hy hulp groot
wel xx dusent sweerde al bloot
holpen hem die griecken jaghen
den prys hebben sy vandaer ghedragen
aver waer seg ic u dat
sy maecten haer viande mat
veel hebben sy der doot ghesclaghen
die der opden velde laghen
ende veel meer hadden ghedaen
en had hem die dach niet ontgaen
baven twee hondert man
dares die en lieghet ons dan
had troylus den prys ghewonnen
dien hem die griecken seer vergonnen
blyde ende vroe al haeren pat
reden sy te troyen in die stat
men clagheden die doden ende ghewonden
ghenas men so men best conde
men gaf hem gherne ende cofte
die dinc die hem helpen mochte
buten is dat heer stille
want sy hadden haeren onwille
daer en sanc niemant noch en loech
erre waeren sy ende droevich ghenoech
groet was tferlies cleen was tgewyn
wel dusent ghewonden laghen daerin
die half cume sullen ghenesen
of luttel meer in stryde wesen
diegheen die wapen mochten dragen
en weten wat doen dan seer claghen
ende daertoe haere maghen bewenen
der sy verloren menich enen
het is recht want het hoert ten stryde
dat mens droeve sal syn ende blyde
een stuc laghen sy sonder vrede
buten ende bynnen mede
hier coemt aen die xiiijt stryt
daer men in wel cortter tyt
menich prinche groet vernoy
sal sien hebben eer lyt die tornoy
hertoghen ende amerale
die troyene hebben te dien male
die griecken fellicke ghesocht
ende hem herde duere becocht
dien scade dien sy hem waenden doen
der bleven wel twe dusent baroen
sy versamende mit haere lude
eer sy van den velde sciede
quam hem te ghemoete troylus
ende die scone tydeus
daer wert dyomedes ghevelt
ende ghesteken mit ghewelt
doer synen lichaem altemale
soe dattet ponjoen van sindale
bleef steken in syn syde
voer doot droech men hem uytten stryde
troylus die deedt hem int ghemoet
daert sach menich ridder goet
oec seid hy hem te synen scande
gaet henen ende rust u te hande
mit des verraders calcas dochter
sy mynt u u sals syn te sochter
ic waen dat ghyter nummer en saghet
mer dat ic wille dat ghy draghet
selven die baetscap te haer
dat ghy hier wert ghenoept so swaer
ende dat sy my so qualicke liet
heft u beraden dit verdriet
by u ontbiede ic haer dat
dat ghy by my dit hebt ghehadt
noch wortter sulc also seer verdoemt
eert orloech noch ten einde coemt
ghy sult weten dat ghy wachte
sult moeten ducwil mynen scachte
al heft bryseida ghedaen
saken die een deel mistaen
ic waen sy veel te sachter leeft
synt sy enen troester heeft
het is wysheit dat sy in u eer
wint haeren cost ende haer teer
menich hoerdent wildyt weten
diet wel node soud vergheten
van beiden syden  dies sy vermaent
ten was dach in alle die maent
ten was te hondert stede vertelt
groet hantgesclach was op dat velt
dat dyomedes was ghewont
noyt en sach man tot eenre stont
soe menghen ridder tonghemake
noch die hem meer pynen om wrake
xm speren sach men daer breken
ende menghen ridder avesteken
aghamennon marcte dies
dat so groet was dat verlies
dyomedes hielt hy aver doot
mit eenre scaren herde groot
reet hy den troyen naer
ic weet dat wel aver waer
dat men herde seer daer vacht
synt dat hy quam mit synre cracht
hy deedt selven wel te diere stont
onder doot ende ghewont
heft hy der wel hondert ghevelt
mer ic waen hyt swaer ontgelt
want troylus die reet hem aen
die niet en verdriet die syn te sclaen
hy maecte mit synen scarpen sweerde
in haer helme grote scaerde
soveel scloech hy der in hare scaren
dat sys alle te droever waeren
menelaus heft hy ghewont
dat hy waent sterven in cortter stont
omdat hy den sclach heft ontfaen
en was daer gheen langher staen
mer hy toech achter aver rue
van den hoefde liet hy daer een stuc
in aventueren was hy seer
synt in die aventuer was die heer
haddent die griecken al verloren
sy weecken den troyenen voren
troylus die ginc se jaghen
ic en weet niet van hoe menghen daghen
die battaelge lanc was twaeren
mer die aen beiden syden waeren
seit dares dies ghedencken can
verloren herde menghen man
die van buten verloeren meest
aldus telt ons die jeest
drie verloeren sy der teghen enen
dat mosten sy claghen ende bewenen
nu heft ghesien aghamennoen
syn lude dus onderdoen
ende den scade van hem allen
op syn naeste maghe vallen
ende sy altoes mit ghewelt
ommer rumen mosten dat velt
hy deed soeken aen die stede
dat men gave een half jaer vrede
syn bade heft hy daer ghesent
die hy best gheraect kent
ende tot sulcken rade goet
priamis was wys ende vroet
ende nam te synen rade ghinder
syn baroen ende syn kinder
alle seiden sy dat sys niet en wouden
noch ghedoghen niet en souden
dat men den vrede naem so lanc
mer sy souden aen haeren danc
so langhe op die griecken tornieren
dat sy se souden alle scoffieren
so datter niemant en ontghinghe
ende verbernen die scepinghe
datter een niet van den heren
ten lande en mocht wederkeren
men en soud se vaen ende sclaen ter doot
een half jaer dat is termyn groot
daer was ghededinct seen om den vrede
mer  ic en weet wies raet men deede
hy was ghegeven een half jaer
ghetrouwelicke dat is waer
men hielden wel al sonder waen
tierst dat die sake was ghedaen
ende die doden waeren verbrant
rusten sy hem altehant
ende saghen alle om haer beste
die van bynnen maecten haer veste
menelaus die was ghewont
ende dyomedes dat is u condt
aghamennon ende die ghenoet
hadden daerom vrese groet
meisters hadden sy diet wel conden
doch laghen sy langhe van den wonden
men deed hem haer ghevoech ghereet
eer die vrede half gheleet
sodat sy worden al ghesont
doe dyomedes dus was ghewont
ende calcas dochter dat vernam
dwanc sy haer al was sy gram
so en sys nochtant niet decken
sy en most menich suchten trecken
so seer sy haer selven dwanc
het quam uyt aen haeren danc
dat sy hem mynde baven alle man
al en wist hys niet wattan
sy dectent tot aen den dach
nu moet comen dat gheclach
int thertte had sy grote quale
sy en liets niet doer der lude tale
sy en vanden hem in synen pauweloen
nu leecht aen hem al haer doen
nu moet sy hem int thertte kiesen
sy vrucht dat sy hem sal verliesen
vreselicke waeren syn wonden
menich droefdes in dien stonden
bryseida die weenden seer
doer calcas en liet sys myn noch meer
doer dreighen noch doer ghebieden
doer ghebot noch doer mieden
sy en ghinc ducwil daer
nu mach ment weten apenbaer
dat al haer syn aen hem staet
haer ghepens haer toeverlaet
nu weet men wel al sonder waen
dat sy seer heeft misdaen
want sy troylus heft ghelaten
by onrecht ende mit ommaten
haer dunct dat sy al te seer
misdaen heft desen heer
die scoen is vromich ende ryc
ende niemant en leeft die hem ghelyc
haer selve leest sy dese prieme
van my en wort meer goede rieme
of oec ghemaket liet
desen scade ende dit verdriet
verdienden ic eer meer eer myn
quaet was myn raet ende myn syn
dat ic laten soud myn lief
dat hem teghen my niet en verhief
twaeren ic en deed niet dat beste
ic sout in mynre hertten veste
alsoe vast hebben ghedaen
dat ic gheen ander en had ontfaen
ic ben vals ende van synnen licht
ja en leerd ons dat ghedichte
die hem hueden wil wael
en ghelove niet der lude tael
by sconen woerden syn bedroghen
die vroetste die wesen moghen
nu lesen sy ende scryven menghen brief
van my die my niet en hebben lief
die vrouwen bynnen troyen echt
sullen my haeten dat is wael recht
ic heb ghedaen den vrouwen scande
ende den joffrouwen van den lande
het rouwet my dat is te spade
dat ic ben loes ende onghestade
want die beste heft my ghemynt
die ommer joffrouwe mynne ghewynt
ic soud se mynnen die troyen mynnen
ende haeten int thertte bynnen
alle die jaghen om haeren scade
dus hiet men my vroet ende ghestade
ten waer hiertoe comen niet
mer dat ic uyter stat schiet
ende hier quam dat was my quaet
sonder lief ende sonder raet
des most ic doen in myn ghedochte
daer myn hert op rusten mochte
my en quam hier buten ghenen troest
daer ic by mocht syn verloest
ic waer eer sonder hulp doot
eer ic waer comen uytter noot
ic waen ic doot waer langhe stont
eer ic waer worden ghesont
in domheit dat ic my heb beraden
ic coes dat beste van tween quaden
des soe moet ic wesen vroe
dattet nu comen is alsoe
sulc macht begrypen oec te quade
die my troesten soud te spade
waer alle die werlt vro ende blyde
ende ic in rouwen ende in nyde
dat en hulp my meer noch myn
mer wy wondert in mynen syn
dat ic aldus seer dole
ten hoert niet ter mynnen scole
die se ghetrouwelicke draghet
dat hem int thertte wanhaghet
soe dat ic van rouwen wene
somewile ist goet dat ic mene
ic en weet wat doen mer dit is aldus
wel moet varen troylus
ic en machs niet mynnen noch hy my
aen desen houd ickes my bedy
ic woud dat ic had sulc ghedochte
dat ic syns vergheten mochte
ende dat ons is ghesciet te voren
want deraf coemt my die meeste toren
hy begrypt myns selfs syn
dies heb ic joyen veel te myn
mer nu moet ic keren aen desen
al myn ghepens het moet dus wesen
ist goet ist quaet hoe dattet es
ic moet doen dat dyomedes
syn mynne keert aen my
alsoe dat ickes te beter sy
ende hy meed het moet doch wesen
nu is myn hertte ghenesen
ic doen dat hem duncket goet
nummer en toen ic hem avermoet
ic heb langhe ghenoech gheleert
ic doen al daer hy hem aen keert
ende dat nae synen wil al
got wouts hoet hem vergaen sal
nu wil ic u een sake ontdecken
also als die buecke vertrecken
dat bynnen een beelde was
ghemaect in die eer van pallas
daeraen haer ghelove lach
dat nummermeer in ghenen dach
verwonnen en mocht wesen die stat
also langhe als sy hadden dat
in syn romans so scryft benoet
een dinc die my vernoit
dat athenor soud hebben ghenomen
ende soud te ulixes syn comen
ende hebben hem dat beelde ghebrocht
mer had hy die waerheit besocht
in buecken die men leest in scolen
soe en had hy niet moghen dolen
ic wilt u tellen mitter haest
so ic mach der waerheit naest
hoet was ghenomen ende by wies rade
calcas die valsche ende die quade
proefde waerby dat wesen mochte
dat men in troyen seghe vochte
daer pynde hy om ende vernam
dat al om pallas beelde quam
dat beelde hiet palladium
die baroen ontboot hy som
aghamennon ende ulixes
menelaus ende dyomedes
ghy heren sprac hy nu hoert na my
weetty wat in troyen sy
dat die stat niet wynnen en laet
ic seg u ist dat ghy raet
ylus der yerster coninghen een
die aen troyen leid steen
ende die ylion begonde
hy was een langhe stonde
voer den coninc assaratus
van hem lesen wy aldus
dat van synen ghesclechte quam
lamedon die got was gram
gene ilus die grote heer
maecten een monster in pallas eer
die van den ridderen is gadynne
aldaer so setten hy oec inne
een beelde herde wel gheraect
dat is na eenre vrouwen ghemaect
ghewapent uyttermaten wale
mit enen helme van fynen stale
aen hare syden enen brant
ende enen spiet in haer hant
ten was man in ghenen daghen
soe coen diet al bloet besaghen
waert dat yemant dorst ghetelen
dat hy dat beelde mochte stelen
hy mochtes syn seker ende apenbaer
dat troyen ons eyghen waer
dyomedes sprac saen
ulixes salt yemant bestaen
dat sullen wesen ghy ende icke
in troyen na dien dat ic micke
syn ons alle die straten cont
ghewynnen wy den rycken vont
so werden onse saken sien
wy versclaen alle die troyen
ulixes sprac ic doet ghereet
synt dat in troyen aldus steet
her calcas wie hevet in hoeden
hy sprac het is enen vroeden
bevalen die heit thean
hy is pape die selve man
hy is myn neve ende ic die syn
gruet hem van den monde myn
ghelaeft hem scat ende goet
aen goet staet hem al syn moet
ulixes sprac macht aen hem dieden
dat men hem belavet mieden
ic salre hem ghenoech gheloven
mach ic niet anders dat beelde roven
tierst dat dach ende nacht versciet
voren sy daer ende en lietens niet
al daer die muer was herde vast
ende men ontsach enghenen gast
hadden sy een dinc ghemaect van lederen
daer sy meed aver ende weder
clommen aver die hoghe muer
sy ghingen die stat al duer
totdat sy quamen in pallas kercke
die ghemaect was van dueren wercke
die vonden sy al wyde ontdaen
die twee syn inghegaen
ende mercten haer ende daer
thean sat voer den outtaer
dat pallas beelde op stont
ulixes viel aen synen mont
ende seid heer u gruet u vrient
dien menich hoghe prinche dient
dat is calcas die wyse man
aen u sent hy ons thean
om te ontdecken een heymelichede
willecoem sprac thean hier ter stede
hoe vaert calcas myn lieve neve
ic waen hy in vrouden leve
siet hy wilt u maken rycke
ende wy allen sekerlicke
dat uwen kinden ende uwen maghen
ghebreken en mach in ghenen daghen
van goude ende van anderen goede
opdattet waer by uwen ghemoyde
dat ghy ons gheft palladium
wy soudens u dancken noch som
ic ben ulixes die misdaet
wil ic dat al op my gaet
al dit volc cleen ende groet
blyft al arm ofte doot
ende moghet selven weldich wesen
ende sonder verwyten van desen
al dat ic heb ende dyomedes
moegdy deylen des syt ghewes
nu proeft hoedanich toeverlaet
mach u die scat doen die hier staet
thean die was daer alleen
hy penst myn hulp is cleen
willen sy my sclaen sy moghent doen
ende nemen dat paladioen
aldus sweech hy langhe stont
ulixes sprac nu maect ons cont
wat ghy dermeed wilt hebben ghedaen
thean loec syn oghen saen
ende seid doet dat ghy ghebiet
ic en cans u ontsegghen niet
mer ic en wils niet aensien
of u saken al volschien
ghedencket myns des bid ic u
sy seiden dat sweren wy u nu
op pallas diet selven aenhoert
ist dat wy wynnen die poert
dat wy dy sullen rycke maken
aldus ende by dusdanighe saken
stalt die quade valsche man
daer syn oghen loec thean
pallas beelde ende ghinc dane
mit groter haest na mynen wane
tierst dat hy int theer quam
waen ic dat nie man en vernam
sulcke blytscap als daer was
mit luder stemmen riep calcas
syt alle vorwertmeer in joyen
ons is die stat van troyen
dat waen ic wel al wast vorsproken
dat synt seer duer wert ghewroken
op ulixes ende op calcas
als ic u cont sal maken das
eer ic laet die jeeste blyven
dese dinc die wy bescryven
scryft benoyt  des heft hy lachter
dat langhe ghescieden daerachter
sodat achilles was verscleghen
mer so veel buecke segghen derteghen
dat ickes hem niet en volghe allen
teghen allen danderen ghemeen
palladium wert dus ghenomen
langhe daerna was te romen comen
daer wast verbaden menghen dach
dattet niemant bloet aen en sach
apius een hoghe man
en woud hem niet houden deran
hy en wout al onbedect sien
syn oghen verloes hy mittien
ende bleef om die saken blynt
dus ist in den jeesten bekint
bynnen den vrede van den halven jaer
bereiden hem die griecken daer
ende hadden daer veel parlementen
om te besien by wat conventen
sy haer dinc volbrenghen mochten
leet wast hem dat sy seer vochten
ende hem achilles niet en stont in staden
dus sprac hy als sy waeren verladen
die die scaren doerbrac
ende die ridderen ave stac
die ducke dat suete mitten sueren
op die viande dorst aventueren
te ors ende te voet hy wast alleen
groet wast verlies tghewyn cleen
synt dat hy die wapen begaf
ende des orloghes stont af
by ghemenen rade te samen
die sy onder hem allen namen
hebben sy te hem aghamennon ghesent
hy was syn vrient dat is bekent
nestor die oude ghinc mit hem daer
die seer vroet was dat is waer
beseten hebben sy hem ghemene
in een pauweloen allene
sy seiden hem al haer ghedachte
mer hy was des cleen achte
sy baden hem dat hy hulp dade
ter groter noot ten nauwen rade
ende daer sy ducke in syn bevaen
ende hy hem wille in staden staen
in menghen keer spraken sy hem aen
mer ten duyden niet als ic waen
sy en mochten dat ghebidden noch claghen
dat hy wapen wilde draghen
hieraf sprac hy en bidt my niet
in stryden meer so wats gheschiet
maect hier een soen so doet ghy wel
want dat orloghe is ons te fel
eer ghy ghelict hier noch een jaer
soe salt hem gaen al te naer
nu is hier palamedes doot
ende menich coninc ende ghenoot
dat is groet scade dat is ghewes
want alle die werlt targher es
by deser werlt by deser sonnen
en wort die scade niet verwonnen
weet dat wel dat ic des niet en late
doer bloetheit of om yemants hate
mer om die nie in enich ghevecht
en ghescieden sulc onrecht
ende noch sal so groten avermoet
ic ben die u gheen hulp en doet
wat helpt dat ghy der u toe set
ic en wille breken niet die wet
noch die ede die ic heb ghesworen
mer alsoe heb ic u vercoren
dat ic u niet en mach ontsegghen
hoe na dat icket my mach legghen
tot uwen verliese ende tot uwen rade
die u rouwen sal te spade
sal ic myn ridders laten vaeren
nochtan doen icket node twaeren
het is my leet in allen doen
al leen ic u mynne mirmidoen
sonder my selven sy niet en vaeren
ende weet dat wel al sonder spaeren
ten is gheen man die se by ghebade
dat icket doer synen wille dade
aghamennon danckes hem seer
soe deed nestor veel meer
blydelicke hebben sy oerlof ghenomen
ende syn in haer tentte comen
soe langhe heft die tyt ghestaen
dat die vrede is uytghegaen
ende sy hem wapenden mitter vaert
tierst dat die dach verclaert
haer volc hebben sy in beiden syden
gheset na dat men sal stryden
achilles hiet alle syn baroen
voer hem syn harnas aendoen
hy scaerden selven al die ghenoet
van enen laken purpur roet
gaf hy hem een teyken saen
ghy heren sprac hy het moet dus gaen
sonder hoeftman twaeren
moetty huden te wyghe vaeren
siet dat ghy targher niet en syt
als ghy coemt in den stryt
by deser banieren suldy verbouden
ende u wel te samen houden
myn hert ister om vervaert
dat ghy sonder my daer vaert
mittien ontliepen hem die tranen
oerlof namen sy ende ghingen danen
vroe ende blyde sonder waen
haer heer heft wel ghedaen
dat hy hem oerlof heft ghegeven
verlaeren docht hem haer leven
dat sy in langhe niet en streden
daer wort die sulc ontmoet noch heden
dat hem scoren sullen syn leden
den clenen stap sy henen reden
ende bonden haer helm van stale
orssen hadden sy ghedect wale
ten tornoy quamen sy gheronnen
die nuwelinghe was begonnen
ende nochtant waster ghejoesteert
soe dat menghen ridder deert
soe menghe witte vane goede
gheverwet wert in roeden bloede
menich halsberch was der gheontmaelgeert
ende menich hellem ghefaelgeert
daer die hersene doer dropen
twe dusent orssen sach men daer lopen
achter velde sonder heer
daer die ridders ghequest seer
opten velde laghen neder
hy doerreet se voert ende weder
diegheen die dat wonder doet
dat is troylus die hem was te goet
mitten sweerde dat snyden can
syns en verbeiden gheen man
want hy der veel scloech ontwee
die daerna en joesteerden niet mee
hy stac den hertoghe van athenen
dat hy viel voer menghen enen
dies wan hy op hem een pert
dat wel menich marc was wert
die grote die stoute filomenys
had des daghes groten prys
soe deed oec her polidamas
ghevaen had hy den coninc thoas
doe achilles lude quamen
die en hem mit crachten namen
sy waeren vromich ende stout
al versche quamen sy myt ghewout
teghen danderen op dat velt
soe veel scloeghen sy der mit ghewelt
dattet wonder was in cortter wylen
diet seid men hielt aver ghyle
so veel scloeghen sy der mit haeren roten
hadden die van parsen niet ghescoten
die hem die syde maecte seer
sy hadden der dusent ofte meer
daer ghewont ende verscleghen
mer die parsene quamen daerteghen
die hem scoten menghe wonde
in dat lyf ter selver stonde
troylus was ghescleghen wel naer
in des ouden nestors scaer
sy hadden hem veel na doot mit ghewelt
syn ors was onder hem ghevelt
daer ontfinc hy menghen sclach
ende menghen steke op dien dach
eer hem enich hulpe quam
tierst dattet parys vernam
ende die bastaerde des conincs kinder
ontsetten sy hem schier ghinder
en waeren sy niet mit haesten comen
men had hem daer syn lyf ghenomen
dat weet oec wel averwaer
dat sy hem ontsetten daer
ende sy der hondert scloeghen ende staken
die niet meer daerna en spraken
mit crachten hebben sy hem ghenomen
mer het is hem qualicke comen
daer bleef doot armogaras
die priamis stiefsoen was
troylus weenden daerom mit oghen
hy swoer dat hy niet en soud ghedoghen
dat sy meer behouden tfelt
hy deed blasen mit ghewelt
twe hoerne daer meest was tornoys
ende alremeest mirmidonoes
daer wert die stryt herde dicke
derwert was al syn ghemicke
vreselic was daer tghemoet
want het waeren ridders goet
ghene beter en waeren int theer
filomenys setten hem ter weer
ende daertoe die paflagoene
daer quam toe parys te dien doen
die bastaerde ende polidamas
deus wat stryde ghinder was
menich scilt was daer tebroken
op vijc was hy ghewroken
achilles lude quamen daer
dat orloghe was seer swaer
tot enen hope hilt haer scaer
recht oft een borch waer
ten is gheen cleen sake
daer men sulc heer vluchtich make
den troyene syn sy fel
ende doent ducke herde wel
mer troylus ist die op hem pongeert
soe op hem dat hy se scoffeert
so wel ghewapent en ister engheen
hy en doerryt hem vleys ende been
te hulpe quam hem aghamennon
menelaus ende thelamon
ayax ende ulixes
van celidone dyomedes
daer wert ghevochten ende gheweert
ende menghe joeste ghejoesteert
daer en was so coen noch so groet
hem en wandelden syn moet
niemants en was daer verdrach
ponjoen scoerden daer ment sach
daer men die halsberch mede forsierde
ende staerke helme quartierden
menich wech ende pat
was daer van den bloede nat
hier in desen stryde groot
bleefter meer dan dusent doot
daer was vreselicke die stryt
soe groet en was in mengher tyt
daer was gheropen ende ghecrieert
die griecken worden ghescoffeert
mer dat en was geen wonder groot
soe menghen lieten syder doot
dat dat velt was al bedect
dus scryft dares diet al vertrect
dat syt wonnen die van der stede
by der cracht die troylus deede
ende by den sclaghe die hy scloech
bleefter ghescoffiert ghenoech
oec lieten daer die mirmidoen
wel hondert ridders stout ende coen
en waer ayax ende thelamon
sy hadden hondert pauweloen
rycke ende scone enwech ghedreghen
oec waeren daer lude meer verscleghen
mer sy weerden die van der stede
soe veel waen ic dat elc dede
dat men hem savonts gaf
int gheruchte prys daeraf
dat wist men wel aver een
by der coenheit van den tween
ende by der daet die sy daer daden
holpen sy den volcke dat was verladen
ende in porssen uyttermaten
sy en wouden den stryt niet eer laten
eer die dach ende nacht verschiet
ende ment altemael liet
die troyene keerden blyde
als die seghe hadden in dien stryde
in desen xvsten
 wyghe
wan troylus mit groten cryghe
hondert orssen goet ende snel
ende vinc oec hondert ridders wel
die daer waeren in fautten groot
beter veel waer hem die doot
pryan die coninc was wel vro
dat syn lude wonnen also
dat syn vyande onder ghinghen
hem docht wel in waeren dinghen
dat hy se alle bedorven heeft
ist dat troylus langhe leeft
hy eerden hem voer syn ander kinder
so deed alt volc meerder ende mynder
sacrificie ende bede
daden sy den gaden mede
omdat sy by nachte ende by daghe
van vanghen hoeden ende van dootsclaghe
syn suster mitter moeder
ontwapenden den stoutten broeder
men mocht die teykenen sien wale
van dien maelgen van fynen stale
som hebben sy doerbroken tfel
aen hem mach men bekynnen tspel
mit quarelen ende mit stralen
is hem al syn lyf doermalen
geheven is al syn aenschyn
een mantel scarlakyn
hinck men hem om herde schiere
lieve sprac die moeder herde diere
vercopen ons onse lant die griecken
des gif hem got so menghe siecke
als ic hem gan des hebben wy noot
my langhet seer na die doot
het is onnutte dat ic leve
ende ic my niet der doot en gheve
groet is myn scade ende myn rouwe
noyt en verloes so veel vrouwe
ic waer doot en waert doer u
myn troest myn hert sy dy nu
ghy doet my alleen levens lusten
mer myn hert is in rusten
om u moet ic ducke beven
lieve ghy syt al myn leven
verlies ic u weet dat voerwaer
soe en wil ic niet meer leven daernaer
myn bloet verwandelt my sonder saghe
hondertwerven in den daghe
soedat ic hert noch syn
noch ghenen adam en heb in
also als wys hebben noot
ghesont uwes levens sonder noot
moetten u houden te onser cronen
die gade van den hoghen tronen
dit is daer myn hert leget aen
mittien ontvielen haer die traen
daer helsden sy hem ter selver stont
oghen wanghen kynne ende mont
custen ecuba die vroede
o wy hoe wert haer temoede
in herder cortter wylen hierave
wan sullen haer comen alle die trane
die sy most wenen te haren rouwe
troylus troesten syn vrouwe
mit vroeder talen hy en was niet sot
doe ghinc hy sitten houden spot
mit synre amye die hem heft ghelaten
ende synen vyant mynt uyttermaten
ic segt ist vrouwe of joffrouwe
het is al loes ende onghetrouwe
ende van onghestaden synne
want diegheen syn herde dynne
seecht hy die hebben lief
sy syn ontrouwer dan die dief
wie se pryst ic heb se leet
dat deed bryseida gotweet
sy hoerdens dicwil mare
dander maghede loeghen daer
sy gonsten haer allen wel te voren
al mynden sy se dat sy had toren
want sy hebbens alle blame
des heft laster noch haer name
des snachs waeren die van troyen
wel te ghereke ende mit joyen
den griecken hebben sy ghedaen scade
dies erre waeren ende tenen rade
weet wel sy soudent duer becopen
mochten sy se wel belopen
veel rouwen was onder hem allen
ende claghede dat hem was misvallen
als achilles sach syn heer
seer mismaect in die weer
ende syder wel hondert op dat velt
hebben ghelaten mit ghewelt
ende die levenden doerreden
in haer lyf te menghe steden
weet wel dat hy was erre ende gram
als wel litteyken daerna quam
hierna suldy hoeren die sake
des snachs was hy tonghemake
daer vacht seer in synen raet
mynne ende die averdaet
mynne sprac wat saldy vromen
hoe waenstu te hoefde comen
dattu wanes hebben die scone
sy en dienen my dus niet die ic loene
myn manne ende myn late
du tones my judynnen ghelate
alsofstu van my wouts vaeren
du en kennes my niet twaeren
ic brochte u in dyn ghedochte
die scoenste die wesen mochte
of die men ommermeer sal scouwen
jae den spiegel van anderen vrouwen
du heves tebroken myn loy
du en souts niet in den tornoy
dyn ridders hebben ghesent
die alrescoenste die men kent
heves haer beclaecht te my
ic wil dat hare ontgouden sy
sy sals eer hebben ende recht
du salt hare ontgelden echt
die penitencie sal wesen fel
om haer scoenheit weet ic wel
sout ghy sterven dat is dy ontsiene
ic en wil niet dat men my dus diene
mer mit sconen woerden ende mit soeten
souttu alle die lude groeten
dit is die dinc dat ic ghebiede
ende siet oec wel dat alle die liede
spreken van dynre haefsheden
haer maghe souttu oec eren mede
des plecht myn mesenide
sulcke geef ic myn miede
dese weten hoe wel dat ic smake
na pynne ende na onghemake
mer du en sprekes nummermeer
myn weelde nae dyn seer
ic en doe gheen orloech beraden
mer oetmodelicke bidden ghenade
doen ic ende alle dinc begheven
om naemaels blydelicke te leven
wiltu die waerheit wel bekynnen
ja en is dyn suet lief niet daerbynnen
haeren broeder heefstu doot
ende onrecht ghedaen te groot
en haedstu niet ghelaeft daerbynnen
der goedertieren coninghinnen
dattu nummer en streets
noch om haer verlies en reets
waerom wast dattu die sake braecks
ende die taele die du spraecks
dattu liets varen dyn scaer
om te scaden die haer
sy weerden hem wel uyttermaten
hondert man hebt ghy der ghelaten
weetstu dattu heves misdaen
drie scade hebstu ontfaen
du heves verlaeren in eenre wys
dyn lude sonder prys
wan sy sonder u twaeren
in stryde ende in tornoye vaeren
du verliest dyn selves eer
ende dyn lief dat is veel meer
sy en wort u niet dat is die somme
mer ghy moetter sterven omme
sy sal u pynen wildyt weeten
drincken benemen ende eten
sclapen ende alderhande rusten
sy sal u sterven doen lusten
ic gheves haer macht vorwertmeer
dat sy u dwinghe herde seer
aldus sprac mynne in synen synne
daer hy seer ghepynt is inne
achilles was al totten daghe
in groter pynen in groter claghen
is hy dat hem die mynne doet
seer verert is hem syn moet
hy sucht hy sweet hy beeft
hy en can gheweten of hy leeft
hy en mach niet deilen ende kiesen
ic waen dat ic my selven sal verliesen
sprac hy ic doe my selven quaet
al te fel is my myn raet
het is myn herte dat my schint
synt dat sy mynen scade kint
soud sy haer selven maken vry
ay scone maghet hoe wee is my
mocht my doch sulcke stade gheschien
dat ic u spreken mocht ende sien
ende claghen mynen groten rouwe
edel fyn scone joffrouwe
doer u so moet ic laten tlyf
sonder troest ende sonder blyf
heilighe claerheit suete mynne
baven alre scoenheit coninginne
myn siel bederft myn hertte breect
mer ic ducht dat ghy se versteect
want die mynne en is my geen vrient
ic vrucht dat ickes heb verdient
ic gheve my op wildyt verstaen
die gade en willent wederstaen
ic sal doen een misdaet groet
dat ic daeromme sal blyven doot
in den stryt daer menich in heft gewesen
was achilles langhe na desen
sodattet heer van beiden syden
versamenden in cortten tyden
ende quamen tot enen tornoy
der menich in was te vernoy
hier gaet aen die xvjd stryt
die began mit groten nyt
dat scryft dares sonder saghe
ende duerde meer dan vij daghen
alle die coninghe ende die baroen
die waeren mit aghamennoen
waeren daer te diere feesten
mit allet dat sy mochten gheleesten
die troyene waren blyde
men en spaerden niemant in dien tyde
mer elckerlic socht die syne
dat wert daer opten velde aen schyne
in beiden syden was sulcken scade
dat die alrevroeste van rade
hem selven daer waeren leet
ic seg u als die die waerheit weet
dat troylus deed wonder groot
hy maecte tgroene gras al root
noyt en was eens ridders lichaem
synt dat got maecte adaem
so seer ontsien in enen stryt
hy deed hem scade groot te diere tyt
hy doerreet al haer scaren
wast hem lief of leet twaren
daer was achilles diet benyt
dat troylus soe seer stryt
ende penst te vellen syn averdaet
hy en weet hem selven ghenen ghenen raet
mynne raet hem dat hyt late
ende hy hem altoes niet en hate
somwyle vergit hys altemale
dat doet syn moet ende der luden taele
so gram wert hy eer hem die moet sinct
dat hy der mynnen niet en ghedinct
nu vocht hy daer en daed mynne
die hem quam in synen synne
des sy niet en laet meer noch mynne
dus neemt sy hem cracht ende synne
ende vromicheit ende avermoet
dus wee hem die mynne doet
hy en is syn selfs meister niet
mynne doet hem groet verdriet
sy en laet hem niet den stryt bestaen
al siet hy syn volc te stucken sclaen
dat doet die stoutte priamis kynt
die se alle in den wych verwint
hy deed se wyken mit ghewelt
doer hem en mach niemant houden tfelt
een weeke of meer stont die stryt
in den heeten somertyt
aghamennon sach syn liede
doot ende ghewont van daer ryden
ende meer verliesen dan wynnen
droeve was hy moegdy kynnen
hy socht enen corten vrede
aen den coninc van der stede
te dien dat men groef die dode
dat was ghedaen al deed ment node
men bernende se ende groef se mede
na hare wet na hare sede
dus was ghesuvert al dat velt
alsoe als ons die jeeste telt
nu coemt die xviid wych
die grote moert die grote prych
dat wel m ridders becochten
eer die vier daghe lyden mochte
daer was die bloeme die van bynnen
ende die beste wildyt kynnen
blyde waeren sy alle ghemeen
haer vyande ontsien sy cleen
want sy se ducke voer die stat
gescoffiert hadden ende ghemaect mat
op bontte orssen saten sy ende op grawe
op haer helme vederen van pauwe
ghedeilt syn sy in x scaren
groet ende vreselicke twaeren
die helm ghebruneert van stale
dit luchten scoen ende wale
die griecken quamen al ghemeyn
ghevaren op ghenen pleyn
in xx scaeren eert spel began
in elcken wel x dusent man
op grote orsse starc ende snel
mit halsberghe ghebruneert wel
scilde ende helme verlicht mit goude
onder hem stoefs die moude
mit scarpen speren mit naecten swerden
daer vergaderden sy mit haren perden
te samen viel dat grote heer
mit avermoede mit groten gheer
daer mocht men sien sclaen ende weren
ende breken wel x dusent speren
halsberghe scoerden die scilde braken
al daer sy hem onderstaken
waeren sy gheverwet mit in bloede roet
in menghen die daer bleef doot
die scade was daer onghemeect
al dat velt wert saen bedeect
mit menghen ridder stout ende coene
die hertten hadden als lioene
van hoghen namen van groter weerden
men scloech mitten scarpen sweerden
op die helme daer sy vochten
dat syt dusent wel becochten
dat hem sommen die darm uyt liep
daer men seer vervaerlicke riep
sy en mochten hem weren niet mee
want sy ghehouwen waeren ontwee
ende ten yersten dat alle die scaren
op dat velt versament waren
was die tornoy starc ende groot
mit sweerden scarp ende bloot
het was wonder meer dan ghenoech
datter yemant tlyf ontdroech
parys ende menelaus joesteerde
dat sy vielen van den peerde
ulixes ende polidamas
elc halp dien hy vrient was
anders waer bleven die een
daer sneden sweerde stael ende been
die roet van den bloede waeren
niemant en woud den anderen sparen
daer wert des daghes in schyn wale
eer die sonne ghinc te dale
minesteus die hertoech goet
quam mit groter avermoet
mach hy het moet sulc becopen
op athenor liet hyt lopen
hy en misten syns niet altemaele
want hy velden te daele
ten yersten velden hy syn ors
menich ridder hads te wors
van sclaghen eer hy een ors ghewan
filomenys die stoutte man
die starcste die stoutste die men vant
alsoe groet was hy als een gigant
op hem joesteerden aghamennon
en had ghedaen her thelamon
filomenys hadden doot
den griecken deed hy scade groot
voer synen sclach en mach niemant dueren
halsberch noch helm en moet al scoren
also scloech hy se in den tornoy
als die seise mayt dat hoy
mer also beliept thelamoen
dat hy een syden gaufonoen
byna stac al doer die syden
eer hy hem ontfoer uytten stryde
gaf hy hem sclaghe meer dan een
soe groet dat al te vreselicke scheen
uytten ghereide hy hem saen velt
mer hy was so wel gheselt
dat sy hem op holpen schier
eer hy ontfoer danen die fier
filomenys was seer ghewont
in xij steden daer terstont
ende had daer sclaghe ontfaen so groet
een ander waerder af bleven doot
nestors soen anthilogus
was brun van haer  wy lesent dus
van daghen was hy jonc gotweet
ende van groter vromicheet
synen vader is hy te hulpen comen
een bastaert heft hem benomen
die men hiet brun van jumeel
van scoenheden had hy een groot deel
ic waen sy so seer daer vochten
dat sy die eerde besochten
antilogus is wel ghenesen
want hy machs sonder scade wesen
mer brun die scoen is van leden
die is mitten speer doerreden
dat hy doot in die plaetse lach
daert menich edel prinche sach
ende daertoe menich stout troyen
in cortter wylen mocht men der sien
menich edel sweert al bloet
der wert dat groen gras al roet
van bloede van gheenre verwen el
daer wert die stryt starc ende fel
hent troylus quam daer
doe vloen die griecken doer den vaer
van synen broeder quam hem die maer
dies was hem temoede swaer
mit ween dreef hy rouwe groot
syn goede sweert hielt hy al bloet
hy wracter mede een deel syns rouwen
menghen heft hy daer doerhouwen
nie en deed ridder sulcke daet
daer en beit niemant hoe dat gaet
sonder alleen achilles heer
diere stont ij dusent ter weer
ghewapent wel ende scoen ghereden
quamen sy daer danderen streden
mit scarpen speren hebben sy saen
haer vyande daer ontfaen
daer rumden menich syn ghereyde
die daer doot viel opter heide
wel dedent die mirmidonoys
by hem stont veel des tornoys
ic waen dat sy seer duer becochten
den tornoy dat sy jaghende brochte
sy hielden se mit so groter cracht
dat sy beletten alle die jacht
sy syn die den troyene scaden
mer sy werden alsoe verladen
dat sy ten tentten vloen verert
sy hadden na te langhe ghemert
cume mochten sy ontdraghen tleven
soe vreselicke waeren sy ghedreven
sy weerden hem seer mer nochtan
verloren sy daer menghen man
want hem en quam eengheen ontset
ende hy die se gherne let
dat is troylus die se henen dryft
mitten anderen ende veel ontlyft
die jacht was scadelic ende groot
menich ridder bleefter doot
die mare quam in den pauweloen
niemant en keerden die was so coen
al doer die tentte weken sy saen
der bleef menich man doot ende ghevaen
ten mocht u niemant wel vertellen
hoe veel sy der questen ende vellen
die scade ende die scoffeltuere
gheduerden achille loyge al duere
voer hem vloen sy dusent ende meer
die niet en pensden te doen keer
noch gheen weer meer te doen
groet gherucht was in die pauweloen
ducke riepen sy her achilles
siet waert tfolc van troyen es
wildyter ontbeiden ghy sult hier saen
dusent man u sien bestaen
die u doot alle gherne sien
scande ende scade sal u gheschien
ghy hebt u volc huden verlaren
mit sweerden saeght ghy se scoren
ter noot suldy ons begheven
mer dat volc is u beneven
die u houde ende gheven vrede
en cant gheseggen hoe wee hem dede
die taele ende dat hy ghinder sach
ic waen hy cume spreken mach
der luden taele deed hem vererren
mitter haest al sonder merren
wapenden hy hem al doer den noot
hem wert thertte herde groot
synen helm deed hy bynden
ic en weet wies hy hem wilt bewinden
mer hy is op syn ors gheseten
synen scilt nam hy wildyt weten
ende een speer starc ende groot
daeraen een ponjoen al roet
twee hoerne deed hy blasen ghebieden
om te troesten syne liede
van moede en pensden hy groot of cleen
om haer die hy mynt alleen
noch dat hem ye was om mynnen
nu hoeden hem wael die van bynnen
ic vruchte dat sy sullen veel
dat archste draghen uytten speel
recht als een wolf hongherich seer
loept onder die scape myn noch meer
ende ghevast heft langhe tyt
ende syns dancs nummer en onbyt
ende niet en roect wien dattet vernoye
dat hy soe neemt syne proye
alsoe doet achilles
wien soet gaet hy en roect des
fel erre ende al verwoyt
heft hy syne vyande ontmoet
want daer hy tspeel beghint
is hy die wolf diet al versclint
die meeste porsse reet hy doer
menghen maecten hy tleven te suer
men scloech hem mer dat en is mer wint
hy en achtes niet en twint
die meeste porsse hy sceden doet
syn sweert bayt hy in heersenen bloet
menghen reet hy doert tgheweide
hy doet se keren opter heiden
syn scilt was so seer ghevrucht
doe sy hem saghen mit groten vlucht
voeren sy op tfelt danen sy quamen
syn volc vercoeverden al te samen
ende bequamen van der noot
mer die troyene sy waeren bloot
op hem ghaven sy enen hu
veel doden lieten sy der nu
die mirmidonose vercoeverde seer
ende weerden hem seer mit haeren heer
haeren moet tonen sy mitten sweerde
mit doden is bedect die eerde
in cortter wylen maecten sy daer mat
menghen ridder uytter stat
veere opt tfelt dat sy se dreven
daer menich man liet syn leven
achilles vercoept hem duer syn merren
hy doet hem haeren bec opsperren
mer troylus en macht ghedoghen
niet langher doen hyt sach mit oghen
enen spiet nam hy mitter spoet
starc scarp ende daertoe goet
den scilt hilt hy teghen den steke
ende quam ghereden dapperleke
mit hem quamen die bastaerde
des conincs kinder die ridders weerde
die alrebeste die men wiste
teghen hem wast dat achilles twiste
achilles die heften schier versien
elc reet opten anderen mittien
die orsse waeren dapper ende snel
die ridders waeren ghehert oec wel
elc is des anderen dootsclaghen viant
dus quamen sy mit gheweldigher hant
haer orsse die en scuweden niet
elc setten ten steke synen spiet
hare beider syden sy doerstaken
sodat die speren te stucken braken
te samen quamen sy lyf teghen lyf
dies en was gheen gheblyf
hen docht thertte in stucken spliten
elc soud gherne syn borghen quiten
die haete die daer groet was
beide vielen sy in dat gras
ende die orsse op hem aldaer
die joeste was hem beide te swaer
mer achilles was seer ghewont
al doer den halsberch terstont
beide in arme ende in hant
dies bach hy hem op synen viant
het sullen lyden een deel der daghen
eer hy yemant deert mit sclaghe
so seer waen ic dattet hem let
hem waer te spade comen ontset
en hadden syn lude ghedaen
die mit haren sweerden sclaen
alom braken sy die porsse
troylus die hem reet van den orsse
behielt dat ors sekerlicke
also langhe als duerden die weecke
en quam achilles in den stryt
nu rust hy hem want het is tyt
hy mach wel tonen synen ghebueren
hoe troylus deed den halsberch scueren
om hem is die tornoy tegaen
der en was doe niet meer ghedaen
vele ridders bleven daer
alle die vij daghe daernaer
dat seght dares  vochten sy
ende averwaer so seght hy my
dat troylus den prys had daer
mer doe pryan wiste die maer
dat achilles op hem street
wast hem uyttermaten leet
hy sach dat syn moet sal vergaen
mit dueren eden swoer hy saen
dat hy se hem nummermeer en gave
so wat dat hem ghescieden daerave
hy sprac daerom mit wreeden synne
op ecuba der coninghynne
vrouwe sprac hy ghy wert verdoeft
dat ghy den verrader hebt gheloeft
den felle van valschen rade
die ons ghedaen heft groten scade
hy en helt ons prys trouwe noch vrede
alsoe als hy ons bidden dede
nu moegdy marcken aen syn lieghen
dat hy ons woud bedrieghen
had ic u gheloeft sekerlicke
wy waeren ghehoent dorperlicke
ic waer ontteert marct ende siet
had ic ghedaen dat ghy hiet
heer het is aldus nu
mer ghern wil ic segghen u
dattet hem noch al leet waer
dat weet men wel al apenbaer
dat hy ten stryde niet en quam
sy dusent hebbens ghewest gram
dattet ye oec was volbracht
oec hevet menich griec becocht
sy hebben synder alle weghe
teghen die onse verlaeren den seghe
sodat sy byna enwech waeren gevaeren
nu is verkeert syn synne twaeren
dat is my uyttermaten leet
ic ontsie my der scade gotweet
got die synen wille al doet
dien bid ic dat hy ons sy goet
polixina verhoerden die maer
weet wel dat syt verdroech swaer
haer moeder diet haer ducke op hief
hadt ghedaen want haer wast lief
dat sy hem soud hebben ghenomen
van den bade die daer was comen
had sy verstaen al syn vernoy
ende dat hy scuwede den tornoy
omdat hy gherne alle die heren
te lande soud doen wederkeren
hy hadder langhe tyt pyn om ghedaen
nu wilt hy ander dinc bestaen
dat was haer leet sy had recht
nu hoert hier voert dat swaer gevecht
dat men heit de xviijst battaelge
daer sy verloeren tspeel ter faelge
als ic u hierna wil toghen
hy sach wel dat hy was bedroghen
dat hy die wapen te draghen liet
om haeren wille ten duden hem niet
het is om niet want hyt wel bekint
dat hy se nummer en ghewint
nu en pynt hy hem niet meer
nochtant so was hem thertte seer
hy en mach niet in rasten wesen
hy weet wel dat hy niet en mach ghenesen
doch vergheet hy by der wonden
die sotheit die hy yerst begonden
en can hy altoes niet begheven
die wonde doet hem mit seer leven
hy penst waer ic hieraf ghenesen
ende vind ic in den stryde desen
ic doet hem swaerlicke becopen
doer myn hande moet hy lopen
hy mach seker syn der doot
toer nes hem die wil cleen of groot
op troylus ist altemale
dat sal hy hem tonen wale
het is scade dat hys niet en can ontflien
mer het moet aldus gheschien
die dach die quam die menich troyen
te recht seer wel mocht vernoyen
in die stat deden wapen an
meer dan xl dusent man
der en was niemant hy en had ors of peert
dat mengher marc is weert
halsberghe scilt roet of groene
starcke speren daeraen ponjoene
buten lytsen mitter vaert
hadden sy haer heer ghescaert
ende beset nae dat sy gheren
sy reden danen gherichter speren
die griecken quamen hem tontmoete
mit fellen woerden seer onsoete
achilles die stoutte die coene
bracht voer hem syn mirmidoene
synen wille seid hy hem daer
ic wille dat ghyt weet voerwaer
dat ic niemant meer en haet twint
dan troylus priamis kynt
ic en wil niet dat ghy eer pongeert
en ons volc is ghescoffeert
ende het na haren wille gaet
merct dat wel ende verstaet
sy hebben my laster groet ghedaen
ende mynen volc sonder waen
hy wonde my ende deed my scade
hem sals berouwen al te spade
ic waen dat hem daerom sal misschien
tot u beclaghe ic my van dien
als haer volc op ons coemt ghevaeren
so en suldy niet letten noch spaeren
ghy en ontmoetse sonder beiden
ende of ghy troylus moghet beryden
wacht wel dat hy u niet en ontvliet
om alle die ander en roecke ic niet
wreect my dat is myn gheer
van den wonden van synen speer
ic en werd u meer hout of blyde
laet ghy hem vaeren uytten stryde
nu laet sien wat sals ghescien
dat weet oec wel ghy sult my sien
daer ghy meest volcs sult hebben teghen
ic en sal niet veer van u wesen
ic en der my niet wel te deser stonden
seer pynen doer myn wonden
aldus visiert hy voer twaeren
hem weer beter woud hy ontberen
moghen die troyen des gheloeft
het sal hem costen noch syn hoeft
daertoet macht hem licht comen
eer tspeel ten einde wort ghenomen
als die griecken syn opgheseten
op tfelt quamen sy wildyt weten
ende reden vaste ten tornoye
wel ghescaert op die van troyen
wel xx dusent op dien dach
banieren daer ment gout aen sach
daer die sonne claer op scheen
sonder ander raet engheen
vielen sy te samen op dat velt
mit groten nyde mit groten ghewelt
haer lyf setten sy in die aventuer
daer ginghen speren ende scilden duer
scilde ende halsberghe altemaele
doerliepen die yseren van stale
doer buyc doer rugghe doer syde
die scaren maecten daer ten stryde
ende versamenden een tornoy
daer menich in had groet vernoy
so vreselicke was hy ende so fier
men en mocht u niet ghesegghen hier
der was groet gheluyt ende groet gheclanc
op die helme scoen ende blanc
grote parsse was int ghemoette
daer lachter dusent onder die voete
die der vielen daer en was gheen opstaen
noch oec engheen ontgaen
op die plaetse lach menich man
die hem gheweren niet en can
sulc had tebroken so syn lede
hy en mocht niet op al had hy vrede
dus lach daer menich in die noot
ende ontbeiden daer syn doot
so langhe hadden sy daer ghevochten
dat sy den dach ter noenen brochten
doe quam ghereden uyt synen huys
mit scoenre menichten troylus
hem volgden wel iij dusent naer
des hadden die griecken sulcken vaer
dat sy hem qualicke dorsten ontbeiden
men brac daer speren aen der heiden
menich viel daer dat seg ic u
mittien gaven sy enen hu
ende ginghen blasen enen horen
men en mocht gheen donre so ver horen
soe hebben die troyene ghecreyeert
die griecken worden ghescoffiert
sodattet hem qualicke mocht behaghen
die vliet hy vint wel die hem jaghen
sy vloen alle by den pauweloen
doe quam daer mitten mirmidoen
achilles altehant ghevaeren
ic waen ij dusent twaeren
wel ghewapent opgheseten
sonder merren wildyt weten
setten sy hem daer ter weren
mit scarpen spieten ende mit speren
haer viande hebben sy ontmoet
ende so fellicke ghegroet
dat sy die jacht hebben ghelaten
die tierst groet was uyttermaten
sy en hebben gheer noch wil twaeren
dat sy yet vorder wilden vaeren
by der hulpen die sy brochten
keerden die griecken ende vochten
daer was so vreselic die stryt
ende tgheroep te gheenre tyt
dattet niemant en moch gheweten
achilles volc en had niet vergheten
dat hem ten yersten bat haer heer
troylus bestonden sy seer
mit spieten ende mit sweerden
pynden sy hem te vellen ter eerden
daer was menich helm ghecloeft
ende menich scilt ende menich hoeft
troylus wart herde gram
als hy omtrent hem vernam
die hem haeten totter doot
syn goede sweert trac hy al bloot
hy doerreetse ende doerbrac
ic waen hy synen moed daer wrac
die meeste porsse doerreet hy saen
dien hy gheraect hy heeft ghedaen
ons seghet dares selven mede
dat niemant die daet en deede
sulcke moert noch sulcke plaghe
als hy deed in dien daghe
alle had hy se ghescoffiert
doot ghewont ghebarenteert
sodat sy weken doer den noot
mer syn peert viel onder hem doot
ende was doersteken so onsoete
dat yet ghestaen mocht op syn voete
in die plaetse vielt der neder
ende eer troylus doe weder
op mocht comen ende ghestaen
ofte enich ontset ontfaen
was hem achilles al te naer
hoe menghen sclach ontstont hy daer
mit scarpen sweerden sonder waen
achilles is by hem gestaen
hem was den helm doe afghevaeren
nochtant vacht hy seer twaeren
ende wonden den menghen wats ghesciet
mer dat en can hem ghehelpen niet
achilles die hem had leet
cloef hem daer dat hoeft ghereet
eer hem enighe hulpe quam
groet felheit al was hy gram
heft hy ghedaen mit averdade
ic waent hem rouwen sal te spade
aen den stert van synen peerde
scleipten hy dat vleys van groter weerde
daer hyt henen liet jaghen
doe daert alle die van troyen saghen
tierst dat sy hoerden die niemaer
van troylus al apenbaer
dreven sy alle groet misbaer
dat ment hoerde verre ende naer
menich viel daer in ommacht
op dat velt al sonder cracht
parys vernamt ende eneas
mennon ende polidamas
so droeve waeren sy ende so vervaert
dat sy en wisten werwaert
sy worpen wech scilt ende speer
want sy waeren sonder weer
mennons vader hiet cyton
hy ende coninc lamedon
lesen wy waeren ghebroeder
beide van vader ende van moeder
synen neve sach hy des was hy vervaert
scleipen aen eens perts staert
hy wouden wynnen al was hy doot
daer was die parse herde groot
die parsien syn selfs man
volgden hem mit pynen an
sodat sy die griecken te staden
haer porsse sceiden daden
totten doden syn sy comen
daer wert menghen tlyf ghenomen
mennon riep ghy laten hier
quaet moerder onreyn ghier
fel man hoe wertstu ye so bout
dattu dat peinsen sout
te sclepen eens conincs kynt
het is onrecht dat ghys u bewynt
ons is te veel van u misschiet
u naket saen een swaer verdriet
om dese dinc soe laetty tlyf
des en mach wesen gheen gheblyf
dat ghy levet dat is onrecht
ende ghy wapen draghet echt
hector ende desen hebdy doot
mit onrecht herde groot
noyt en ghescieden sulcken scade
ic waent u rouwen sal te spade
hy scloech syn goede ors mit spaeren
den starcken scilt deed hy hem scoren
ende den halsberch mitten scachte
in die borst wonden hy hem onsochte
so dattet ponjoen ende tyser mede
bloedich worden daer ter stede
ghewroken had hy hem wel naer
mennon trac syn sweert al daer
ende scloech hem opten helm van stale
dat hem dat hinck te dale
drie sclaghe gaf hy hem so stranc
datter een gulden rinc af spranc
dat bloet liep van hem voert ende weder
hy viel van den ors neder
so cranc dat hy veel na was doot
mit vromicheden herde groot
was hem ghenamen daer die dode
menich was daerom in node
ende ghequest ende seer ghewont
ende doot ghesclaghen daer terstont
daer doghede menich groet vernoy
ende groet verlies in dien tornoy
achilles was ghewont seer
stouttelic bestont hem mennon die heer
hy nam hem syn proy aldaer
ende deed hem van den lyve vaer
achilles volc nam mitter vaert
haeren heer ende setten hem op een peert
dat sy mit groter pynen daden
want sy seer waeren verladen
uytter porssen hebben sy hem ghetoghen
ten tentten vlien sy dat sy moghen
coninc mennon volgden hem naer
mit hem iij dusent dat is waer
ende streden hem van achten an
synt dat die werlt yerst began
en sach nye man so starcken stryt
so grote vede noch felre nyt
mennon had prys daerof
ende syn lude groten lof
want sy achilles berieden
groten scade van synen lieden
achilles en mochtet niet meer ghedoghen
dat hy mennon voer syn oghen
syn lude so sach versclaen
hy keerden hem om weder saen
syn teyken dat riep hy mede
deus wat men der ridderscaps dede
mennoen ende hy quamen te samen
die elc den anderen gherne tleven namen
elc socht den anderen dat en is gheen saghe
sy scloeghen vreselicke sclaghe
doe verscheit se die avonttyt
viij daghe gheduerden die stryt
ic waen daer veel lude bleven
alsoe als ic vind bescreven
dat achilles daer te dien stonden
niet en quam daer sy hem wonden
mer my telt dat boec daeraf
eer men daer den vrede gaf
dat hy ghenas so bynnen dien tyden
dat hy ghewapent quam te stryde
nu heft hy mennon seer verhaet
den synen bidt hy ende raet
dat sy mennoen also bestaen
dat hy hem niet en mach ontgaen
hy heft sprac hy ghestort myn bloet
ende ghedaen menich fel ghemoet
mer mach ic weet dat sonder blyf
ic laetter om te pande myn lyf
bynnen eenre maent weet sonder waen
en had ic wapen aenghedaen
ten had ghewest om syn scade
ende om te nederen syn averdade
ende die stoutheit van dien van bynnen
also als hy hem deed bekynnen
daden syn lude daer ter tyt
des selven daghes in den stryt
nie en street men so op een velt
men scloech se doot al mit ghewelt
luttel ghenaster van hem allen
die men sach daer nedervallen
achilles joesteerden op mennoen
dat sy rumden die aertsoen
haer sweerde hebben sy uytghetoghen
daer sclaen sy meed dat sy moghen
die mirmidonoise stonden hem in staden
soe veel leest men dat sy daden
dat sy hem namen haeren heer
der was groet hantghesclach van seer
achilles heef hem in stucken gehouwen
men en scryft u nummermeer in trouwen
van mannen die hem weerden so seer
had yet ontsets ghehadt die heer
hy waer wel des pongys ghenesen
dat hadde groet vrome ghewesen
want noyt en was niet veel voer dien
enich beter ridder ghesien
milder stoutter noch haefscher mede
of die so gherne doer vrient dede
als hem die onhaefsche viant
doot had sneet hy hem tehant
in cleynen stucken daer hy lach
mer so en ontginc hy niet dien dach
teghen hem was so ghestreden
dat hy bloeden in xv steden
het quam uytgheronnen dat bloet
uytten halsberch starc ende goet
soedat hy wert al bleec
ende syn hertte ducke besweec
ende droeghen henen sonder cracht
in syn tentte in ommacht
sulck seide hy waer doot
ende sulc seid hy en had gheen noot
hantghesclach was daer ghenoech
om hem die men daer henen droech
ende omdat hy daer had verlaren
vyf hondert man uytvercaren
niemant in die griexe syde
en lieter so veel in den stryde
nochtant en was tferlies niet cleen
dat sy verloren alle ghemeen
also als ons dat boec besceet
en sach nye man al sulcken leet
omdat mennoen was doot
die ducke hulp was ter noot
ende troylus die scone die vroede
wert al den have wers temoede
te bloder waeren sy altoes
want sy waeren hulpeloes
ende het was wel recht twaeren
nu en was der gheen langher spaeren
mer en weer filomenys
polidamas ende parys
daer waer groot ongheval ghesciet
die helft en waer ontfaeren niet
dese daden groten daet
alsoe langhe als die werlt staet
ten ghesciet meer sulc hiernaer
daer so wert wel apenbaer
hoe vrome dat was filomenys
die bastaerde ende parys
coninc fion ende esdras
sy verweerden wel den pas
hent men alt volc in brochte
in die stat was groet gherochte
onder alle die ghebuere
op die toerne ende op die muere
waeren vrouwen ende joffrouwen
die seer weenden alle van rouwen
sy vruchten dat die vianden
die stat sullen wynnen onder haer handen
diegheen die buten den lytsen waeren
aen hem en is altoes gheen spaeren
die scloech menelaus ende thelamon
ayax ende aghamennoen
thoas die vrome ende ulixes
ende baven hem allen dyomedes
sy ginghen houwen ende sclaen
daer en was gheen ontgaen
wast lief of leet sy dreven se inne
doch haddens die griecken cleen ghewynne
sy lieten menghen in den pat
doch dat sy quamen in die stat
ende scloten die poerte vaste
also keerden vandaer die gaste
want het was al doncker nacht
veel verloeren sy der daer men vacht
aen beiden syden wenende sy seer
die synen vrient of synen heer
ofte broeder ofte synen neven
laet ligghen die aldaer is bleven
hoe mach enich man sceiden dane
sonder rouwe ende hande te sclane
hantghesclach was daer ghenoech
ende screyens meer dan int ghevoech
mer die griecken syn seer ghetroest
synt sy troylus hebben doot
ende mennoen die was die stoutste man
die hadde die coninc pryan
ende dat achilles mach ghenesen
doet se alle te blyder wesen
des snachs waeren sy in die stat
droeve serich ende mat
om troylus syn sy half doot
wie sal se troesten meer ter noot
ende oec om den coninc mennoen
syn sy droeve alle die baroen
pryan maecte droefheit so groot
dat menich waenden syn doot
hy en mach horen noch verstaen
nochtant duncket my wers ghedaen
mitter coninghynnen ghinder
die heft verlaeren haer kinder
sy is des scryens wel ghewoene
troylus riep sy lieve soene
dit is grote droefheit edel vorste
wach dat ghy ye soeckt myn borste
lieve vrient ende lieve heer
hoe sal ic nu gheleven meer
sach ye moeder rouwe so groet
die haer kinder ghesclaghen syn doot
my is leet dat ic blyve te lyve
was ye moeder dus katyve
o wy jupiter die felle
o wy pluto got van der helle
wat is die sake of die misdaet
daer ghy my dus seer om sclaet
synt dattet doch dus wesen soude
waerom leef ic dan in deser oude
waerom lietty my ghebaeren wesen
ofte van kinde ye ghenesen
waerom hebdy se my ghenomen echt
verweerden sy niet haer recht
mit haeren vader van den lande
hebdy liever onse vyande
wat maghe soe hebben sy
tuwert meer dan wy
ic heb u mit mynen handen
gheoffert also veel offeranden
ende menich duer tempel gheriet
het is recht dat ghy my dus verleet
mit speren mit sweerde alle daghe
mit tormentte mit hantghesclaghe
hebdy mynen geest vervult
ende myn hert al verdult
troylus lieve ghy daet my leven
al deed my hector swaerlic sneven
en haddy ghedaen al te voren
ic had langhe myn lyf verloren
ic woud dat mit my weer ghedaen
mittien viel sy in ommacht saen
sodat men der gheen lyf en sach aen
helenen deed se draghen daen
in die scoenste camer die ye man sach
daer waen ic dat sy langhe lach
daer lach sy der daghe drie
dat men se leven en sach nie
niemant en waende die se sach
dat aen haer enich leven lach
maegde poerters ende vrouwen
ende alle die edele joffrouwen
maecten den rouwe also groet
dat niemant en sach des ghenoet
sy mynden hem seer doer syn doecht
hy had se ducwil verhoecht
parys rouwe was so groot
hy riep hy bat al om die doot
hondertwerf viel hy in ommacht
bynnen enen daghe bynnen eenre nacht
men en mocht u niet in enen daghe
den rouwe ghesegghen ende die claghe
ducke claghede polidamas
want hy hem herde heymelic was
twee ridderen en waeren op ertrycke
nye so ghelieve sekerlicke
elc had den anderen vercoren
des had hys in syn hertte toren
hoert ende verstaet die van der stede
waeren droef ende serich mede
daer en rusten niemant van diere nacht
want die rouwe was ongheacht
om mennoen sy groten rouwe dreven
want hy op dat velt doot was bleven
dies waen ic dat syne meseniede
seer misbaeren ende syn lude
ende allet dat bynnen troyen was
hadden groten rouwen das
het was recht want sy hadden verloren
denghenen dies hem deed te voren
die nacht leet die dach quam
ende tierst dat ment vernam
nam synen bade die coninc pryan
die waeren welghebaeren man
als hem rieden die baroen
seinden hy se te aghamennoen
die hem baden om een vrede
tusschen dat heer ende der stede
des hielden sy mitten griecken tale
sy laefdent alle herde wale
xxx daghen hebben sy gheseecht
willen sy dat die vrede leecht
dat sworen sy in beiden syden
daer en was gheen langher beiden
men bracht die doden ter eerden
elcken man na synre weerden
mennoen hebben sy dane ghedraghen
die al in stucken was ghesclaghen
daer en was gheheel hant noch voet
als men ons te weten doet
noyt en was ghemaect sulcken rouwe
noch om man noch om vrouwe
veel van synre meseniede
maecten rouwe so onghediede
dat sy derom bleven doot
pryan die coninc die gheboot
syn vroede baroenen twaeren
die vroet van allen rade waeren
te maken een graft wel duere
van silver ende gout ende van scone diere
des hy hem ghevoech daertoe
seide ic u waer ende hoe
dat syt maecten ende hoe wale
soe worde al te lanc die tale
mer dat seg ic u daeraven
coninghen hertoghe ende graven
en waeren nie begraven bat
aver waer seghet dares dat
als tfolc ter eerden was bracht
ende voldaen al dat ambacht
ende alle begraven was ende verbrant
rusten sy hem altehant
menghe die daerom wiecke
die coninghynne was herde siecke
groten rouwe doet se bederven
sy laet recht of sy soude sterven
aldus vaert ecuba die coninghynne
nacht ende dach doghet sy ommynne
doch penst sy dat sy soude spreken
also dat men haer kynder soud wreken
op den fellen den verrader
diet haer dat had ghedaen algader
doch soe vant sy enen raet
daer syn leven aen staet
al wast dat sy hem verriet
dies en wondert my recht niet
noch en sprekes haer niet te scande
parys ontboot sy tehande
tot haer quam hy dat weet ic wel
sonder lachen ende speel
syn vrouwe troesten hy der hy mochte
mer ic waen dattet luttel dochte
lieve kynt sprac ecuba
du sies wel dat ic al verga
myn leven wort my te suere
van aldus swaeren aventuere
sterven moet ic dat weet ic wel
een dinc bid ic u ende niet el
dattu myn siele troestes
ende dyns vaders rouwe verloeses
verlicht een deel dat hertte myn
ende myn vernoy ende myn pyn
doet van mynen oghen die tranen
dat is dat ic bidde ende vermanen
ic en mach den rouwe ende dit seer
altoes ghedoghen niet meer
mynre hertte is soe wee
dat ic u en sie nummermee
ic segghe u al sonder waen
du en doets mynen wil saen
siet dat ghy my antwoert also
dat ghyt gherne doet so ben ic vro
vrouwe seid parys twy
ende antwoerde aldus hy
dat ghy biet ic doet voerwaer
wat so myns ghesciet daernaer
dat loen u got sprac ecuba
nu hoert my dan ende versta
ghenen quaden viant groot
die dyne broedere hevet doot
hy doet my dat ic bederve
ende hy neemt ons ons erve
hy heft oec myn kynder vermoert
want waeren sy noch in die poert
die griecken soudens hebben verdriet
dies is ons qualicke gheschiet
hy heeft hem ghenomen tleven
ende noch en wilt hys niet begheven
dorperlicke heft hy ons beroeft
want hy had my gheloeft
dat hy dit lant al quyten soude
ende hy u suster hebben woude
die viande soud hy enwech doen vaeren
oec wist ic selve wel twaeren
dat hy se herde seer mynde
ende aen my bade daerom seinde
syn macht heft hy derom ghedaen
nu weet ic wel al sonder waen
hy en mach hem niet doen rumen tlant
by dien is hy nu echt ons viant
syn is altemale die sculden
hy soude yerst onser hulden
voergheeynt hebben mit rechte
eer hy waer comen te ghevechte
ic sal hem seinden enen bade
heymelicke al doen icket node
dat hy my spreke mitter vaert
by nacht  hy en brenct oec gheen swert
in den monster apollinis
ende du salter in syn parys
mit dynen luden ende wacht
dat hy niet en ontgae mit macht
siet dattu wrekes dyne broeders
ende doet dat u bid dyn moeder
ic en twyvel niet noch en ontsie
hy en coemt gherne totte mie
synt dat hy hoert des ghewach
dat hy mynre dochter hebben mach
ende men se hem aldaer sal gheven
hy coemtter of het cost hem tleven
ende siet dan dat hy daer blyve
ende niet en ontgae mitten lyve
doetste dit soe ben ic vertroest
ende van den doden te lyve gheloest
parys seid mit twe quaden
hebdy my nu seer beladen
ic sie u sterven ende en weet hoe
tensy dat ic uwen wille doe
ic weet oec wel ende hebt verstaen
dat ic u moet syn onderdaen
mer het is groot laster proeft dat voert
verradenisse ende moert
hy heves scande so wie dat doet
my en wordes nummer ghespraken goet
ic waender by verliesen myn eer
nochtant en der ic nummermeer
ontsegghen daer u syn staet toe
daerom lave ic u dat icket doe
allegader dat ghy my baet
synt ghy wilt ende my oec raet
als dese dinc ghesproken was
ic waen men niet en versten das
enen bade nam de coninghynne
haves was hy ende wys van synne
alle haer dinc ende haer taele
beval sy hem altemale
hy maecten henen al dat hy mach
noch wast doe scoen hoghe dach
ten tenttenwert ghinc hy mit rade
als hy daer quam doe wast spade
totter tentten die soe wale
was avertoghen mit sindale
daer die aern op stont van goude
vant hy dien hy spreken woude
die bade knielden voer hem op derde
ghetoghelicke doer syn weerde
op een bedde van elpsbeen
beset mit menghen dueren steen
lich hy ter selver stont
seer droeve ende onghesont
syn baetscap deed hy als een ghetrouwe
heer seid hy ecuba myn vrouwe
sent hier tot u hoe dattet gaet
sy ontbiet u dat ghy niet en laet
ghy en sprectse morghen avont spade
tot uwen heymelicken rade
eer men op siet gaen die mane
en doet oec niemant te verstane
dan enen die u heymelic es
weet oec wel die waerheit des
in apollyns monster sal sy syn
ende polixina haer dochterkyn
wilt sy u gheven te enen wyve
oec wilt die dochter dattet niet en blyve
die soe scoen is ende soe vroet
tusschen u ende haer en wort meer evelen moet
gheeft sy u die scoen smale
dat weet sekerlicke wale
dat ghy sult staen om haer eer
ende om haer vrome tallen keer
sy wanen u te vriende maken
ende het is hem best na allen saken
ghy hebt hem scadelic ghewesen
haer kynt suldy syn nae desen
eer ghy ommer van hem sceet
na alle myn waen dat ic weet
ghy werdes blyde dat weet ic wale
want in die werlt altemale
en syn magheden noch joffrouwen
noch poertersse noch scone vrouwen
al waer te samen al haer ghedaen
daer waer myn te prysen aen
daen aen diegheen is die ghy sult trouwen
by den rade van mynre vrouwen
het is best dat ghyt versoenen laet
want ghy hebt hem te veel ghescaet
mer nu weetty allet coevent
ende wies ic ben aen u ghesent
antwoert my dies ghy wert te rade
want dat keren is my wel spade
een cortte wyle sweech achilles
hy heft ghehoert dat hem lief es
ende dat hy begheert alremeest
ende daer syn hert was om bevreest
vrient sprac hy segt in diere manieren
uwer vrouwen die is goedertieren
groten danc van dat sy my synt
ende dat ic wil syn haer kynt
ghetrouwe sonder enich begheven
alsoe langhe als ic sal leven
dat wil ic haer mit trouwen sweren
ende ic wil also seer haer eer begheren
veel meer dan sy sal doen die myne
dus begheer ic haer vrient te syne
ic sal noch haer verlies versetten
haer ghebot en wil ic niet letten
morghen avont sal ic te haer comen
got die ghevet my oec te vromen
ter keerken daer sy my hiet
eer men den dach verbaren siet
wil ic hier weder syn ghereet
want ic en wil niet dat ment weet
int theer dat ic dit doen wille
noch apenbaer noch stille
ganc henen ende gruet se my mit trouwen
mynre herttelicker liever joffrouwen
ende segt dat ic haer eyghen sy
dit lant sal syn in vreden by my
hy nam oerlof ende ghinc dane
ter vrouwen haeste hy hem mit gane
hy waen len daar al te spade comen
tierst dat hy se had vernomen
so seid hy haer alle die saken
die taele ende die wedersprake
ende dat hy vro der saken was
nu moetty sprac hy u pynen das
dat men die sake sal volbringhen
ende voldoen al dese dinghen
vele pensden die coninghynne
hoe men dese sake sal beghynne
parys deed sy te have comen
wat mocht ons langhe taele vromen
altemael deed syt hem verstaen
hoe die baetscap was ghedaen
ende dat hy sonder enighe trecken
teghen haer wilt comen spreken
morghen seid sy ghereit u wel
ghesellen neemt starc ende snel
die u ter noot in staden staen
dese tyt sal schier syn ghedaen
siet dat u ghesellen syn stout
ende dat sy doen al dattu wout
ghehulpich ende van groter weer
ende die starcste van onsen heer
want hy is so vromich sonder waen
men sal hem mit pynen moeten sclaen
parys sprac hy sy verdoemt
die yet vrucht dat hy coemt
wat is hy so groot sonder waen
dat hy mach in die kercke gaen
hy laet daer dat weet ic wel
syn vleysche syn bloet dat toe syn vel
morghen sonder wederstaen
sal icket selven proeven gaen
weenende sprac ecuba
nu neemt oerlof ende ga
die nacht gaet wech ende lyt
ende die dach ter avontwert tyt
parys bewaerden syn lede
xx ridders nam hy mede
die hy alle kende wel twaeren
die starc dapper ende vrome waeren
des avonts dus heb ic verstaen
syn sy in die monster ghegaen
om hector die daer lach doot
was die sierenisse daer groot
sy deylden hem in iiij scaeren
een teyken maecten sy twaeren
daer sy by souden al mit listen
versamenen als sy hem daer wisten
die monster was beset mittesen
achilles mocht wel seker wesen
ist dat hy daerbynnen gaet
datter hem te blyven staet
mer hy die niet en pensden om den nyt
en waende daer niet comen te tyt
die avontstont coemt hem te spade
want hy gherne haeren wille dade
hy haepten op der sonnen ondergaen
nu is hy alreyerst ghevaen
mynne heft hem verwaermt syn bloet
hy en hoert hy en siet hy is al onvroet
die doot en vruchte hy niet
dat deed die myn die niet onsiet
hy en ontsiet vernoy noch scade
dat doet hy by der mynnen rade
want sy enen starcken man
alsoe dwanc ende verwan
dat hy die wille had so groot
te gane tot synre doot
ende te synre jamerlicken hone
wee hem dat hy ye sach die scone
hy doden hem selven op dien dach
dat hy ghinc daer hy sach
die scoenheit die hy sach aen haer
doet hem leven also swaer
dat hem gheen goet aen en ghinc
nu begheert hy baven al dinc
dat die scone haer haesten seer vele
enen ridder enen synen ghespele
antilogus waen ic dat hy hiet
hy en was noch doe ghebaert niet
hy was des ouden nestors soen
stout ende coene was dieghoen
haefs vroet ende seer ghepryst
als ons die jeeste van hem wyst
heymelicke was hy ende achilles
ende na ghemaghe seit dares
hem ondecten hy synen raet
weder het was goet of quaet
ende bat hem seer mit hem te verne
dat deed die ander gherne
die nacht begonde aen te gaen
soedat oec op ghinc die maen
het had temael doncker ghesyn
en had ghedaen der manen schyn
men en mocht gheen sterren sien
ter kercken reden sy mitten
sy en hadden gheen wapen aen die vaert
niet meer dan elc syn sweert
ten monster quamen sy daer sy wilde
eer sy ye togel op hylden
eenlicke soe wast altoes daer
hem beiden quam aver een vaer
sy beeten beiden mitter vaert
ende bonden ghinder haer paert
in die keercke apollinys
daer verborghen lach parys
ginghen sy ende daden haer ghebede
achilles ende anthilogus mede
ende daer hy lach op syn knyen
heft hem parys saen versien
ende scoot hem den voet al duer
aldus telt ons die aventuer
oec so segghen sy ons mede
dat hyt by phebus raet al dede
omdat was voer synen outtaer
mer benoet seit averwaer
dat hem wonderden te die stonden
want syt daer yerst ydel vonden
ende hem twyvelden in haeren moet
nu laet sien of sy syn vroet
van iiij syden mit enen houwe
quamen sy te samen seg ic uwe
al daer sy laghen verborghen
nu staet hem alreyerst te sorghen
want sy daer waeren ghescoten
wel van hem tienen van der roten
achilles waer ontlopen wale
mer dat hy ten selven male
in den voet ghescoten was
als ic in den jeesten las
achilles die wert ghewaer
dat sy daer laghen apenbaer
hy nam synen mantel om den arm
hy toech syn sweert dat maecte hy warm
altehant in haer bloet
vij scloech hy der stout ende goet
anthilogus die halp hem seer
mitten sweerde als een heer
sy dreven se een deel achterwert
parys scalt se  hem had onweert
ghy heren sprac hy wat doet u vlien
condy niet mercken ende sien
dat ic hem hebbe syn voet doerscoten
loept hem aen mit eenre roten
sy sullen saen doot syn ghebloyt
mittesen woerden namen sy moet
ende scloeghen op hem altemale
mer sy weerden hem al te wale
sy deden weer herde groot
mer van wapenen waeren sy bloot
hadden sy haer halsberch ghehadt aen
sy hadden se alle doot na mynen waen
dbloet liep hem uyt haeren wonden
dat crincte se seer te dien stonden
mer nochtant al daer sy vochten
waen ic dat sy hem duer vercochten
hy wonde se seer so wie dat op hem sclaet
dat doet dat hem die cracht ontgaet
anthilogus wert saen bleec
want hem al syn bloet besweec
hy en mocht langher niet ghestaen
want hem syn bloet al was ontgaen
tot achilles riep hy mit seer
ic en mach u helpen niet meer
lieve heer dat moegdy sien
wacharme wat sal myns ghescien
wat vromicheden sal hy verderven
als u lyf hier sal sterven
ende die doecht die aen u was
och hoe droeve ben ic das
u mynne heft ons dit ghedaen
mittien is hy opghestaen
achilles die was ghevelt
parijs die hadden mit ghewelt
mit ij spieten doersteken saen
doe en was daer gheen opstaen
die ander deed weer so groot
dat hy ij man scloech doot
ter eerden vielen sy beide saen
mer achilles die is opghestaen
na parys scoet hy den enen spiet
hy en had syns ghemist niet
mer parys dien comen sach
spranc besyden al dat hy mach
ende achilles mit groter weer
deed synt seer groten weer
hem jamert syns ghesellen doot
vrient sprac hy ic hebbes rouwe groot
dat u dit by my sal gheschien
had ic verradenisse ontsien
wy waeren anderssyns verscoent
daerom ben ic qualicke ghehoent
dit leet heft my mynne ghedaen
die my sal doen sterven saen
wy en syn die yerste niet
noch die aechsterste wats ghesciet
ist lief ist leet het is dus vergaen
hier moet ic by u sterven saen
myn weer wert nu meer cranc
nochtant mach ic eer yet lanc
sal ic u wreken mitter vaert
coemt parys onder myn sweert
ic sal hem leren een lesse
aver dese verradenesse
die tempel was licht ende claer
van menghen lampen dat is waer
mer die oghen  hy was soe moede
verdroncken hem van den bloede
so cranc was hy dat hy saen
niet langher en sal moghen staen
nochtant heft hy mitten sweerden
ghesclaghen als die niet en spaerden
twee doden hy der ende wonder vyve
parys liep op hem mitten lyve
den arm scloech hy hem af aldaer
ende cloef hem daenschyn dat is waer
hy weerden hem seer mit ghewelt
mer doch heft hy hem ghevelt
anthilogus quam op syn knyen
hy begond hem te weren mittien
ende weerden hem al dat hy mochte
parys sprac ghy sult onsochte
becopen die scone lyf
tot uwen misvallen naemdy tlyf
hector ende troylus mede
doer mynre liever moeder bede
sal ic se wreken aen u lyf
ghy waert te fel al sonder blyf
ons altoes te doen scade
nu rouwet u ende nu ist te spade
hier blyft hy ende dat is groot joye
hem allen die syn in troyen
op dat pavement blau ende roet
vielen sy te samen doot
wy en vinden niet noch en lesen
dat ye ridderen mochten wesen
die weer daden also groot
onghewapent ende bloot
die jeeste tellet diet al weet
dat hy se in clenen stucken sneet
syn brueders wrac hy ter cuer
die stucken werp hy uytter duer
syn dinc was daer te scoenre mede
dat hyt deed al buten vrede
die syn die daer bleven doot
groef hy des daghes mit eren groot
schiere wert condt ende apenbaer
dese saken ende dese maer
doe die maer ten griecken quam
waeren sy droeve ende gram
ic waen nie man sulc hantghesclach
onder een heer en ghesach
nu syn sy tenden rade seer
wel xx dusent weender ende meer
nu en hebben sy hape noch ghedachte
die stat te wynnen meer mit crachte
nu willen sy gherne henenvaeren
dat sullen sy segghen daer twaeren
droeve syn sy ende stille
om haer verlies om haeren onwille
wat soudic segghen van synen lieden
ic en mocht u nummer beduden
haeren rouwe die was so groot
daer bleefter veel van rouwen doot
die doden wouden sy hebben ghenomen
ende waeren uytter tentten ghecomen
mer dat en liet hem niet doen
die coninck aghamennoen
hy seid hy soud doen bidden dan
priamis den hoghen man
ende dat deed hy sonder spaeren
hoert wat parys wilde twaeren
hy en woudes niet ende was droeve
gave men se hem of dat men se groeve
hy woude se laten daer ten stonden
den vogelle eten ende den honden
so haet hy se hy en cant aen ghewerden
dat se die griecken selven eerden
alle die van troyen cleyn ende groot
waeren vroe om achilles doot
als sy achilles doot saghen
pensden sy dat in haeren daghen
die griecken hem cleen souden deren
ende sy haer stat wel souden verweren
sy maecten blytscap ende speel
ende altemale leefden sy wel
helenus seid het waer onrecht groot
liet men se ligghen also bloot
doen worden sy ghegeven
noyt en was sulc seer ghedreven
als die vriende daerom daden
int theer droeghen sy se mit staden
mer nestor die oude heer
die woud bederven van seer
om synen soen anthilogus
hy en had niet meer kinder thuys
syn man van synen lande
scloeghen daerom te samen haer handen
want hy haer heer soud wesen
nestor en mach niet ghenesen
so droeve is hy om syn kynt
dat hy niet meer blytscap en gewynt
niet langher en mach hy leven dernaer
twe hondert ende l hadde hy der jaer
groet was die rouwe om die doden
aghamennoen die nam boden
ende bat den coninc pryan
dat hyt oerlove ende syn man
dat hy oerlof neme echt
achilles te graven na syn recht
hy was ghepryst also seer
baven alle die griecken ende noch meer
ende ridder alsoe vermaert
dat hys mit recht wel is weert
priamis die deed syn bede
een maent gaf men daer vrede
nu hebben sy tyt sodat sy se ter eerden
brenghen moghen na hare weerden
een weeke al doer twaeren
hielden sy die doden in baeren
beleecht mit balsamen ende mit aromen
datter gheen quade locht af mocht comen
onder hem hadden sy wercklude goet
behendich ende uyttermaten vroet
sy maecten een werck van marbar diere
roet blauwe van mengher maniere
dat werck was uyttermaten rycke
ghemaect herde verweendelicke
daeraen waeren ghemaect beesten
bloemen bomen ende jeesten
opten marbarsteen ghehouwen
dat men te wonder mocht aenscouwen
onder den hemel en is dinc engheen
bescreven groot of cleen
ten waster aen also gehouwen
dat ment noch heden mach scouwen
ende alst is bereghent wale
verclaert dat werck altemale
het is al sulc seit hy diet sach
dat tot aen den lesten dach
en mach argheren cleen of groot
ic waen noch baghe so hoghe en scoet
al wast op een roche gheset
dies mocht ment aensien te bet
so hoghe staet dat werc dat gheen man
en is die daerop comen can
gheen verwulve en stond daeromme
dan recht daeronder een colomme
wie dat sach wast leec of clerc
prysde seer dat duer werc
een beelde maecte sy van goude
ende deden der pyn om menichvoude
sy maectent nae polixina
oec gheleect een deel daerna
droeve maecten syt daert steet
als oft haer had ghewesen leet
tferlies van achilles lyve
die se woud hebben te wyve
oec seit dat boec dat sy was gram
talreyerst dat syt vernam
doe was sy op haer moeder gram
daer die raet al ave quam
haer was leet dat men hem scloech doot
om haer dat was haefsheit groot
mer sy en woud gheen dinc segghen
daer men laster af mocht legghen
op haer ende spreken quaet
daerom sweech sy ende also staet
droeve was sy in haeren synne
dat hy doot was om haer mynne
dat beelde was na haer ghedaen
seer eerlicke al sonder waen
in synen arm hielt hy een vat
van enen robyne soe was dat
want hy in cleynen stucken was
ghehouwen nu mercket das
des vruchten sy dat om lanc
syn vleys mocht maken stanc
verbernt was hy om dat
ende ghedaen in dat duer vat
wie dat beelde daer sach staen
hy hads rouwe sonder waen
van troyen sach ment herde wale
onder hem hielden sys menghe tale
sy seiden dat noyt edel man
scoenre sepultuer en ghewan
sy hebben hem oec vergult scoen
syn ridderscap ende syn crone
tierst dat achilles begraven was
als ic in ovidius las
rees daer een ghedinghe groot
om syn wapen na syn doot
om den dueren peleus scacht
die was van alsulcker macht
die daermede ghewont was
dat hy nummer en ghenas
men mosten wonden anderwerf
ic waen dattet menich man besterf
om den halsberch ende om den scilt
ende om dat sweert dat niet en vilt
ende om den helm van brunen stale
die thetis deed smeden wale
vulcans den goeden smit
doen sy gherne had belyt
dat hy voer troyen niet en waer ghevaeren
ende sys niet letten en cond twaeren
deed sy en maken te synen noden
omdat men hem niet en soud doden
daer en was coninc in alt theer
hy en had wil ende gheer
dat hy die wapen gherne name
wisten sy hoe men daer best aen quame
mer doch ayax van liguere
en dorst se niet eysschen tier uyren
soe en dorst ayax anelius
noch thoas noch menelaus
dyomedes noch thelamoen
nestor die oude noch aghamennoen
mer thelomeus ayax
dogheden daerom veel onghemax
ende ulixes dese twee
streden daerom ende niemant mee
ic waen dat van sulcken dinghen
nie en rees so groot ghedinghen
niemant anders en dorst bestaen
dan sy twee sonder waen
beide spraken sy te samen an
aghamennoen daghede die man
opdat men se bestaden soude
want hys alleen niet doen en woude
diegheen die dat beste recht
heefter aen neem se sonder ghevecht
want orloghe mocht ons onteren
onder ons eyghen heren
men legghe die wapen voer die heren
sy sullent wel te recht keren
ayax ende ulixes
volgden beide gader des
coninghen hertoghen ende graven
ende rycke coninghen ende princhen van haven
ginghen sitten op eenre banc
dat ghemeen volc stont al ghemanc
op dat velt al omtrent
om te horen dat parlement
doent al sweech is herde saen
ayax selven opghestaen
een man wast van sulcken dinghen
synen moet en const hy niet bedwinghen
wredelicke mit fellen oghen
besach hy den starcken toern den hoghen
dat was van troyen ylioen
aldus sprac hy voer die baroen
o ghy grote heer jupiter
teghen wien ben ic ghespaert
dat is die blode ulixes
die hem niet en scaemden des
dat hy voer hector enwech vlo
dien ic wederstont also
dat ic mit mynre rechterhant
van den scepe weerden den brant
ghy heren het dunckt oec desen
sekerlicke veel wesen
te stryden mit loeser talen
dan mitten sweerden dat weet ic wale
mer ic ben een dat weetty wel
die mitter tonghen niet en is snel
noch gheraect oec in den mont
oec is dat uwe heren cont
ghelyckerwys dat ic gheen man
en ben die veel dinghen can
so is ulixes die daer staet
ende die nye en deed coen daet
myn is die daet ende syn dat woert
ende also gherne als men hoert
syn tael mit groter gheer
also gherne siet men my int theer
nochtant waen ic ende segghet u twy
dat hier gheen noot en sy
te tellen wat my is ghevallen
want het is meest cont u allen
ghy saghet mitten oghen an
ulixes die wyse man
segghen hoe hy heft gheleft
want hys gheen oercondt en heft
het is by nacht al ghesciet
daerom en weten wys niet
het is waer ic lyes voer alle dese lude
dat ic heyscen grote miede
van mynen dienst ende van mynre daet
nae dien dat my ghescapen staet
groot is die miede na die eer
nochtant heb ic verdient veel meer
ic weet wel sy soud my blyven
woud my ulixes niet verdryven
ic gave daerom oec herde cleen
en daed ulixes alleen
omdat hy hem sal beroemen
hoe dat hier die saken comen
ende allen die dit horen heden
dat hy teghen my heft ghestreden
nochtant en waen ic dat van my
niemant en twyvelt wie ic sy
want ic daer my wel beroemen
wanen dat ic ben ghecomen
niemant en is so wel ghebaeren
ic en daer hem wel eyschen twaeren
in allen have voer allen baroene
ic ben comen van thelamoene
die stout was ende goet
ende yerst jason bestoet
te vaeren om dat gulden vlies
nestor weet wel die waerheit dies
die daer mede in colcos om was
oec was hy syt seker das
die yerste die troyen wan
mit hercules den stoutten man
den loen den hem daerom was ghegeven
heft ghecost menghen syn leven
eachus dat was syn vader
ghy weet dat wel allegader
dat hy stout was ende coen
ende coninc van mirmidoen
jupiter die lyden das
dat eachus syn soen was
ende wan hem by egynen
ulixes wes wiltu dy pynen
du biste quaet dat weet men wale
dattu teghen my houdes tale
nochtant ben ic wildyt horen
van mynre moeder bat ghebaren
myn moeder esiona
was oec jupiters nicht na
te troyen maecten hy en in die stat
van hem quamen men weet wel dat
ylus ende asseracus
lamedon ende priamus
dus ben ic van den besten ghebaeren
van europen veel te voren
ende van den besten van asia
van mynre moeder esiona
nochtant en seg ickes niet by dy
ghy heren dattet recht sy
dat ic die wapen heb hierom
mer dat meen ic dat is die som
dat ulixes is een quaet
die hier int ghedinghe staet
teghen my te houden tale
ic eysche die wapen weet dat wale
van recht ende niet van edeldom
achilles was des houd ic rom
myns oems soen ende ic die syn
want thelamon die vader myn
ende peleus waeren ghebroeder
beide van vader ende van moeder
dus eysche ic dat men my gheve
dat my van mynen edelen neve
versterf ende van rechten ore
nochtant weet ic wel ter core
dat thelamon myn ouste broeder
dien esiona nae myn moeder
doen myn vader doot was bleven
synen naem hem deed gheven
want hy yerst teutter was ghenant
woud hy deraen sclaen syn hant
naere waer hy der dan ic een deel
mer hy geeft my al gheheel
dat hy deraen mit recht heeft
ulixes du doets quaet got vergeeft
als my dunct in allen dinghen
wiltstu dyn ghesclechte mynghen
onder die onse dat is misdaen
du bist comen wiltu verstaen
van den valschen sysiphus
die snachs in der lude huys
om die diefte conde crupen
noch constu wel na hem sclupen
ende hebs van hem die natuer
want du cuncts stelen wel ter cuer
het is alle griecken wel cont
dat amys was langhe stont
dynre moeder ende hy se verriet
parces en bestaet dy niet
van hem is dy gheboren an
dattu bist so valschen man
in sulcken doen sal men dy prysen
sal men dy by my ontwysen
die wapen dat ic ten stryde
gherne quam ende by tyde
sonder ghebot ende bedwanc
so is myn gheluc te cranc
men gef se ulixes best
dieder node quam ende lest
ende hem selven verwoyt maecten
het waer best dat hys missaecten
ghemaect had hy een ploech
dies menich mensche seer loech
daerin ghebonden oec gotweet
enen esel ende een gheet
syn lant ghinc hy daermede eren
alsof hy hem woud gheneren
hy ghinc sayen sout voer coren
hier moegdy grote scalcheit horen
dit deed hy in dien ghebaer
of hy uytten synne waer
wie verscalcten hem wie wist covent
dat was des outs namplus kynt
palamedes die synt berechte
coninghen greven heren knechten
ende al dit heer mit groter eren
hy cond behendicheiden noch meren
dan ulixes dat weet ic wel
doen hy hem tonen sach dat speel
woud hy weten apenbaer
of hy uytten synne waer
aldaer hy erende was aldus
nam hy syn kynt thelamacus
ende settent voer hem in die vore
want hy woud wel ter cuere
weten of hy waer sonder vroede
dat hys niet en soud hoeden
mer tierst dat ulixes quam
ten kynde en was hy niet gram
dat hyt yet mocht doen doden
daer nam men mit ghewelde den bloden
was hy droeve ofte blyde
ende brachten hem hier te desen stryde
mer dat is u wel cont ghy heren
willen wyt ter waerheit keren
dat die wysheit ende die raet
palamedes synt was quaet
daer wert om ghecort syn leven
ulixes had daertoe ghedreven
dat men hem aenteech mit ghewoude
dat hy dat heer verraden woude
ende hy den scat van synre wedden
begraven had onder syn bedden
dies menich coninc was bedroeft
ulixes dien hy selven groeft
mer doen ghy ontghinc ter noot
had hy en synt wel na doot
ghy weet wel waer in enen putte
die wapen syn u seer nutte
synt dat ghy uwes ondancs hier quaemt
het is wonder dat ghy u niet en scaemt
ghy daedt daeraen te grote scande
allen den ridderen van den lande
dat ghy u maecten uytten synne
wie dat tierst quam daerinne
onghevraecht ende onghebeden
ende oyt mit goeden wille streden
sal men ons beiden ontwysen
ons recht dat sal men prysen
menich man wel langhe hiernaer
aver menich hondert jaer
nochtant ghy heren verghave got
dat ulixes weer sot
ofte van natueren verwoyt
ic waent ons allen waer goet
ende hy noch niet comen en waer
mit ons noch voer troyen haer
want hy heft ons beraden
veel scanden ende scaden
hy was algader maker des
ende bereit dat philochetes
peans soen van ons is los
die bleven is in lemmos
dies wy allen hebben scande
dat hy is in dien woesten lande
het mach hem costen syn lyf
ic waen datter in en is man noch wyf
want die wyf hier toe voren
daer ghy wonder af moghet horen
vermoerden daer alle haer man
dat hevet woeste ghemaect dan
daer seid men my dat hy onsochte
leghet in een haghedochte
wrake te bidden is hy ghewoen
altoes aver laarces soen
daer leecht hy ende bidt op gade
sy en sullent niet wreken node
want syn roepen ende syn carmen
mocht enen steen ontfarmen
o wy of hy hier mit ons waer
ic waen so goet in ons schaer
engheen en waer so hy es
dien ontstac ons ulixes
ende ic seg u hoet daertoe quam
ulixes wistet ende vernam
dat hy had hercules strale
daer men die waerheit af weet wale
wie datter mede wert ghewont
dat hy cume meer wert ghesont
dat woud hy proeven apenbaer
of dat die rechte waerheit waer
hy die valsche is ende fel
deed dattet hem eens ontfel
ende hy wonden in synen voet
daer was hy na doot af ghebloet
die wonde wulden ende stanc
philocetes wert soe cranc
alsoe als hem selven dochte
dat hy ons volghen niet en mochte
ulixes brochten hem voer doghen
dat hy niet en const ghedoghen
dien stanc die quam van synre wonden
ende hiet hem dat hy een stonde
in lemmos oec soud wesen
totdat hy waer ghenesen
hy seid dat hy doer gheen sake
hem en liet hebben brake
siet ghy heren mittesen rade
ende mit alsulcken moerdade
heeft hy ghehoent onse heer
nu heeft hy sonder lyfneer
philocetes ghelaten
dat is scade groot uyttermaten
in lemmos meer dan x jaer
ende men seghet ons averwaer
dat hy wilde vrocht moet eten
syn cleder syn seer verscleten
hercules strale heft hy daer
daer calcas af seghet voerwaer
dat troyen blyft al onghewonnen
tensy dat wy se ghewynnen connen
ic segt u waerby dattet coemt
hercules die men ducke noemt
scloech int broec dat hiet lema
enen worm hiet ydia
daerin venynden syn strale
men weet daeraf die waerheit wale
wie datter af wort ghewont
dat hy moet blyven onghesont
hy en quame sulcken meister an
die wel fenyn ghenesen can
hiermeed soud men vervaren
die van troyen sonder sparen
laarces soen heft se ons ghenomen
got moet hem daerom verdoemen
veghave got dat namplus kint
levede ende ons waer omtrint
so en hadden wy hem niet verloren
want doer die scande ende den toren
deed hy hem tallen tyden
te meer te voren in den stryde
so langhe dat hy al becochte
o wy dat moerdadighe ghedochte
hoe langhe wast hem in den moede
dat hem namplus soen die vroede
vroet maecten dat hy was verwoet
by dien groef hy dat grote goet
onder palamedes bedde
dat was hem een swaer wedde
had palamedes dat gheweten
dies der ic my wel vermeten
hy had mitten lyve becocht
dus heft hy onse baroen ghebrocht
som in ellende som in den doot
ende ons allen ghedaen scade groot
om dese sake ende om el niet
ist dat men ulixes ontsiet
dat is die waerheit dat weet ic wale
dat hy bet in syn tale
want hem is een scande ghesciet
des hem is een swaer verdriet
leste in den groten tornoy
daer nestor had groot vernoy
want syn ors dat was ghewont
ende hy selven te dier stont
was onder die voet ghevelt
hy riep lude mit ghewelt
aen ulixes ghenaeden
van wonden was hy verladen
ende oec cranc ende traech van oude
ulixes die liets ghewouden
der aventueren ende ghinc vlien
en haddet selven niet ghesien
nestor hy waer der bleven doot
oerconde hem die doer den noot
ducke riep aen ulixes
syns selfs gheselle dyomedes
riep waer wiltu blode saghe
sullen wy huden in desen daghe
nestor hier laten versclaen
soe in ons eer seer ghedaen
het was om niet al dat hy riep
ic haeste my saen ende liep
al daer nestor lach ghevelt
ic halp hem mit ghewelt
dat hy vandaer mit eren quam
des was menich troyen gram
doe maecte nestor grote claghe
aver hem ten naesten daghe
ende seid hy hadden verraden
omdat hy hem alsoe verladen
in die viande liet sonder noot
daer hy na was bleven doot
ulixes wysden selven saen
dat men se alsoe liet staen
sonder hulp int ghevecht
dat waer van sulcker saken recht
ic sach dat menich troyen op hem liep
ende hy ghenade seer riep
aen syn ghesellen al te samen
die hem al te spade quamen
my ontfarmden synre pynen
want ic sach hem in syn aenschyne
verweloes ende herde bleec
ende hy veel bet gheleec
dat hy doot weer dan levende
hulp riep hy aen my al bevende
mer dat deed hem die noot
ic voer in die porsse groot
aldaer hy ghevallen lach
alsy wil op enen dach
ende die viande versament syn
come onder die taerge myn
daer sal hy tonen aen syn ghelaet
hoe hem syn bloetheit staet
ende hoe hy teghen my stryden can
nochtant hoert noch meer daeran
doe ic hem dus in staden stoet
was hy ghewont ende bebloet
dat hy niet langher staen en mochte
mer doe ic hem succors brochte
ende hy sach dat ic mocht ontcrupen
ghinc hy uytter porsse sclupen
ende ghinc vlien in dier ghebaer
alsof hy niet ghewont en waer
ghy heren hoert my bat voert
hector quam eens uytter poert
die die beste sekerlicke
was van desen eertrycke
mit hem quamen ridders goede
soud men lude van hoghen moede
maken sy warens wel weert
ulixes doe waerstu verveert
ende niet twaeren du alleen
mer veel na al theer ghemeen
soe seer ontsach men syn heer
syn goede sweert ende syn speer
doe ghemoetten ic den stouten man
doent al voer hem wycken began
ende stac hem dat hy achterwert
was gheneghen op syn pert
achilles was te dien tyden gram
om die joffrouwe die men hem nam
die aghamennoen hem onthelt
hector vraghede op dat velt
wie teghen hem joesteeren woude
doe antwoerden ic dat ic soude
teghen hem ryden lyf teghen lyf
oec baet gy my blode katyf
ende ander heren dat icket dade
ic deedt gherne by uwen rade
myn gheluc was dat weet ic wel
dat ic voer hem niet en vel
ende hy oec my niet en verwan
synt quam ende syn man
mit enen herde groten heer
in den wille ende in den gheer
waeren sy allen bevaen
dat sy wouden ons versclaen
ende ons scepe verbernen al
die wy hadden groot ende smal
al hier ter stat so mostet bliven
dat sy ons wouden verdriven
waer was doe ulixes
die soe vroet van talen es
die brant was in die scepe comen
ende waeren ons na alle ghenomen
ende synt wast oec twewerf
dat men se alle der niet en bederf
geeft my die wapen dat bid ic u
voer alle die scepe nu
ende oec syt des vroet ghenoech
dat die wapen niemants ghevoech
bet en syn dat myn alleen
ulixes ister toe te cleen
dus doet ghy der wapen groot eer
als ghy se my doet ofte meer
was mach hem ulixes beroemen
wat eren is van hem comen
was hem dan dat eren ghenoech
dat hy den coninc resus scloech
die by nachte was vermoert
daer hy te troyen voer die poert
ghelogeert lach mit synen heer
hy mochtet wel doen sonder weer
dolona der troyen bade
die onghewapent was ende blode
dien scloech hy doot dats manheit groot
hy scloechen sonder weer doot
is dat syn manheit al
dat hy in der nacht stal
paladium dat can hy wael
het is hem van ghesclechte wael
diefte ende moerdadicheit
eer is hem onghereit
dit is algader des snachts ghesciet
noch en waer te prysen niet
in ghenen doen groet of cleen
en dade dyomede alleen
ist nochtant dat ghy wilt gheven
die wapen die waeren myns neven
ulixes den bloden man
soe doet wel ende deylt se dan
ende gheeft die meeste helt
dyomedes die dat velt
ducke verweert mit synre scare
en doot scloech den sagittare
nochtant dunct my ulixes dulle
ic en weet wat hem die wapen sulle
want hy by nacht pleecht te crupen
ende die lude te besclupen
ende hout hem licht int harnas
omdat hy wil wesen ras
ende oec te vlien syn snel
die helm syn ghebruneert wel
verlicht mit menghen dueren steen
al daer hy stelen gaet alleen
sal sy wroeghen syn misdaet
dat sal hem wesen herde quaet
ic weet wel sy is hem te swaer
syn hals en mach niet voerwaer
ghedraghen also groten last
al waer hy noch also vast
noch hy en heft oec niet die cracht
dat hy den starcken peleus scacht
mit synen armen mach gherichten
hoe seer soud hy der dan meed vechten
noch den scilt die wile maecte
vlcanus die welgheraecte
die soe wael smeden can
ende scryven beesten ende man
daer hy aen ghescreven heeft
al dat in der werlt leeft
aen dien scilt mach men besien
die werlt ghedeilt in drien
alle ryvieren ende berghen
gyganten cropelen ende dwerghen
ende alle die lude hoe sy hieten
daer staen aen die planeten
die teiken van den sodiaken
ende alle die sterre ende alle die saken
die baven staen aen die troen
twaeren hy waer al te scoen
ende al te goet ende al te swaer
diere luchter hant die daer naer
altoes staet nacht ende dacht
hoe sy die lude honen mach
wat wiltstu eyschen verdwaest man
datty ghehelpen niet en can
ende datty herde seer mach scaden
du bister meed al verladen
het sal een sake wesen
dier du niet en cans ghenesen
men en sal dy niet meer ontsien
mer du en sals niet moghen ontvlien
dus salttu verweloes blyven doot
die vlucht die dy uytter noot
heft gheholpen menichwerve
ende die ghy wael soud node derve
sal dy dan syn onghereet
oec wil ic wael dat ment weet
dat die scilt die du draghes blode
die selden heeft ghesyn in node
is onghequest ende onghescuert
die myne heft soe veel besuert
beide van steken ende van slaghen
ic en mach en niet langher draghen
nochtant wat salt grote tale
sonder daet ic wil dat wale
becortten soedat ment pryst
ic en wil niet dat men deraf wyst
emmermeer enich vonnesse
noch sy drie noch sy sesse
ist dat die heren willen gehinghen
men sal myns neven wapen brenghen
die soe starc was ende soe goet
soe haefs soe milde soe vroet
ende werp se in enighen tyde
te midweghen in den stryde
als den stryt ten wreesten staet
can ulixes sulc beraet
dat hy se dan mach ghewynnen
ic laet se hebben mit mynnen
mer of hy se niet ghewynnen en can
ic allene ende el gheen man
ic wilder mitter hant toe gaen
mach ic die viande daeraf sclaen
ende ic die wapen ghecryghe
mit vromicheden in den wyghe
soedat ic se ten tentten brenghe
laet se my sonder ghedinghe
ghebruken des bid ic u
ander dinc en gheer ic van u
ayax had syn taele gheint
tfolc stont omt parlement
die maecten saen een gherot
ende seiden alsoe help ons got
wat sal hieraf langher tale
ayax sprict uyttermaten wale
mer ulixes is opghestaen
doe sweghen die lude saen
enen wile heft hy ghesweghen
ende die oghen nederghescleghen
tgheluc dat hy talre stont
van talen had hy in den mont
was hem daer ter wyle mede
als gheproeft wert daer ter stede
mittien sach hy op die heren
die hem allen daertoe keren
te horen wat hy spreken sal
vroetscap doech cleen sonder gheval
ghy heren sprac hy van grieckenlant
dat is u allen wel bekant
haddy uwen wille ende ic mede
achilles grote vromichede
en waer niet dus saen gheleden
noch wy en hadden niet ghestreden
om syn sierlicke ghegare
want hy der selven vaecht af ware
mer omdat die aventuere
die wandel fel is ende suere
ons den prinche heft ghenomen
moetter een ghedinghe af comen
hy weenden doen hy sprac die woert
wien dunct u heren dat best toe hoert
des stoutten achilles ghegare
dan hem die hem bracht hare
ghy heren nu marcket des
dat ayax dulle van woerden es
ten sal hem niet vromen ende ic heb recht
dat men my vroet heetet echt
als ghy hebt gheweest verladen
dat en sal my mit recht niet scaden
so heft u ghevroemt myn tonghe
die ducke voer ouden ende voer jonghe
heeft ghetaelt al doer die eer
nu moet se taelen voer haeren heer
nu en benyt niet mynen syn
een yghelic neem syn ghewyn
alst mach ghescien dat raed ic hem
ic bens vroe dat ic vroet ben
ic en beroeme my seer niet
wat mynen vorders is ghesciet
haer daet ende haer gheval
en mach ic niet ghesegghen al
mer ayax woud hem beroemen
dat hy van jupiter is comen
soe ben ic oec wildyt horen
alsoe na van hem gheboren
myn vader dat is laartes
acryssina des syt ghewes
wan hem die quam van jupiter
dit ghesclechte en is niet ver
van desen noch van haren neven
ten was niemant des lants verdreven
als peleus was ayax oem
nu neemt deser reden bet goem
myn moeder was van groten pryse
ghebaren van marcuryse
al ben ic edelre van der moeder
ende myn vader syn broeder
niet en verscloech alse peleus
syne broeder deed focus
daer hy des lants was om verdreven
ende in ellende waer bleven
ommermeer sekerlicke
ten waer by thetis huwelicke
by dien en eysche ic die wapen niet
proeft marcket ende besiet
heb ic se niet wael verdient
nu merckt wale myn vrient
hier is soe menich hoghe baroen
dat peleus ende thelamoen
ghebroeder waeren sal bedy
ayax hebben voer my
die wapen van rechter ore
diegheen die die meeste aventuere
heeft ghehadt in al syn leven
sal men se mit recht gheven
ende meest int theer heft verdient
sal men se gheven den naesten vrient
ghy weet dat wel allegader
dat peleus noch levet syn vader
ende so doet pierus syn kynt
het is beter veel dat men se synt
in die stat te scitia
peleus synen vader na
ofte synen soen in chieros
daer isser ommer ayax los
ende hier is thelamon syn broeder
daer hy af sprac dat syn moeder
eer syn vader doot was bleven
hem theutters naen had ghegeven
na den ouden coninc theutter
ic en weet of hy se eyschen der
also na is hy der ayax als ghy
ende al eysten hy se nochtant by dy
so en ghewint hy se nochtant niet
hoert noch wat my is ghesciet
een deel want mit gheere talen
en mocht icket ghesegghen wale
achilles moeder was comen
aen procheus ende had vernomen
want hy een swagher was
sodat hy wel was seker das
dat hy voer troyen sterven soude
doe pensde die vrouwe dat sy woude
haeren soen mit groter eren halen
doen in lycodemes sale
ende hem doen wyfscleder an
mittesen doen en was gheen man
sy en hadden bedroghen
noch so nederen noch so hoghen
ja ayax en wisty niet dan
vaer men vinden soud den man
daer voer ic om het most geschien
al hadden ayax ghesien
hy en had hem ghekent niet
nu hoert hoe icken verriet
al en wast niet te doen lichte
elcker joffrouwen gaf ic gyfte
ende onder alle die scoenheden
leid ic ridderswapen mede
daerop stont hy ende suchten die man
ende had wyfscleder an
aldaer nam icken by den gheer
scaemt u seid ic edel heer
du bist diegheen die wynnen sal
troyen ende dat lantscap al
wat twyvelstu bistu verveert
te nemen scilt ende sweert
ende te verwynnen die stat
die du souts selven maken mat
ic stuerden hem daer toe mitter hant
ende deed dat hy die wapen prant
hierby seg ic u lieve heren
dat ic my deraen wel der keren
dat alle die dade die hy deede
comen van mynre vromichede
telapus van misia
die was achilles te na
hy wonden hem mit peleus scacht
doen hy verlaeren had syn macht
deed icket dat hy ghenade bat
achilles ter selver stat
ende hy hen echt wonden mitten speer
dus ghenas hy dat weet al theer
dat theben ende lesboen
cresoen ende tenedoen
cilla ende cirra mede
ende larnesia die stede
ghewonnen waeren ende ghevelt
quam al van achilles ghewelt
die trecke ic my algader aen
want het waer noch te bestaen
en had ghedaen alleen myn syn
ende dus ist nochtant meer noch myn
daer ic af spreke is al te cleen
hector die beter was alleen
ende meer tontsien in onvrede
dan dese lande mit al den stede
die ic hiervoer heb ghetelt
ende oec van meerre ghewelt
dien heb ic mit rade doot
want ic haelden hem ter noot
denghenen die hem doden mochte
want icken hier te wapenen brochte
die doot scloech den coenen man
eysch ic die wapen daerom dan
ic gaf se hem tonsen vromen groot
dies eysch ic nae syn doot
doe dit orloech yerst began
ende die van griecken haer man
versamenden in aulida
van den lande ver ende na
daer laghen wy langhe omdat die wynt
te ghevoeghe niet en was twint
ons daden die gade verstaen
dat men ommer most versclaen
aghamennons dochter voerwaer
op dyanen outtaer
dit deed die vader node
hy vloeckten mede alle die gode
hy verkeerden synen syn
ende seid dat ons dat beghyn
niet en mocht in staden staen
die sake en waer ghedaen
ic lies dat icket bracht daeran
of hy wille verghevet my dan
want hy en hads anders niet ghedaen
doer al dat hy had ontfaen
van den heren al tgerichte
ende dat hem heren ende knechte
alle ghementlicken baden
doe wert hy daertoe beraden
dat hy my sende te clitemestra
om syn kynt efegenia
men en had die moeder daertoe niet brocht
al souden wy allen dat hebben becocht
dat sy tkynt ye had ghegheven
had sy ghewaent dat men syn leven
nemen soude doer den wynt
doch verbaden wy dat kynt
teghen die wrede dyana
had men ayax na mynen waen
daerom ghesent ic wils u pleghen
dat wy daer noch waeren bleven
synt doe wy laghen in tenedoen
sende my aghamennoen
te troyen aldaer quam ic inne
onverveert mit mynen synne
dat hof was noch doe al vol liede
ic seid dat my die heren rieden
ende scout parys des hebt gheloef
ende eysten helenen ende den roef
die mit haer ghewonnen was
ic vermaende prianus das
ende athenor synen raet
parys woud my doen quaet
die ander die daerteghen taelden
die den roef in griecken haelden
cume mocht ickes hem ontgaen
sy en wouden my versclaen
daer waer te veel te tellen an
synt dat dit orloghe began
wat ic mit mynre vromicheden
ende mit mynen raet al dede
wy hebben ghehadt voer dese stede
ducke menghen langhen vrede
ende hebben daertoe veel naer
hiervore gheleghen x jaer
wat daetstu doe die vrede stoet
du die bist niet soe vroet
dattu yet conts dan vechten stryden
vraechtstu wat ic in dien tyden
deed ic sals dy wel berichten
ic leerden den luden vechten
ic deed vesten ons heer
ic troeste die lude ter weer
beide die nedere ende die hoghe
ende troeste se dat sy torloghe
mit goeden moede wel verdroghen
ic telden reden daer sy om loeghen
ic gaf raet tot onsen vromen
wan dat ons spyse soud comen
orsse ende wapen mede
men sende my in mengher stede
om dinc die hier was te doen
dat weten alle die baroen
ayax nu neemt selven goem
aghamennon droemden enen droem
daer hy den stryt om wilde laten
ende wech vaeren synre straten
hy weet wel of ic lieghen sal
ayax benaemdy dat al
waerdy diegheen diet hem ontriet
seidy doe terwylen yet
dat ghy wout blyven voer die stat
ende die troyene maken mat
waerom en haddy wapen aenghedaen
ende hadt die lude wederstaen
of hadt se in sulcken wille brocht
want ghyt wel voertbrenghen mocht
dat sy allen hadden ghekeert
ghy die u selven soeveel eert
van den saken die u gheschien
ic sach u dorperlicke vlien
ende ic scaemdens my dat icket sach
ghy wert waen ic op dien dach
by dyerste die te seyle ghinc
wat deed ic by diere dinc
ic riep waer wildy ghesellen
men salt u te laster tellen
wildy sceiden van der stat
die altoe is worden mat
ghy swoert in griecken averwaer
dat ghy sout alhier x jaer
ligghen of die stat verwynnen
nu en can ic niet bekynnen
wat ghy sult jaghen te lande
dan onneer ende scande
hy sprac alsoe scarpe woerde
dattet heer algader hoerde
dat ic se weder voer die stede
uytten scepe keren dede
ghedenct u niet her ayax das
dat alt theer vervaert was
omdat achilles was gram
om die scone die men hem nam
ende wy tot enen wyghe quamen
daer wy grote scade namen
daer die coninc aghamennoen
te samen riep menghen baroen
om te wreken dien moert
ghy en dorst spreken niet een woert
ende hadt ghekeert uwe ryc
mittien woerden soe riep ic
op u ende maecten u moet
sodat ghy synt wert herde goet
mer alle die eer die ghy daer wont
ist dat ghy soe marcken cont
die is altemael myn
want ghy sout algader syn
in den laster mer ic alleen
beweerdet die was groot of cleen
die u te gheselle coes
twaren niemant altoes
dyomedes heft my vercaren
uytten heer al te voren
hy ghetroest hem wael op my
ende wilt dat ic hem by sy
is dat een cleen dinc
dat hy my alleen uyt vinc
uyt al den heer dat hier es
sulc man als is dyomedes
ghy segt oec  dat was onscone
dat ic snachs doot scloech dolone
ic aventuerden my des te seer
dat ic soud syn sonder eer
want voerwaer wiste das
dat hy daerom comen was
snachs int theer mocht hyt gehelen
dat hy ommer soude stelen
al achilles goede orsse
dien vinge ic mit groter porsse
niet eer en woud ic hem versclaen
eer hy my dede verstaen
wat hy wilde ende wat hy sochte
ende hoe men troyen wynnen mochte
doe alreyerst scloech icken doot
ic en mocht mit eren groot
int theer ghekeert wesen
had my ghevaect doe mittesen
mer ic vereyschede aldus
dat een coninc hiet resus
uytter poerten was vernacht
mit al syns heren cracht
syn tentte noch syn pauweloen
die en waeren roet noch groen
mer alsoe wit als die snee
ende syn perde dat is wonder mee
die waeren allegader wit
van hem was ghesproken dit
quaem hy in troyen als hy begheerde
ende al syn witte peerde
die snelre waeren dan die wynt
alsoe als men bescreven vynt
selve voer ic in syn heer
dat en vant ic niet sonder weer
mer eer hy wapen aen ghedeede
scloech icken doot ende oec meede
veel nae syn ridderen al
nae dit eerlicke gheval
nam ic die wapen die hy brochte
ende die peerde die ghingen sochte
ende quam vroe ende herde fier
weder in dit heer hier
ghy heren nu ontsegghet dan
hem die dolona verwan
resus ende syn knapen
achilles scilt ende syn wapen
ende geeft se ayax die u bat
ghedient heeft hier voer dese stat
ic scoffierden serpedons heer
ende scloech doot mit groten gheer
ceranon ende avestor
cornum ende alcandor
alium ende netemons
pitanum ende cions
carepoen ende cresidamante
enamon ende ander sarjante
die waeren van hoghen pryse
ic en mocht in gheenre wyse
al ghetonen dat ic deede
ic segghe u veel litteyken mede
van wonden die eerlic syn
dat is voer in myn aenschyn
in myn borst moegdy se sien
die ontfinc ic niet int vlien
gheloeft gheenre loser talen
siet ic der se u tonen wale
mittien scoerden hy af syn cleet
hy toende se ende sprac ghereet
siet hierop ghy edel vorste
dit is tlyf dat syn die borste
die tuwen diensten syn ghereet
ic waen dat men cume weet
dat ic ayax was ye ghesont
bynnen x jaeren dat is u cont
hy sprac dat hy mit synen lyve
dusent scepe ende vyve
bescermt hadde van den brande
teghen alle onse viande
het is waer ende ic lies oec wel
want ic en ben niet alsoe fel
dat ic yemants hoghe dade
keren wille yet te quade
mer hy en soud niet alleen
aen hem trecken dat ghemeen
mer het daden ander heren
die ons gonste enigher eren
op enen tyt waeren sy behouden
by patroclus den bouden
also wel als sy by hem waeren
hy vervaerde die troysche scaeren
want hy had aenghedaen
achilles wapen die syn compaen
ende syn ghetrouwe gheselle was
teenre ander tyt nu mercket das
so had hy daeraf eren ghenoech
want hy had tsweert dat hector droech
dat noch hanghet aen syn syde
waer eyschet hy van enighen stryde
te lone achilles hernas
ic rade dat hy ontbeer das
hy beroemt hem voer die vorste
dat hy alleen joesteeren dorste
teghen hector lyf teghen lyf
wat spreect hy ay arm katyf
heeft hy onser alre vergheten
en weet hy niet dat wyt al weten
wy hebben oec op hem ghevochten
al wast dat wy niet en mochten
op hem enighe scade ghedoen
die coninc aghamennoen
ende noch sy sesse hebben ghestreden
op hector mit vromicheden
dus is hy neghende man
wat ist dat hy hem trect an
nochtant her ayax starcke heer
waerom en verteldy doch u eer
hoe verghinc u u aventuere
die ghy ons pryst also duere
hector sceit terselver stont
van u daer al onghewont
o wy katyf mach ic wel segghen
hoe langhe salt in mynre herten ligghen
achilles doot die onse veste
onse borch ende die beste
was die wy hadden int theer
daer liep ic toe mit groten gheer
aldaer hy versclaghen lach
ende nam hem daert menich sach
ende menich ridder als ende als
in een pellyn om mynen hals
bracht icken alleen ghedraghen
hier int theer daert veel lude saghen
oec heb ic ghedraghen syn ghegaer
des ic gherne nu seker waer
synt dat ic droech den groten man
ende ic die wapen heb gehadt an
soe mach ic wel in mynen daghen
die wapen noch in stryde draghen
oec heb ic noch enen moet
tot uwen doen stout ende goet
waendy dat u thetis maecte
die vroede vrouwe die welgheraecte
haeren soen daerom die wapen
omdat men se dollen scapen
gheven soud na synre doot
hy en weet noch cleen noch groot
wat aen den scilt ghescreven staet
gaf se men hem het waer quaet
kynt ayax occianimme
die die werelt loept om ende omme
kent hy den toren ende peliadas
aerchon of oec jadas
den werckelicken orioen
dit syn teyken aen den troen
kent hy alsoe menich stede
berch ende ryvieren mede
als aen den scilt ghescreven staen
so is hys weerdich sonder waen
het is wonder wat hy sal den man
want hy en beduden niet en can
daertoe verwyt hy my dat
dat ic traech was ende mat
te comen in dit orloghe
en weet hy niet wel dat die hoghe
ende die edele achilles
daermeed oec besmet es
her ayax lastert ghyt my so
dat ic den orloghe ontvlo
het is ons beiden ghesciet
dies en wil ic loechghene niet
wat wonder ist dat ghy my versprect
ic en weet of u des synt ontbrect
ghy haddet ghelastert alle den heren
daer wy ons recht aen keren
want ghy spraect voer den coninc
dat ic mit eenre valscher dinc
palamedes had besmet
ghy die hem daet recht ende wet
ghy ontwyset hem syn lyf
dit wederseg ic al katyf
hoe mocht palamedes daer
sulcke dinc soe apenbaer
ontsegghen hy en waer recht
by my ontdroech hy tleven echt
ghy saghet dat daer tien stonden
dat hys gheloechenen niet en conde
dat peans soen philocetes
in dat lant van lammos es
is dat myn scout alleen
wert uwen laster al ghemeen
ic gaf hem den raet mit desen
dat docht u allen goet wesen
dat hy hem rusten een wyle
totdat hy van den pyle
ghenesen waer altemaele
hy deedt ende ic weet dat waele
dat hy leeft ende hy my kint
ghetrouwe seer ende hy my mint
ende omdat die waersegher segghen
sal men troyen nederlegghen
dat moet by hem wesen
ayax ghy vaert dan best om desen
ghy en dorft nummermeer op my legghen
hy can syn dinc soe scoen segghen
dat hy den man die in den moet
al verert is ende verwoet
ende bequalen van siecheden
wel sal brenghen hier ter stede
sancti die sal mitter vaert
eer wederlopen achterwaert
yda dat bossche  des hebt gheloef
sal eer in mey syn sonder loef
ja troyen ende griecken mede
sullen eer maken vasten vrede
ende goede ghevrunde syn
eer sonder die hulpe myn
ayax dulle avertaele
u sal staen in staden wale
al is gram philocetes
op my weet wel die waerheit des
ende opten coninc aghamennoen
ende daertoe alle die baroen
al ist oec dat hy my vloect
ende hy myn eynde soect
ende hem dunct in synen moet
dat hy wilde drincken myn bloet
nochtant sal ic tot hem varen
ende brenghen hem mit my twaeren
beide hem ende syn strale
helpt my die aventuere wale
verwyt my ayax dat ic stal
is dat myn misdaet al
pallas beelde te troyen bynnen
wilt hy daeraen niet kynnen
dat hy van my heft veel tachter
dunct hem dat my dat es lachter
die gaden daden ons bekynnen
dat men niet en mocht verwynnen
troyen dat beelde en waer enwech
waer waerstu doe ayax nu sech
waer waeren dyn grote woert
ulixes die ghinc in die poert
so coen is hy dat hy laghen
al doerghinc ende sy hem saghen
doer sweerde ghinc hy ende doer spiete
had ment gheweten van verdriete
waer hy seker ende om dat
hy en ghinc niet doert cranxste van der stat
mer doer dat vaste van der stede
hy nam pallas beelde mede
ende brachtet al doer die viande
en had ghedaen syn hande
u starcke scilt u scarpe sweert
en waer daer niet eenre bonen weert
in diere nacht wan hy die eer
van al den heren want nummermeer
en mocht men troyen anders verwynnen
dust ist al myn wildyt kynnen
hoe wildy my verwyten des
dat mit my was dyomedes
het is recht oec dat daerof
eer hebbe ende groet lof
al daer hy die scepe helt
dat ghy ons wel hebt vertelt
daer was mit u menich man
die daer u hulpe was an
te desen doen en waeren niet mee
dan alleen wy twee
en waert niet dat hy wel weet
dat die dinc nu bet voertgheet
mit wysheden dan mit crachten
ende hy meer niet en achten
die wysheit dan die cracht van leden
hy had die wapen oec ghebeden
soe had ayax ovelius
leefde hy soe deed euripulus
thoas ende ydomenus
meriones ende menelaus
dese hebben mit haren leden
ducke ridderlicke ghestreden
ende die noch leven syn al so goet
als ghy syt of ghys ghevroet
nu horen sy gherne mynen raet
alst hem yet te vresen staet
so doet u broeder in sommen tyden
ghy syt des lyves goet in stryden
ende ic bim nuttelic tallen rade
ghy doet ducke hoghe dade
ic moet besorghen ende besien
wat ons naemaels mach ghescien
ghy syt gherne altoes in den stryt
ende ic moet wesen talre tyt
daer het goet op stryden es
want aghamennon vraecht my des
ghy en doghet niet ten sy mit crachten
ic draghe vele doghet in myn ghedachte
nu siet wel ende marcket des
hoe veel die stuerman beter es
dant scip als hy hout den roder
hoe veel die conincstavel vroeder
ende beter dan die ridder es
alsoe veel is ulixes
beter dan ayax altoes
al heit hy my crachteloes
nochtant ben ic sonder waen
die cracht daer ic mede heb ghedaen
menghe ridderlicke daet
bepenst u heren hoe dat gaet
ghevet uwen ghetrouwen vrient
die u langhe heeft ghedient
ende niemant in die stat en heeft
die wil dat hy den dach verleeft
als ayax doet dat weet men wel
menich jaer soe heft hy snel
tuwen diensten ghesyn twaeren
doet hem dese eer hy en cans ontbaren
dat ghy hem die wapen gheeft
hy ist diet al verdreven heeft
dat troyen verboet te wynnen
hy heft van enen swaeren beghynnen
dat dinc al na ten eynde brocht
want hyt al heeft ondersocht
synt dat hyt ghedaen heft al
dat men troyen wynnen sal
soe sciet dit doer hem meest
dat troyen seer is ghevreest
ende dat van my veel is comen
om der gaden wille die wy nomen
bid ic ende doer alle die sake
daer men troyen by mach ghenake
ofter yet noch is te doen
dat ayax die dulle coen
niet en mach brenghen voert
daer sin ende wysheit toe behoert
dat ghy myns niet en vergheet
ende die wapen aen my beset
ende of ghy my onthouden wilt
wapen spere ende den scilt
so bid ic u dan edel heelde
dat ghy se gheft desen beelde
doe wysde hy hem palladium
sy hoerdent alle ende niet som
alle die heren hoerdent wale
des vroets mans ulixes tale
aldaer soe wert apenbaer
hoe veel dat nuttelicker waer
wysheit dan grote cracht
sy hebben hem des wel bedacht
dat sy meer noch te myn
niet en mochten ulixes syn
ontberen te gheenre stont
mer had hem ghewest cont
watterave soud comen
men hadt anders opghenomen
daer ontfinc die blode wyse
die goede wapen van pryse
die hem onghemicke waeren
temids dat hy soude vaeren
in lemmos om philocetes
dies was vro seer ulixes
tiersten dat doe ayax sach
toenden hy dat in synre hertten lach
hy die alleen wederstont
hector al onghewont
ende dat vuer ende menich sweert
stouttelicke ende onverveert
hy en mochtet niet verwynnen
een gramschap die hem lach bynnen
want hem die grote moet verwan
al daer toe sach menich man
trac hy uyt syn goede sweert
dat hector lief had ende weert
ende seid twaeren dit is myn
ulixes wildyt aver dyn
betaelen soe coem hiertoe
mercket wat icter mede doe
ic sal orbaren aen my
het heft so menghen troyen vry
ghequest het moet synen heer
nu terwylen oec doen seer
die beste gaft my myn neve
daer moet aen ligghen myn leven
hy was ghescleept ten selven tyden
mitten gordel van syden
dat ic hem gaf doen hy bleef doot
nu en is niemant soe groot
noch so starc onder den dach
die my yet verwynnen mach
sonder ic myns selfs lyf
dat sweert dat scarp was als een knyf
setten hy voer hem int sant
ende vielder in tehant
eert hem yemant ghenemen mochte
o wy hoe lude ende hoe onsochte
weenden syn broeder thelamon
soe deed die coninc aghamennon
ende alle die baroenen mede
dat hy hem dat selven dede
nochtant is dat wonderlicke dinc
dat bloet dat uytter wonden ghinc
dat dreef uyt mitter vaert
sonder yemants hulpe dat sweert
aldus bleef ghinder ayax doot
dat scade was ende jamer groot
ic en mocht u niet te weten doen
dien rouwe dien dreef thelamoen
nestor ende syn ander maghe
des laet ic blyven al die claghe
ende tel u hoe hy was begraven
ryckelicke mit groter haven
wat aent graf oec was ghescreven
want alle diegheen die nu leven
en hoerden nie al so groot wonder
nestor die oude teldent bysonder
omdat hy der selven was mede
daert ghescieden ter selver stede
dat was dorloghe daer die coene
ende die stoutte centtauroene
streden op die ander liede
nu hoert waerby dattet ghesciede
want het stont al aent graf
omdat ayax oec daeraf
ghebaeren was van eenre syden
die seghe vochten in den stryde
so doet nestor setten daeraen
ende doet die luden te verstaen
want hy ende peleus alleen
leefde ende anders engheen
van denghenen die daer waeren
nu hoert die waerheit sonder spaeren
egeus soen theseus
ende ixions soen pierocheus
waeren twe die beste ghesellen
daer wy af hoerden tellen
noch doer sterven noch doer leven
so en wilde niet begheven
deen den anderen in enigher noot
mer theseus was herde groot
starcker dan pierocheus
nu hoert ten orloech quamt aldus
pierocheus die deed vrien
der scoenre ypodamien
sodat men se hem te wyve gaf
die brulocht die was daeraf
dat deed hy so hy eerlixste mochte
in een sierlicke haghedochte
daer quam menich hoghe baroen
oec quamen daer die centauroen
wrede lude ende coen
al daer hy woenden in pelioen
baven man beneden peerde
die ontfinc mit groter weerde
pierocheus ende alle die meeste
avergroot was daer die feeste
die tafelen waeren gherecht
men sanc men spranc men vedelde echt
daer waeren vrouwen ende joffrouwen
die men gherne mocht scouwen
mer die scoentste van der scaren
was ypodomie aldaeren
pierocheus onder der sonnen
scoenre wyf en had ghewonnen
van den pryse quam so groet leet
want euritus die seer was wreet
die alrefelste centauroen
wilde der bruyt ghewelt doen
hy was droncken seer van wyn
ende die scoenheit van den aenschyn
die hy versach aen die maghet
hem heves veel te bet behaghet
ende ontsteken synen moet
mittien nam hy synen voet
ende stac die tafel op die vloer
tot der scoenre hy saen voer
ende nam se scier mitten haer
die bruyt nam euricus al daer
doe namen die ander centauroen
een yghelic een te synen doen
het wert daer luyt in dier ghebaer
alsof een stat ghewonnen waer
die wyf maecten so groot ghescal
doe spronghen op die heren al
daer dierste af was theseus
ende riep wat doetstu euritus
hoe dorstu quaet doen mynen neve
also langhe als ic leve
dattu hem doets dat doetstu my
mittien woerde so liep hy
ende nam se hem mit crachten weder
euritus waenden der neder
vellen ende stacken voer die borst
om te benemen den dorst
stont daer een cop mit wyne
dat daer nu wel sonder pyne
een kynt wel in baden mochte
dien hief hy op theseus onsochte
ende scloechter mede al totten tanden
euritus mit synen handen
mitten starcken wyne ghemanct
dat hem die hersene eer yet lanc
uyten hoefde neder vel
die bleef doot dat weet ic wel
die centauroen waendent wreken
daer ghinc men die kannen breken
ende die beckene ende die setele
tafelen schraghen bancken ketelen
doe sy te stucken waeren ghescleghen
bracht een centauroen ghedreghen
een corstoel in syn hant
ofronides was hy ghenant
groet wast ghegaten van metale
sonder woert dat weet men wale
scloechter mede die centauroen
enen ridder  hiet cheledoen
dat hem thoeft te stucken voer
ende die oghen vielen opten vloer
peleus quam der toe ghelopen
ende deedt hem swaerlic becopen
mit eenre tafelen swaer ende groot
scloech hy den viant doot
giermeus een centauroen
sach peleus dat wonder doen
by hem stont een outtaer
van hout dat groot was ende swaer
daer een vuer oec op lach
als men doe te dien tyden plach
ic sal sprac hy hiermede stryden
ende hiefen op in cortten tyden
ende werper mede ij man doot
die starc waeren ende groot
dat versach exadius
ende sprac twaeren giermeus
dit saltu ommer nu becopen
want ghy en cont my niet ontlopen
dit en sprac hy niet om niet
mit tween tacken enen spiet
had hy in syn hant
daer stac hy mede den viant
syn oghen uyt beide
ende loendent hem mit groten leide
een centauroen die rethus hiet
en woudet aldus laten niet
hy nam enen groten brant
uytten vuere altehant
daer scloech hy mede des gheloeft
enen ridder op syn hoeft
die tarixus geheiten was
syn haer was blont als vlas
dat bernden af al totter huyt
also vreselicken gheluyt
gaf die brant ende dat bloet te samen
alsof men een heit yser namen
ende ment in een water leide
diet saghen seident van hem beide
carixus die greep een hout
dat hy waenden mit ghewout
werpen op rethus al daer
mer het was hem al te swaer
cometes een syne compaen
was hem al te na ghestaen
dien werp hy dermede doot
rethus maectens blytscap groot
hy sprac vergave got ons heer
datter niemant crachts meer
en had van synen ghesellen
so souden wy se scier al vellen
doe scloech hy sclach in sclach
daert menich hoghe man sach
dat hem dat hoeft in stucken voer
enen anderen velden hy opten vloer
die hiet coritus een jonghelinc
enagnus sach alle dese dinc
een ridder  ende sprac wat eren
sal men u daerave keren
rethus dat ghy scloecht dat kynt
niet meer en sprac hy twint
mer rethus scloechen tiere stont
ende stac hem seer ende heeften ghewont
mit enen scarpen stake als een knyf
dat hem thout bleef in syn lyf
sodat hyt mit pynen uyt trac
rethus vlo daert tonghemac
soe deed orenus ende latidas
medon ende mit hem cennas
mirmoros ende folus
abas ende meneleus
dat waeren alle centauroene
haere ghene en was so coene
hy en woud syn in syn woestine
so seer ontsach hem elc der pyne
astilos vlo syt seker das
die haer waersagher was
ende hem te voren oec ontriet
dat sy altoes en vochten niet
want hy seide sy haddent verlaren
mer sy en wouden hem niet horen
met hem vlo nessus mer hy sprac
nu en scouwe gheen onghemac
want ic seg dy sonder waen
dat ghy hierna sult versclaen
hercules sprac astilos
daer bleef doot een hiet agros
die centauroen ende latidas
ymbreus ende euridamas
drias scloech se alle doot
mit recht had hys eer groot
cenelus scloech hy mittien
die hem wel waenden ontvlien
hy stacken tusschen den oghen inne
dat was hem een swaer ghewynne
doe dat volc algader vacht
mit wreden moede mit groter cracht
lach daer een die hiet lachidas
dat een groot centauroen was
hy en wist niet dat men daer street
want hy dranc cout ende heet
den wyn hy en socht gheen ander speel
hy lach op eens beren vel
al daert orloech so swaer was
mittien so riep op hem forcas
een stout ridder daert menich sach
du salt betaelen dyn ghelach
anders so en sprac hy niet
mittien so scoot hy enen spiet
in syn lyf dat hem die dranc
mitten bloede uyt liep ghemanc
daer bleef hy doot ligghende int thuys
een centauroen hiet peteus
een groot een stout een onverveerde
woud een eycken trecken uytter eerde
ende pynden hem seer das
pierocheus die by hem was
liep hem terselver uyre
mit enen spiete al duere
ende neghelden hem aen den boem vaste
pierocheus scloech syn gaste
licus ende cornus mede
soe deed hy terselver stede
elopse ten was gheen so scoen
onder alle die centauroen
denghenen scoet hy des gheloeft
mit enen speer al doer syn hoeft
een centauroen was hem te naer
die hiet dittis  quam al daer
van enen hoghen berghe op hem
en seid ixions kynt nu neem
loen van dattu heves ghedaen
hy waenden pierocheus versclaen
mer hy setten hem ter weer
ende stacken mit synen speer
dat hy der neder voer hem vel
ende dat hy brac dat weet wel
enen boem mit synre syden
daer een splinter quam tien tyden
die hem voer al doer den buyc
daer bleef hy doot opten struyc
dit woude wreken foreus
ende bracht op pierocheus
enen groten steen ghedraghen
mer theseus voersaghen
anders waer doot syn gheselle
teghen hem voer hy snelle
ende scloech hem mit enen stave
opten arm dat hem daerave
den ellenboghe brac ontwee
dat hem deed herde wee
enen anderen spranc hy opten ruc
pianor hiet hy soe waen ic
hy reet daerop oft waer een pert
dat hoeft scloech hy hem af ter vaert
ende brac hem den hals ontwee
nectinum deed hy oec wee
liberum scloech hy oec doot
die vreselicke scote scoot
so deed hy enen hiet ypaschoen
dat was een ghebaert centauroen
typeus ende enen hiet there
ten was gheen so vreselicken bere
hy en nam hem levende wast lief wast leet
ende bracht hem mit hem ghereet
een uyttermaten groot centauroen
sach theseus dit wonder doen
demolius was hy ghenant
enen boem nam hy in die hant
ende scoot na theseus ter stat
doe theseus sach comen dat
ontweec hy der groter scote
dat sach menich in die rote
anders waer hy doot bleven
die grote boem voer hem beneven
enen man voer hy al duer
dat was die stoutte grantuer
die peleus sciltknecht was
peleus die was droeve das
ten yersten dat hy hem versach
dat hy doot ter eerden lach
sprac hy saen van deser saken
lieve grantuere neem wraken
diet dy deede hy salt becopen
amictor die coninc van dilopen
gaf dy my op haveshede
doe wy maecten vasten vrede
anders en sprac hy cleen of groot
mer hy gaf hem enen stoot
mitten speer in den buyc
demolion trac uyt den struyc
mer tyser bleef hem in den dermen
die wonde deed hem verwarmen
ende hy liep peleus der neder
eer hy oec op mocht weder
was hy veel na bleven doot
die centauroen starc ende groot
trac hem mitten voeten seer
mer dat die vrome die stoutte heer
enen helm had op syn hoeft
ende enen scilt oec dies gheloeft
anders waer hy doot vertreden
peleus marcten synre steden
ende stac doer pert ende doer man
dat hy doot viel ende meer en can
ofincum die seer was groot
scloech hy mit eenre colven doot
hem ghemoete een hiet doras
die om thoeft ghewapent was
mit eens groets wolfs huyt
twe grote hoerne raegden daeruyt
die van enen loer orsen waeren
daermeed en woud hy niemant spaeren
sy waeren scarp ende al een bloet
nestor die quam in syn ghemoet
ende hy riep nu proeft te voren
welc sy scarper so dyn horen
of dese ghebruneerden spiet
nestor en spaerden langher niet
hy scoot op hem terselver stonde
doe doras sach dat hy en conde
altoes hem ontwyken niet
hielt hy syn hant teghen den spiet
die wert aen dat hoeft gehecht
peleus die sachen echt
dat hy gherne had hy ghemocht
die hant daerave ghebrocht
ende hy lude hulpe riep
mitter haest hy aen hem liep
want hy waster alrenaest
hy stac den viant mit haest
doer den buyc mit synen sweerde
dat hy vreselicke ghebeerde
ende hem tgheweide uyt hinc
dat sneet ontwe die jonghelinc
ende toecht hem uyt mitter hant
om syn been dat hy se want
dus begaden hy doras
als hem die buyc al ydel was
viel hy neder op die eerde
die tierst menghen verveerden
dit stont sierlicke ghescreven
aen dat graf ende daer beneven
oec stont meer aen dander syde
een groet deel van dien stryde
cillarius stont daer ghescreven
mit fynen goud wel verheven
hy was die scoenste centauroen
van dien daer vochten ofte vloen
ist dat men sulcken prysen sal
syn baert was volwassen al
also scoen was hy van haer
alsoft claer gulden waer
van oghen van monde ende van nesen
van allen leden scheen hy wesen
daer hy na man was ghemaect
als een beelde welghemaect
want al guldyn scheen syn baert
daer hy ghemaect was als een peert
was hy te prysene herde vele
noyt en was in enighen spele
mit castor bet ghemaecter ors
ghenoech had hy en ghemaect wors
swart als een pec was hy van haer
mer die start was apenbaer
wit als een nuwe ghevallen sne
ende syn been noch myn noch mee
veel vrouwen centauroen
die waeren van synen doen
mynden uyttermaten seer
mer een vrouwe ende niet meer
had hy uytvercaren ende niet mee
dan die scone ylonomee
engheen en hadder scoenre lyf
onder alle die halfwyf
in alt foreest van tessale
gherne deed syt tallen male
dat hem docht goet ghedaen
oec en waster sonder waen
gheen so reyn van seden
noch van meerre havesheden
tallen tyden was sy reyn
tiapele maecten sy ghemeyn
van rosen ende van fioletten
daer sy die bloemen aen setten
een yghelic deed dat dander woude
wast op berch in hette in coude
talre tyt waeren sy te samen
oec ghevielt oec dat sy quamen
in diere tyt te samen beide
te brulocht te haren leide
daer sy seer waeren ghevrucht
mittien quam doer die locht
een spiet ghevloghen ende die scoot
cillarius al steendoot
dat hy daer syn eynde nam
men en wist niet wan die spiet quam
ilomene die sachen vallen
sy namen hem op onder hem allen
ende sy toech uyt den scarpen speer
die wonde stopten sy mit gheer
oec verhielt sy hem den mont
want sy waenden noch een stont
den geest letten mer neen sy niet
doe sy sach dattet niet en diet
riep mar doer dat gherochte
waen ic dat ment niet en mochte
verstaen wat wast dat sy seide
sy nam mit groter serichede
den spiet den cillarius scoot
ende stacter meed haer selver doot
een centauroen marcten des
hy was ghenant feacomes
borstleder ghinc hy vysieren
ende maecte se van diere manieren
van eens starcs lewenhuyt
een eyken tronc trac hy uyt
ende doden daermede filomiden
enen ridder die stont by hem
mer doe hy en ontwapenen soude
quam nestor daertoe also boude
ende stachem  des mach men hem dancken
mitten sweerde doer die lancken
tonius ende tholoboas
scloech hy mede mer hy was
van denghenen veel na doot
een litteiken diep ende groot
toenden hy daer ment bescreef
dat hem van den enen bleef
perifas ende aufoa
scloeghen ij centauroen daerna
macharios die scloech mit ghewout
want hy was een ridder stout
egrypus den centauroen
dat hy most syn eynde doen
ende stac nesseus al sonder weer
al doer ende doer mit enen speer
mopsus daet en was niet cleen
hy en was ridder niet alleen
mer een waersegher herde vroet
ende onversaghet in synen moet
hy scloech oditese doot
die starc was ende groot
mer twaeren diet beste dede
van al den ridderen daer ter stede
dat was een hiet teneus
van hem sprac ovidius
dat hy wyf ghebaeren was
mer by crude dat hy las
ende hy vant in enen dauwe
verkeerden hy van wyf te manne
hy hadder versclaghen vyve
enen roefden hy van den lyve
hiet pieramon die hem oec weerde
herde seer mit eenre baerge
dien scloech hy doot op dien dach
latreus die dit al sach
quam daertoe ghelopen schier
die was ghewapent wel ende sier
want hy achelase doot
enen ridder starc ende groot
ende had syn wapen aenghedaen
seer groot was hy sonder waen
enen scilt had hy gheverwet roet
ende een speer starc ende groet
hy sach alom haer ende daer
dat speer scudden hy in die ghebaer
of hyt al doerryden soude
tot teneus sprac hy wel boude
twaeren ic sal dy versclaen
du en machs niet mit staden staen
dyn helm noch dyn sweert van stale
een wyf waerstu dat weet ic wale
ghedinct watstu wers gheboren
den rocke dien du hads vercaren
neemt weder dat raed ic ende dyn spille
laet dien wych dat is dyn wille
du en bist gheen volmaect man
doe hy dit spreken began
liep hem teneus doer die syde
mit enen speer een gat wyde
lacreus misbaerden seer
mer hy stac weder den heer
al en cond hy en ghewonden niet
als die centauroen dit siet
toech hy tsweert ende ghinc hem sclaen
mer teneus al sonder waen
had wapen alsoe goet
dat hy en ontsach gheen ghemoet
want men hem wonden niet en mochte
lacreus versuchten seer onsochte
ende sprac ic scla dit sweert aen stucken
of ic wond dy can icket ghemicken
mer weet soe hy op hem scloech
dat was by gade wonderlicke ghenoech
ten deed hem gheen onghemac
mittien teneus weder sprac
nu sal ic proeven of myn sweert
dyn vleech nu so seer spaert
doe stac hy en totter huyt doer
ende maecten hem een wyde scoer
sodat hy der syn hant in stac
ende hy syn darme vrat
latreus viel neder doot
die centauroen haddens wonder groot
op hem scoten sy altemale
mer hy was ghewapent so wale
dat sy hem niet en mochten scaden
al was hy van sclaghen verladen
hy weerden hem als een ridder coen
die wonderden die centauroen
monicus die riep mittien
een centauroen wat sals ghescien
ten was noch nie dat een man
onser aldus veel verwan
nochtans ghebrekes een deel
te wesen een man geheel
mit recht is onse cracht
herde luttel lief gheacht
dat ons een halfman sal verwynnen
wy moeten ander dinc beghynnen
wy moeten boem ende steen
werpen alom op hem ghemeen
sodat wy hem daeronder versmoren
anders syn wy al verloren
monicus die sprac aldus
onverveert stont teneus
syn taele docht hem syn een droem
monitus nam enen boem
ende werpter mede den stoutten man
dander volgden mede an
ende worpen op hem al ghemeen
boem strucken grote steen
sodat hy der bleef onder doot
dat was scade al te groot
mopsus riep ons is ghesciet
scade groet ende verdriet
want die bloem van ons allen
is der neder nu ghevallen
ende voer die viande doot
onder ghenen hoep groot
hebben sy hem nu versmoert
doe sy dat hadden ghehoert
ghingen sy vechten ter vaert
daer wert verheven menich sweert
op die wrede centauroen
hare gheen en was so coen
so starc so stout noch oec so groot
hy en bleef voer die viande doot
of hy en moste daer ontvlien
hadden die ridderen hem besien
langher moghen van der nacht
hare gheen en had die cracht
dat hy hem ontlopen waer
sy dreven uytten lande daer
die centauroen altemale
al waeren sy wylen in tessale
men heeft se selden synt ghevreest
sonder dat in een foreest
sunte anthonys op enen dach
teghen hem een comen sach
die hem wysde mitter hant
die straet daer hy paulus vant
dese wych daer wy tellen af
stont ghescreven aen dat graf
daer ayax in lach begraven
eerlicke mit groter haven
nestor die oude die daer was
ende die waerheit wiste das
deed bescryven alle die jeeste
alle die hogheste ende die meeste
saghen dat werc te wonder an
doe sprac aldus een coen man
herculus soen tricolomus
hoert nestor waerby daedy dus
dese historie bescryven
ende ghy liet al achterblyven
die daet die myn vader deede
die mit synre vromichede
bet deed dan ghy allegader
my plach te tellen myn vader
dat hy te pierocheus brulochte
grote vrese ende vrochte
den wreden centauroen deede
doe sprac mit groter serichede
nestor die oude critolomee
du vernuwes des wort my wee
den rouwe dien ic had vergeten
dyn vader dat is waer  wildyt weten
heeft my ghedaen grote scade
syn ridderlicke daede
syn so groet men en cant gheleesten
in historien noch in jeesten
dat men se al mach apenbaren
het is my herde leet twaeren
ic woud dat ic se al mocht vertellen
wie is van onsen ghesellen
die synen viant ghevet prys
ic en pryse in gheere wys
hector noch polidamas
noch parys die mede was
daer men mynen soen verscloech
en was dat niet eren ghenoech
dyn vader wan pilum die stede
ende een stat hiet elim mede
daertoe alle myn borghe
my bracht hy in sulcker sorghen
dat ic al synen wille dede
neleus myn vader mede
had xx scoen kynder
deen meerder dander mynder
die scloech dyn vader alle doot
sonder ic die cume ontscoot
die vroemste van ons allen
doet my noch den moet ontvallen
dat was periclomenus
die hilt langhe ons huys
int leste en mocht hys niet ontgaen
hy en most oec die doot ontfaen
want hem dyn vader scoot
mit ghevenynder wapen doot
alle scloech hy se sonder my
dat en seg ic niet by dy
dyn vader en bejaegden ghenoech
eren aldaer men verscloech
die vreselicke centauroen
synt was ghemaect van ons die soen
ende hy gaf my weder myn lant
want ic was ghegaen in hant
tydeus die brachtet daertoe
ic sal dy wael segghen hoe
van taledoen celeus
hy was swagher tydeus
ende dyns vaders hercules
du bist ende dyomedes
van tween susteren ghebaeren
tydeus had my vercaeren
hy was syn maech het was recht
dese benam al tghevecht
ende maecten tusschen ons die soen
ic en bens oec sculdich niet te doen
dat ic dynen vader pryse
noch ic en wille in gheenre wyse
van mynen broederen meer wraken
sonder alleen die saken
dat ic die eer verswyghen wille
ende des maken een ghestille
dat hy den centauroen deede
tusschen ons is vasten vrede
ic ben u vrient ende ghy die myn
nummermeer en salder syn
van my meer wrake om ghedaen
dan ic wil laten tegaen
die eer die hem daer ghevel
tritolomus ghedoghet wel
omdat hy en had lief
aldus veere heft die brief
ghetelt wat ovidius seecht
dat in den walschen niet en leecht
totter stede ghinc ickes an
daer dat parlement began
tusschen ayax ende ulixes
dat ten einde comen es
den rouwe dien dreef thelamoen
ende alle die ander baroen
en mocht ic tellen nummermeer
doer die doghet van den heer
om te love syn ridderscap
so deed men hem maken dat herscap
dat nummermeer en mach vergaen
hier moet ic weder aenvaen
den walschen boec al daert bleef
alsoe alst ons benoyt bescreef
nu verstaet wel alle die woert
hoet jacop dicht in duytschen voert
als tghedinghe ende tparlament
tusschen die heren wert gheent
ende ayax was begraven
ryckelicke mit groter haven
seecht ons benoyt aldus
dat nestors soen anthilocus
te lande was ghevuert droeve
nestor woud dat men hem der groeve
so deed men oec mit sulcker eer
dat noyt synt man noch heer
so ryckelicke begraven en wert
nestor wast die daerom misbaert
ic waent int theer seer mishaghet
ende men hem daer seer beclaghet
aghamennon nam synen raet
om te weten hoe dattet staet
hy sprac aldus voer die ghenoot
ghy heren hier en is cleen of groot
my en dunct dat hy droeven sal
wel te recht om ons misval
want men verwynnen niet en can
nu laet horen wie is die man
die hier can gheven hoghen raet
na dien dat hier ghescapen staet
die ons eerlicke sy ende goet
ic waen ment hier gherne doet
ghy syt hier ghemenelicke
so moghende sydy ende so rycke
ghy en doet nu te gheenre tyt
saken die men u verwyt
goets raets is hier wel te doen
dien ons mach gheven ghy baroen
hy sta op ende spreke voren
men sal hem herde gherne horen
want dat ligghen is hier fel
weet oec dies die waerheit wel
dat wy seer syn tonghemake
hier en is niemant hem en moyet die sake
weder armen of den rycke
te ligghen hier dus vreselicke
by dien raed ic ist vrome ist scade
dat men doe mit ghemenen rade
drie daghe al omtrent
gheduerden dat parlament
een deel van den groten heren
wouden te lande wederkeren
som wouden sy daer blyven
ende haer dinc mit eren voldryven
drie daghe was men daer in stryde
ende daertoe seer onblyde
sy en wisten wat doen
mer alle die hoghe baroen
hoerden gheven calcas raet
ic weet al hoe die dinc staet
hy riet hem te seinden baden
wys ende vroet tot haeren gaden
sy namen daertoe die hem dochten
die alrebesten die sy mochten
dat boec seit dat die gade rieden
by calcas rade allen den lieden
dat sy souden soeken vaeren
achilles kynt al sonder spaeren
sonder letten dat hyt ghewan
want haer sake lach daeran
hy soud des mochten sy syn blyde
eynde maken van den stryde
corttelicke suldy bekynnen
dat hy den stryt sal al verwynnen
tierste dat men wiste alsoe
warens alle die lude vroe
alst gheen cleyn wonder en was
mittien stont op calcas
heren ist greve ist coninc
dat ghy nu doet een dinc
sprac hy dat raed ic want goet es
seint den coninc lycomedes
enen joncheer voet dien hy mynt
dat is synre dochter kynt
ic waen hy pierus geheiten es
syn vader was achilles
van allen lyve sonder waen
is hy wel na hem ghedaen
van eenre ghelycke myn noch mee
en waeren nie so wel sy twee
hy en is niet op eertrycke
die synen vader bet ghelycke
die haeren heer hebben verlaren
sy nemen hem ic seg hem te voren
dat noch nye volc en ghewan
in die werlt beteren hofman
het is oec haer rechte heer
vromich ende stout is hy seer
ic waen hy sal den vader wreken
die heren segghen ende spreken
dat sy wouden dat men hem haelde
hier by ons is dese battaelge
oec wouden sy altemale
ghetruwe bade senden dat weet ic wale
ende seiden dattet menelaus dade
des was hy saen worden te rade
hy voer henen na dien ic weet
ende weet dat sekerlicke ghereet
dat die wyle dat wech was die heer
was aldaer ghevochten seer
een battaelge alsoe groot
daer meer dan c om bleven doot
om hem en liet men gheen dinc
mer tiersten dat die vrede uyt ghinc
was een tornoye voer troyen int dal
als ic u vertellen sal
sulcken quaet ende sulcken goet
nu beghint hier die avermoet
in wedemaent als die daghe syn lanc
ende groot is der hetten bedwanc
versamenden mit fellen moet
op tfelt menich prinche goet
die heren brachten die baroen
wel xx dusent gaufanoene
blauwe groen ende roet
der sonnen claerheit die is groet
van menghen scilde die daer helt
soe verlichten al dat velt
ayax van lotre quam voer ghevaeren
alsoe stout was hy twaeren
dat hy al onghewapent quam
ten stryde daer menich eynde nam
hoet hy hem niet hem sal misschien
ic waen hys niet en sal ontvlien
dyomedes quam daernaer
wel ghewapent dat is waer
ulixes ende thelamoen
ende daertoe menich baroen
daerna aghamennon die milde
ende mit hem xv dusent scilde
onghefaelgeert ende sonder gat
sy reden henen teghen die stat
als volc dat soect onvrede
sy wapenden hem in die stede
als sy niet en saghen troylus
hector noch deiphebus
waeren sy veel te bloder alle
sy ontsaghen hem van misvalle
parys voer uyt gram ende fel
teghen die griecken gewapent wel
in synre hertten had hy toren
om syn broeders die hy had verloren
hy penst dat hy sal hebben noot
in cortter wylen herde groot
o wy hoe quaet een ghelach
ontfinc hy daer op dien dach
na hem quam polidamas
fylomenys ende esdras
alle quamen sy in den stryt
eer dat quam ter priemtyt
daer mocht men sien mit ghewelde
menghen scare in den velde
ghewapent wel ende herde fier
ende daertoe menghe banier
menghen helm ende menghen scilt
ende menich ors weert ende wilt
veel doerhouwen coffertuere
mit goude wel verdect ter cuere
speren starc ende duer ghenoech
nochtant wast een deel vroech
alst elc opten anderen daer liet lopen
dat most menich man becopen
want die stryt was herde groot
menghe taerge wit ende roet
wert daer ghescoert in cortter stont
ende menich ridder ter doot ghewont
ende daertoe ghevelt op deerde
van den ors sonder hoverde
parys was stout ende onverveert
verliest hy wint hy hoe dat veert
emmer stryt hy op die griecken
daer mocht men scilde sien wycken
mit scachten ende mit quarelen
man ende scilt te samen helen
alsoe vreselicke versamenen
waen ic dat noyt lude en vernamen
dyomedes quam hem int ghemoet
ende mit hem wel iij dusent goet
onder hem ende fylomenys
versamenden sy in felre wys
sy souden seer hebben ghestreden
mer dat haer lude der tusschen reden
daer mocht men speren sien breken
scilde scoren ende doersteken
halsberghe faelgeeren mit allen
ende ridders der nedervallen
die griecken en condent niet geherden
dat hem die paflagoen weerden
mer dyomedes mit synre roten
toech achterwert wel vj baghescoten
daertoe liet hy der des gheloeft
van synen luden menich hoeft
menisteus quam ten stryde
mit dusent ridderen herde blyde
gherichts speers op paflagoen
aen haer speren ponjoen
ghelyc of sy waeren verwoyt
paflagoene hebben se ghemoet
soe sy yerst mochten mit speren
daer mocht men scilde scoren horen
noyt en sach men syt seker das
stryt die meer tontsien was
men scloechter af hand ende voet
menesteus quam te ghemoet
mit enen spiete sonder vaer
opten scilde van goude claer
heft hy polidamas ghesteken
dat hy en te stucken deede breken
ende die stalyn halsberghe scoerden
sodat hy en seer aventuerden
want hy hadden veel na doot
doch worden die maelgien roet
mer polidamas die milde
stacken weder opten scilde
en had syn speer niet tebroken
ic waen hy hem had ghewroken
minesteus trac syn sweert
hy reet te polidamaswert
ende soud hem dootsclaen ofte vaen
mer fylomenys quam saen
diet menghen ontgelden deede
polidamas ontsetten hy mede
parys die goedertieren vacht
op die van logres mit groter cracht
wast mitten baghe of mitten sweerde
hy deed menghen soecken deerde
hy sloechter veel ende wonde
op dat velt in cortter stonde
mit groter cracht ende mit ghewelde
deed hy se wycken van den velde
en had ghedaen die van athenen
cume waeren sy ontfaeren mit enen
mer sy holpen hem ter noot
daer was die wych nu alsoe groot
datter vij hondert vercoren
ridderen om haer lyf verloren
ayax van logre was aldaer
onghewapent al apenbaer
sonder mit speer ende mit scilde
hy waer sot die hem aver vroet hilde
dat hy so reet in sulcker noot
rugghe ende borst had hy bloot
het is wonder dat hy mach ghedueren
nu hoert een deel synre aventueren
seer scaden hy die troyenen
hy jaegde se by sesse by tienen
so stouttelicke in die ghebaer
alsof hy wael ghewapent waer
ducke scloech hy ende seer
al tfolc bracht hy na in den keer
een ors had hy van groter vaert
het was twe der besten weert
daer en was so goet noch so groot
syn coffertuer was al roet
slaet hyt mit spaeren hy doet al rumen
menghen troyen deed hy cumen
als parys so menghen scoet
ayax sach hy doe alsoe bloet
des en wilde hy ghedoghen niet meer
hy sach syn volc quetsen seer
hy setten saen in enen straele
scarpe ende oec ghetempeert wale
ende mit fennyne ghemanct al daer
hy gheraecten hem wel ter cuer
mitten strael doer beid syn syden
ic waen hy niet veer en sal ryden
als ayax ghevoelden dien doot
scloech hy tors vort starc ende groot
ghetrect hielt hy den scarpen brant
aen parys voer hy tehant
ayax sprac parys parys
ghy en ontfaert in gheenre wys
scoot ghy my van verre nu
ic waen dat ic nu ben by u
doot ben ic ic wetet wel twaeren
dat u siel moet vore vaeren
ter hellen dat is waer sake
ic wil dat sy haer henen make
niet meer en schiet ghy strale
u mynne sal sceiden dat weet wale
van helenen got gheve haer toren
hoe menich is doer haer verloren
ic ende ghy sterven om haer
dat sweert verhief ayax aldaer
daer menich hoech man toe sach
parys gaf hy enen sclach
dat hy hem taenschyn heft ghecloeft
mer dander boecke des gheloeft
segghen dat hy waer al ontgaen
en had dyomedes ghedaen
op hem wert die dootsclach gheleecht
doch bleef hy daer ist als men ons seecht
ayax hadden by trouwen
herde ghern te stucken gehouwen
mer hy begonde te crencken saen
syn man hebben hem ontfaen
ende droeghen hem henen op synen scilt
ic waen derom hem menich mishielt
ten tentten hebben sy hem ghedraghen
daer hem veel lude claghen
dat syn alle die lude syn
mit uyttermaten grote pyn
deed hem tfenyn die doot besueren
hy woud hem selven te stucken scueren
doch dat hy hem terselver wylen
quyt maecten van den pyle
doe waen ic dat hy yerst liet
syn biten ende saen verschiet
parys is doot dat sal wel schynen
in cortten tyden al den synen
het was hem allen groot scade
oec waeren sy allen teinden rade
des daghes en hielden sy niet tfelt
mer sy vloen henen mit ghewelt
dyomedes ende die syn
daden blasen een basyn
sy volc scaerden hy op die heide
nu sal men sien dat hy voorseide
cassandre in cortter tyt
den doden namen sy in den stryt
ende droeghen hem enwech dat seg ic u
die griecken gaven enen hu
op die troyen ende ghingen sclaen
van den velde dreven sy se saen
menghen hebben sy ghescleghen
dyomedes die stoutte deghen
deeder meer dan dusent vlien
daer en was gheen wedersien
daer dreefter die hertoech van athenen
mit synen volcke menich henen
dyomedes ende hy meede
dreven se dorperlicke in die stede
dat men der veel buten scloet
die sy allen scloeghen doot
al bynnen der poerten volgden hem naer
dyomedes  ist dat waer
daer heft hyt so wel ghedaen
hy en waer niet ontgaen
eer hy waer worden gram
mer dat hem syn volc te hulpen quam
hy en sceit niet danen sonder verlies
want hy quam daer als een ries
die bastaerde dreven hem uyt
ende doerscloeghen syn huyt
die poerten scloten sy van bynnen
moede ende droeve moegdy se bekynnen
aghamennon en de d el niet
dan voer die meeste poerte hy hiet
tentten sclaen ende logyen maken
wael xxxm deed hy der waken
aldus hebben sy die muer beseten
bynnen en niemant wildyt weten
sonder sorghe ende sonder noot
want die vrese was daer so groot
die beste die daer waeren gheacht
hebben se des snachs ghewacht
wat hulpt ghedraghen was parys
in den tempel junonys
men maecten hem rycke uytvaert
als eens conincs soen weert
ende het docht my recht syn
daer en was poerter noch dyvyn
in al tlant sy en quamen daer
ic en conts ghesegghen averwaer
hoe groot die rouwe was ghinder
onder des conincs pryans kynder
ende onder die hoghe man
groten rouwe dreef pryan
ecuba by hem staet
die haer selven al mislaet
groten rouwe maecten eneas
athenor ende polidamas
ende alle die vrunde ende die maghe
maecten rouwe ende grote claghe
noyt en was sulcken rouwe gehoert
het weenden al dat was in die poert
mer die scone vrouwe helene
was droever dan al tfolc ghemeen
noyt en dreef wyf die sericheit
sy claghede syn vromicheit
syn scoenheit ende syn doecht
mit droever hertten onverhoecht
riep sy veel lieve suete heer
en sal ic u sien nummermeer
ic had u liever dan myn lyf
dies en mach syn gheen gheblyf
ic moet sterven saen hierna
der doot bid ic dat sy my scla
die eerde en draghe my niet meer katyve
nummermeer en moet van wyve
sulc leet ghescien als van my coemt
die coninghynnen syn onghenoemt
die hertoghen ende die ameralen
die doer my doot syn altemalen
ay waerom was ic ye ghebaren
dat al om my soud syn verlaren
dat eer can doghet ende tocht
twaeren hy wan een quade vrocht
myn vader doe hy my ghewan
het is quaet dat ic ye began
doe ic ghebaeren wert te diere tyt
quam ter werlt gramscap ende stryt
blytscap ende pays wert doe verlaren
nye en wert sulcke scade ghebaren
het waer recht dat wy thertte brake
menghe vrouwe is om my tonghemake
die haeren man ende haeren amyse
verlaeren hebben in deser wyse
men en sal my meer ter doghet noemen
alle vloecke sullen op my comen
waerom sal men my die vloecke gheven
my is leet dat ic ontfinc leven
soe menich dusent edelre man
die niemant ghenoemen en can
hebben om niet ghestort haer bloet
wie sals my dan segghen goet
dat en sal syn man of wyf
waen om en neemt pryan niet myn lyf
by my is hy al ontteert
ende syn kynder hem ontkeert
doer my siet hy hem onterven
daerom soud hy my mit recht bederven
ecuba vrouwe wat moegdy spreken
hoe suldy u van my ghewreken
uwe scoen kynder heb ic doot
die nummermeer en wynnen ghenoot
nye en was volc van haere natueren
en had ghedaen quade aventuere
noch nummermeer en sal men scouwen
sulcke dracht comen van vrouwen
ecuba ghebiet die sake
wat doot ghy wilt dat ic smake
wreect u doer got ic biddes u echt
leve ic langher dat is onrecht
trect my die borsten af ghy vrouwen
ghy maghede ende ghy joffrouwen
ghy hebt by my al uwe joye
verlaeren ende ic heb verlaeren troye
ter quader tyt saechdy my comen
mit recht souden hebben benomen
die gade den wynt ende die see
dat dit gheschien soude emmermee
ic had verdroncken in die vloet
dat waer die van troyen goet
o parys haefs ende suet twaeren
waer is my u gheest ontfaeren
waerom brecty myne conpaengie
ja en was ic niet u lieve amye
die doer u doghet verdriet pleecht
noyt en deed ic u onrecht
synt ic yerst uwen wille deede
liet ic doer u al dorperheede
ic en begheer hoe dattet gaet
ander troest noch toeverlaet
dan myn siele mitter uwer vaer
ic bid dat my die doot niet en spaer
ja te deser wylen nummermeer
want ic hebs te doen seer
dat is dat myn hertte gherne siet
ay lieve doot en spaert my niet
coemt ende en lates in gheenre wyse
ic merre te langhe na mynen amyse
ay lief daer ghy dus ligt ghewont
laet my doch cussen dynnen mont
u scoen oghen suete man
tierst dat sy quam recht der an
viel sy op dat lyc daer neder
langhe wast eer sy bequam weder
aver doot droech men se danen
op een bedde na mynen wane
so ducke viel sy in ommacht
dat men na haren adem wacht
ducke deed sy haer leiden dane
ten doden om haer hande te sclane
ducke nam sy hem in haeren arm
ende maecten den couden warm
meer weenden tfolc om haeren noot
dan om parys die daer lach doot
sy deeder wenen dusent tranen
daer en was niemant dat ic wane
man of wyf diet conde ghedoghen
sy en deed hem scryen in syn oghen
al den nacht wast dus twaeren
ende doe die dach begond te claren
deed priamis maken wel schier
in enen tempel scoen ende dier
daer ver pallas vrouwe af was
een uyttermaten duer gaf
men dienden daer in den monster bet
dan erghent na heydensche wet
pryan had in syne stat
een uyttermaten duer vat
van marbere wast menghentier
men en sach noyt een van sulcker manier
daeraf maecten men hem een kiste
die alrescoenste die men wiste
pryan had se te synre behoef ghemect
mer ist dat haer wille voltrect
die grecken wanen hem anders graven
voer den outtaer mit groter haven
maecten twee metsers van doen
lvj scoene lyoen
van goude dat scoen was ende reyne
sy en waeren niet herde cleyne
op die lyoen setten men tfat
parys leid men in dat
ghebalsaent dat hy niet en roec
seer scoen was syn uytvaert oec
als sy mit rechte soude syn
pryan nam syn vingherlyn
ende gaft hem mede des gheloeft
syn crone setten hy hem op thoeft
ic waen men gheen soe duer en vonde
hy benediden hem soe hy best conde
daer had menich droeve moet
die meisteren namen drakenbloet
ende temperdent na dat sy gheerden
daer sy sarken mede soudeerden
die averste sarke was scoen ende reyn
van enen steen heit gyseyn
die beter is ende noch so scoen
dan berykel ofte saerdoen
ic en can u niet wel vertellen
dat leet dat scryen ende dat quellen
soe groten rouwe dreef helene
van ropen ende van groten weene
dat sy haer gonsten veel te bat
alle die baroen van der stat
daer en was greve coninc noch heer
hy en deed haer te meerre eer
ende toenden haer dat sy se mynden
want sy se hielden ghelyc haeren kynde
noyt en sach men aen haer
dat der stat verlies haer lief waer
noch dat sy meer oec woude mynnen
die van buten dan die van bynnen
beide had sy se soe te haer
oft conincs prians dochter waer
ghy horet my vertellen dat
hoe die griecken besaten die stat
die poerten scloet men vast twaeren
nyemant en dorst te wyghe vaeren
die griecken hadden se vast beseten
mer die mueren wildyt weten
die waeren niet glasyn
mer edel fyn marberyn
groen roet wit ende swart
scoen claer ende herde hart
groet ende scoen syn die cortelen
sy en ontsien ghescuyt noch magnelen
hout ende steen ligghen daerop ghenoech
ende meer ghescuts dat int ghevoech
oec is daerbynnen menich man
die die stat wel wachten can
ende hem te rusten niet en roect
vint hy den man die se daer soect
dat stryden maect hy hem te suer
want al te hoghe waeren die muer
die toerne waeren hoghe ende groot
daer en was gheenre groter hulpen noot
sy mochtent houden dusent jaer
eer die anderen wonnen een haer
aghamennon hiet wapenen theer
ende scaren ende setten ter weer
bynnen ontboot hy om den stryt
mer sy en doens niet te diere tyt
want pryan en laet se niet vaeren
eer sy se mechtich syn te weren
dat sy haer volc moghen verdraghen
ende sy se van der poerten jaghen
ten loghienwert daer sy yerst laghen
hy was seker in cortten daghen
te hebbene ontset wael goet
dies was te stoutter veel syn moet
hier laet blyven benoyt alt doen
van priame ende van aghamennoen
ende maect ons condt een deelkyn des
hoe die werelt ghescapen es
ende som die lude ende die rivieren
die syn van mengherhande manieren
mer omdat ic heb dit ghedicht
in alexander ende bet verlicht
ende oec meer daeraf gheseecht
dan in benoyts ryeme leecht
wil ickes ontberen te deser stede
te maken want ic hebt lede
ende ghedicht in alexandre
daerom en wil ic gheen andre
reden maecken noch oec dichten
mer ic wil u saen berichten
dat selve ghedicht die selve woerde
die alexander noyt en hoerde
men mach hier mercken ende verstaen
een deel hoe eertryck is ghedaen
die werlt is gedeilt in drien
als men hier wel mach sien
deen deel heit men asia
dander heit men europia
affricka heit dat derde deel
al asia dat is geheel
deen helft van eertrycke
dat alreyerste conincrycke
dat is dat eerdsche paradys
daer staet in dat selve rys
daer adam aen brac tghebot
by dien scloet ons here got
mit enen muer claer vieryn
daer salighe sielen bynnen syn
daer is een boem heit lignum vite
daer leest men af wonders mee
wie van synre vrocht yet ate
hy bleef altoes in eenre maten
sonder evel ende sonder doot
dat is van hout wonder groot
daer comen uyt vier ryvieren
die ghy mocht horen vysieren
physon heit deen ende oec ganges
coemt uyt een berch heet tetobares
ende leghet doer tlant van india
ghion heit dander daerna
ende nylus heit sy oec mede
sy loept doer menghe goede stede
doer tlant loept sy van egipten al
dat beloept sy groot ende smal
by alexandrien myn noch mee
valt sy in die grote see
ghedeilt is sy in viij stucken
dat is waer na dat ic can ghemicken
tigris heit die derde ryvier
de iiij eufrates nu sinder vier
doer germaengen springhen dese twe
die een loept doer calde
ende doer en doer doer babilone
dit es eufrates een fluvie scone
nae dattet paradys alsoe es
menich lant des syt ghewes
allen luden onbekent
want daer is menich serpent
ende daertoe vreselicke beesten
aldus segghen ons die jeesten
dalreyerste conincryc daernaer
dat is dat lant van india
het gaet zuytwert totter roder see
aen die noertsyde myn noch mee
staet een berch heit caucasus
aen die westsyde occranus
in india na mynen waen
is een eylant  heit te timperbaen
daer x stede bynnen staen
elx jaers syn daer sonder waen
twe somer ende twe wynter mede
ende daer in die selve stede
groyt cruyt in alre tyt
daer is van vogelen groot jolyt
twe ander eylande syn daerna
deen heit argere dander crisa
daer is menich berch inne gulden roet
ende daertoe menich drake groet
ende vogelgrypen die daer wachten
teghen alle man mit hare crachten
die berghe van caspia
syn int lant van india
daer alexander die coninc
menghen joden bynnen vinc
tusschen die zee ende die berghe
wonen resen ende dwerghe
van goch ende van magoch gesclachte
ic en weet duvel se daer brachte
sy eten lude ende beesten
sy drincken bloet dat seit die jeeste
in india syn ghewaerlicke
xliiij coninckrycke
ende daertoe mengherhande lude
dier ic u een deel sal beduden
orestes syn daer ende germane
ende carratriten oec ic wane
dat daer soe hoghe berghe staen
dat sy baven die swerken gaen
in tgheberchte wonen pigmene
ludekyn herde clene
die teghen die cranen houden stryt
want sy hem in den oesttyt
nemen willen haer coren
ende alle haer lande testoren
sy draghen kynder te haeren iij jaeren
daer int tlant wast peper twaeren
dit volc is wit van rechter erden
mer sy jaghen hare verden
die serpenten wech mit vier
werden se van brunre manier
bynnen viij jaeren werden sy aut
dat sy verliesen al haer ghewaut
daer wonen oec macrobiene
grote lude ende siene
die syn xij ellen lanc
daer is luttel yemant so cranc
sy en houden oec menghen stryt
teghen vogelgryps ghebyt
achter synt lybaerde voren aren
dus ist bescreven twaren
daer is volc van burcolet
daer elc man synen vader et
ende syne moeder als sy sterven
ende van ouden bederven
die se niet en et hy heves scande
want het is die sede van den lande
daer syn lude die ro vleys eten
soe stout syn sy ende so vermeten
dat sy verwynnen enen walvis wel
ende achter swymmen sy so snel
ende sy drincken die ghesoutten see
daerna soe is wonders mee
daer syn lude mit breden voeten
ghescapen alsoft waeren loeten
ende bescermen hem teghen den reghen
ander lude wonen daerteghen
die hebben aen elcke hant
xxvj vinghere dat is bekant
aen elcken voet xvj teen
dat en is loghen engheen
daer syn lude dat is oec cont
gehoeft alsoft weer een hont
ende mit herde langhe clawen
ende syn ghecleet mit huden grawen
ende als sy spreken tengher stont
bassen sy oft waer een hont
oec hoer ic in boecken saghen
dat daer somme vrouwen draghen
grauwe kynder ende in haer ouden
werden sy swart ende sy behouden
haer lyf herde menich jaer
ander lude wonen daernaer
die v kynder draghen te samen
dit is alsoe waer als amen
mer viij jaer en moghen sy niet leven
ander lude syn daer beneven
die men heit arimaspi
mer een oghe en hebben sy
dat staet hem recht int hoeft voren
daerby is ander volc gheboren
die op enen voet gaen
ende enen arm is hem ghestaen
in haer borst te middewerde
ende lopen seerre dan perde
ende ghelyc als een vogel vloghe
ende een man scote mit enen boghe
daer syn oec lude sonder hoeft
hem staet een oghe des gheloeft
in haer scouderen haer mont es
in haer borst des syt ghewes
gheborstelt syn sy als een swyn
ander lude daerby syn
die by eens appels roke leven
ganges die fluvie loept hem beneven
ruken sy oec enighen stanc
sy sterven of sy werden cranc
serpentem mach men oec daer vinden
so starc dat sy den heert verslynnen
ende dat sy swimmen aver die see
noch vint men daer wonders mee
in ganges vint men ale
xxx voet lanc by ghetale
daer syn worme mit twe armen
so starc sy en laten niet sy en stormen
enen groten oliphant
sy en verdrincken hem altehant
in die zee van indi
vint men slecken so groot syn sy
dat die lude huse maken
van haeren stellen dit syn saken
waer ende loghen engheen
daer vint men oec seilsteen
ende adamanten die syn so starck
die en mach breken gheen werck
sonder bocsbloet alleen
dat is wonder van enen steen
tuschen inden ende tigrys
leghet een lant geheten es ys
parchia in synen wyke
syn xxxiij conincrycke
parchia heitet by namen
van luden die daer tierst in quamen
ende van den cyden waeren gheboren
die parchien heiten te voren
deen rycke heit aracusia
van eenre poert daert yerst na
bywylen geheiten was
alsoe als ic in boecke las
assaria dat is waer dinc
dat van assur den name ontfinc
omdat tierste was syn lant
dat is daerna altehant
syn oudervader was noe
die voer aver der diluvie zee
ende syn vader dat was sem
die yerste coninc van salem
daerna so ist tlant van meden
mit starcken ende mit rycken steden
daerna meduse heit ghereet
daerna leest men dat parsen steet
dat som die luden heiten parsy
dat heit na den coninc vry
parseuse jupiters soen
hy maecten een stede scoen
parsipolis is sy ghenant
daer yerst bynnen vant
toverie des syt ghewes
daer is een steen heit pieredes
die eens menschen hant verscout
als men hem al te vaste hout
ghesmelt vint dien daermede
syn grote crachtichede
die wast beide ende waent
mitter mane in elcker maent
van tigrys totter eufraten
leecht een lant groot uyttermaten
dat heit mesopotania
van twe ryvieren daert oec na
yerstwerven geheiten es
ic der my wel vermeten des
dat daerin staet ninive
drie dachvaert ofte mee
die maecten ninus hier te voren
die uyt griecken was gheboren
die yerste orloghesman van eertrycke
dat is die waerheit sekerlicke
daer staet dat rycke babilone
die nemfroch maecten herde scone
ninus wyf funtamis
maecten die muer die daer is
twe hondert slechte ellen hoech
dat screef diegheen dies niet en loech
ende hy is l ellen dicke
van roden tiegelen wel ghemicke
ende l mylen omganc
ende hondert poerten sonder wanc
ghegaten alle van metale
starc ende groot ghemaect wale
doer die stat loept die eufrate
daer staet in dat oude ghesate
die grote toerne den menfroch wrachte
hondert mylen hoghe mit gheslachte
daerby ist tlant van caldeen
daer syn vroede lude ghemeen
van sterren dan in enich lant
dat nu ter werlt is bekant
astronomie was daer yerst vonden
alsoe als ons die buecke oerconden
daerna so is arabia
daerna die goede stat saba
daer sabilla was gheboren
die besochste hier to voren
salomon den wysen heer
omdat hy cond wysheit meer
dan yemant verre ofte na
die stat steet in ethiopia
in een land niet verre daerna
dat men heit ethiopia
leghet een berch heit sinay
daer leghet een maghet vry
begraven sentte katherine
die denghelen groeven sonder pyne
daer ontfenc moyses die wet
dies moet ons allen syn te bet
daer wonen die armoniten
barrasinen ende moabiten
tusschen der zee ende eufraten
is een goet lant uyttermaten
ende is geheiten suerien
na den edellen coninc urien
daer wilen na was ghenant
daer staet in dat selve lant
damas die stede nadat ic weet
daer een fluvie doer gheet
die farfat geheiten es
daer staet in des syt ghewes
anthiocia die rycke stat
daer kerstenhede voer sat
daer sy den coninc corobrant
verdreven mit vechtender hant
daer is oec der fenicein lant
daerna dat fenix was ghenant
die aghenors soen was
also als ic bescreven las
in fenicen so staet furus
daer brocht wilen sorcors
die markys van monferaet
dat in duytschen bescreven staet
daerby soe is oec gheset
een edel stat ende heit saiet
een borch heit libanus
gaet in fenicen men leest ons dus
daer die cedarboem staen
daeran springhet sonder waen
die jordaen die daerdoer loept
daer onse heer in was ghedoept
palestine is daermede
daeraen een goede stede
die was geheiten palatyn
die noch geleghen is daerin
ende noch heit sy ascoloen
doer dat govart van bulioen
daer doden menghen sarrasyn
dies moegdy ghelovet syn
daerna is der joden lant
dat na judes is ghenant
jacobs soen des patriarcken
daerna staet thoeft van allen kercken
jherusalem daer nu ten tyden
die heidene uyt ende inne ryden
daerna so ist lant van galilee
daer got selven ghinc in die zee
ende daerna is nazaret
by montabor ist gheset
daer was ghevoert ons heer got
daerby aen tfelt storten hy syn bloet
menich edel kersten deghen
die te dien tyden is verscleghen
doe die edel coninc wyt
teghen saladyn hielt den stryt
daerna so leghet zodoma
ende oec mede gomorra
daer vyf goede stede stonden
die got selve doer hare stonden
mit sulfur ende mit vuer ontstac
ende haer sonden alsoe wrac
dit is nu die dode zee
want daer en mach myn noch mee
incomen ten gaet al te gronde
sy ontfaet in haren monde
algader die fluvie jordaen
daerby wonen als ic waen
agarene ende nabatiene
ende ander xij gheslachte siene
die dat lant houden mit crachten
die syn van hysmahels geslachten
ende sullen die werlt noch wynnen
mit crachten mit stryden ende mit ommynen
alle die werlt sal onder hem staen
te manscap ende te dienste gaen
allen den eylande van der zee
sullen wy doen herde wee
ende hebbent al in haer ghewout
silver rycheit ende gout
dus is die waerheit voerseit al
dat dit hismahels kynder gevallen sal
nu segghen papen ende clercken
dat dese lude ende haer wercken
dat sy heiten hismalite
ende proeven dat wel met vlite
dat syt al dwinghen sonder waen
ende niemant teghen hem sal moghen staen
recht zuyt van desen lande
is egipten altehande
dat alreyerste hiet epla
aver een wyle daerna
soe wan egi al dat lant
ende hiet egipten altehant
die rode zee is int oesteynde
daer moyses aver ghinc mit ghenynde
ende aver leiden des hebben sy danc
want pharo aldaer verdranc
het gaet westwert tot affrycke
men en vint gheen lant syns ghelycke
noch daer so goede stede in staen
nylus hevet alom bevaen
die ganges heit al sonder waen
men leest oec dat daerinne staen
mer dan xx goeder stede
oec vinden wy bescreven mede
dat daer noyt swerc aver en leet
noch noyt van reghen en wert wreet
mer nilus die suete ryvier
hevet sulcke een manier
dat sy valt ende maket nat
tlant van egipten om dat
dat men coern vint ghereet
daer is oec theben gotweet
die caldmus maecte agenors soen
heit se theben na die stat scoen
die hy maecten in agenors lant
die alexander die tierant
had verbrant ende oec ghevelt
mit vromicheden ende mit ghewelt
vandaer was sentte maurys gheboren
ende maximeaen hier to voren
ontlyft ende die ghesellen syn
omdat sy waeren kerstyn
daer ligghen aen grote woestine
daer zozimas mitten gheselle sine
ende daertoe menich goet heremite
die gade dienden mit vlite
cambites die alsoe hiet
dat hy ghewan dat egipsche diet
hy maecten een stede scone
die heit die heer babilone
dat is babilone kaer
dat nu thoeft is dat is waer
van alle dese conincrycke
daer maecten sinder deghentlicke
alexander die stoutte vrie
een stat ende heit se alexandrie
daer hy synt in wert begraven
mit herde veel groter haven
nu neem ic weder myne grote vaert
van den westind totten oestewert
totten berghe caucesus
ende telle daerave aldus
syn oestinde is verheven
van der oestzee ende coemt ghedreven
recht voert al by europen
bynnen den berghe daer is hy apen
nadat ons die boecke van cosmographien
tellen die der waerheit lien
soe leghet een wel groet lant
ende is amazonie ghenant
mit vrouwen ist al beseten
ic der my des oec wel vermeten
dat gheen man in dat lant dar gaen
mer als ons boecken doen verstaen
by haeren lande aen deen syde
is een eylant van groter wyde
lx mylen lanc ende niet myn
scoen boem staen daerin
suete crude ende menghertiere
ende en syn daer niet herde diere
al vol bloemen staet ghestruwet
tierst dat haer die tyt vernuwet
cleden hem die vrouwen wale
mit purpur ende mit sindale
bedect mit goude dat wel steet
ende als sy ghecleet syn ende ghereet
ende die april comen bestaet
tot dien dat wedemaent uyt gaen
syn sy daer mit groter vrouden
dan comen die man die hem verbouden
tot hem aldaer dat is haer sede
drie maenden spelen sy daer mede
mit herde grote joye ghinder
al daer wynnen sy haer kynder
die scoenste syn ende best gheboren
en comen ghenen mannen te voren
hy en sy edel ende goet
vromich haefs ende wel ghemoet
daer moet elc aen syn ghenoot gaen
als sy dan kynder hebben ontfaen
ende hem knapelline werden gheboren
brenghen sy se haeren vader voren
engheen en houden sy daer dat is waer
langher dan sy se soecken een jaer
die maegdekyn houden sy ghereet
wanneer dat die gheselscap tegheet
soe en is man so wats ghesciet
die se van den jaer siet
quamer oec enich in haer lant
versclaghen waer hy altehant
der is die menich so langhe maghet
also langhe als die dach verdaghet
ende die sonne onder gaet
dat sy haer niet besluten en laet
ten wapen is der wel goet
ende onverveert in haren moet
sonder stryt en syn sy niet
het is menichwerf ghesciet
dat sy voeren in diere wys
uytten lande om prys
diet plecht men in amasonia
die massageten syn daerna
dat is waer ende die sarmaten
dat is vroet volc uyttermaten
nadien dat ons bescreven is
aen die noertsyde loept plasis
een ryvier daer altehant
vaste aen leghet bracten lant
daeraen leghet hircanie
alsoe als ic bescreven sie
ende ic oec ghemercken can
van enen bossche  leghet daeran
die hevet hircanie den naem ontfaen
daer vogel in syn sonder waen
haer vlogel scemeren by nachte
daerna woent volc van groter crachte
beide citen ende hunen
die mit hettelen den brunen
alle die lande die nu syn
tusschen spaengien ende den ryn
al doervoeren mit orloghe
danen mach men sien mit oghen
berghe die daer ligghen by
ende heiten yperbory
aver die berghe aen die noertsyde
soe wayet in allen tyden
die noert of die noertoesten wynt
hieraen en lieghe ic niet entwint
ende dit heit der terteres lant
hierby leghet altehant
albanie omdat aldaer
volc wort ghebaeren mit witten haer
armenie dat is daernaer
noees arcke is aldaer
op enen berch  heit arrarat
daer hy selven bynnen sat
doe die diluvie aver ghinc
dit is ghewaerlicke dinc
daerna soe is yberia
daerna capodosia
die die namen hebben ontfaen
van steden die daerbynnen staen
daer syn merien sonder waen
die mitten wynde vollen ontfaen
sy en moghen leven mer iij jaer
dit leest men al aver waer
nu wil ic van den rade noemen
mit welcker macht sy sullen comen
sy sullen alle die werlt wynnen
sy en sullen gade niet bekynnen
sy sullen die lude sclaen te doot
sy sullen wonder maken groot
dien sy laten levende blyven
die sullen sy als perde dryven
in haeren arbeit dach ende nacht
eeren sayen al haer macht
sy moeten hem te voren doen
cleder maecken ende scoen
wapen ende duer ghesmiden
daer sy mede sullen ryden
die kercken sullen haer huse wesen
die boecke daer wy bynnen lesen
die sullen sy scoren ontwe
sy en sullens achten myn noch mee
noch te goede hem voeghen moghen
die se heft ghebracht also hoghen
dat ons quaetheit weet ghereet
doer haer liefde niet gotweet
haer macht yet sal wederstaen
van dien dat wy hebben misdaen
alle die werlt in haer bedwanc
xlij jaer lanc
een keyser van romen sal opstaen
ofte van constantenoble sonder waen
die sal se yerst wederstaen
ende sal se allen moghen versclaen
als gaeds toern leden is
ende haer tyt al uyt is
men sal se sclaen als rinde
in wat stede dat men se vinde
want sy en hebben gheen macht
als hem ontgaen ons heren cracht
als wilen alexander dede
alst got wilde viel hy mede
daeraen is mynder asya
dat al omtrent wel na
is belopen mitter zee
daer ic af sal tellen mee
daer is een poert int tlant
die ephesus is ghenant
die maecten die wyf wilneer
doe sy die lande ende daertoe meer
hadden ghewonnen veer ende na
die wyf van amasonia
daer leghet sentte johan ewangeliste
die ons heren verholenheit wiste
daernae is migdonia
dat alreyerst hiet beona
ende nu heitet bunia
van enen coninc daert na
was geheiten bittinus
oec heitet een stat aldus
een ander stat is daerna
die heit nith ofte vioena
dat lant licinia
heit oec dat meerre frigia
daer staet smirna die stede
die theseus maken dede
caloes is oec daerby
daerna den gallen hiet bedy
want sy mitten coninc bittine
tlant wonnen mit groter pine
daerna is dat mynder frygia
een dochter had europia
daert yerstwerf na was ghenant
daerna is oec altehant
een ander lant dat heit dardane
na dardanus na mynen wane
die was des groten jupiters soen
daerna staet troyen die stat scoen
daer die griecken laghen voren
als ghy ghehoert hebt ende noch sult horen
daerna so is lichaone
daer loept een ryvier scone
die bywylen herimis hiet
daert sant was gout ende el niet
lidia dat is daeran
dat van lidus den naem ghewan
syn broeder was sierenus
om deswille een poert ghemaect es
die geheiten is chietra
daernae is isauria
der van der doecht ontfinc die naem
omdat haer suet was ende bequaem
glicia dat is daeran
daer alexander die coen man
scoffierden darius den coninc
dat van cilixe den naem ontfinc
dat was des rycken agenors soen
daer was een berch groot ende scoen
die in latyn taurus heet
men leest dat daer tarsen steet
die perseus maecten hier to voren
daer sentte pauwels was gheboren
daernae is licia
isidia panphilia
ende ponten dat grote lant
daer ovidius is versant
ende oec mede sent clement
dat recht op die zee oec ent
asyen heb ic cort doerloepen
nu seg ic voert van europen
na ene dochter had agenor
die te tieren had menghen tor
ende europa ghenant
jupiter die grote tyrant
hy ontfuerde se haeren vader
daerna heit dit lant algader
aen die noertsyde der zee by
ligghen berghe die heiten aphei
ende een ryvier heit tamnis
die een coninc geheiten is
ende die merchs methiodes
daer tlant by versceiden es
van den lande van asya
by eenre stat heit theodosia
daer gaen die marchen totter zee
dus deylen sy die lande ontwe
van den lande recht zuyt
leecht een lant dat is al uyt
gedeilt wanic mitter dunouwen
daer heitet na by mynre trouwen
dat nederste cichia
daerna leghet arania
scotlant lyflant ende prusen
ongheren ende rusen
daer kiewen in is die goede stede
een die beste van kerstenhede
ungherien ende polane
tlant van behem ende comane
tusschen monie ende der dunouwen
leecht een groot lant in trouwen
daer scoen vrouwen bynnen syn
garmania heitet in latyn
het gaet west al totten ryne
aent noertwestende syne
loept een ryvier ende heit die elve
swaven leecht aen dat selve
daer die dunouwe springhet in
xl ryvieren een niet myn
vallen alle in die dunouwe
dies is sy alre watere vrouwe
al meest alle draghen sy scepe
die vallen in haer begrepe
in vij stucken myn noch mee
valt sy ghedeilt in die zee
daerna hessen ende doringhelant
beyeren ende vrancrycks lant
sassen ende westvalen mede
allegader dese grote stede
heiten almanien wileneer
ende daertoe lande veel meer
van der elven nederwert
leghet vrieslant aen die vaert
tusschen der elven swytval
soe heit wilen vrieslant al
aen die noertsyde is deenmarcke
daer wylen waeren heelde starcke
ende bet oest so leghet sweden
tlant mit veel goeder steden
noerweghen is uyt betvoert
men en vint gheen lant betnoert
nu keer ic weder ten oestenwert
daer die dunouwe in die zee vert
ende tusschen die noerwegher zee
so ligghen conincrycke twee
deen heit neder pannonia
dander heit messia
daerna is bulcherie
trachie dat is daerbie
daer na jafets soen sieras
yerstwerve geheiten was
constantenoble die goede stede
die constantyn maken dede
ende nae hem is ghenant
staet daer in dat selve lant
algader heitet griecken in trouwen
tusschen bares ende der dunouwen
wylen soe heitet cetin
een ander lantscap is daerin
dat heit dalmachia
een goede stat staet daerna
die is geheiten epierius
achilles soen heit se aldus
want hy selve pierus hiet
daer is een fonteyn en lieghe u niet
daer men in blusschet enen brant
ende ontstict weder altehant
een poert is daerna
die heit eaonia
die hectors broeder helenus
na eaonie heit aldus
als ghy horen sult hiernaer
daerna steet dat weet voerwaer
een goede grote rycke stede
die molosus maken dede
pierus soen ende daerna
heit die stat molosia
athenen die staet daerby
die ecrops die coninc vry
eenwerve maken deede
daerby teben die goede stede
tessalien dat goede lant
dat van tessalus is ghenant
ende daerna machedonie
der alexander die stoutte die vrie
in was ghebaeren ende ghegoet
ende daer hy oec was in ghevoet
daer leest men dat olimphus staet
een berch die baven die swercke gaet
daer is corintten een stede scoen
daer alexander in spien croene
archadia dat staet daervoren
daer jupiter in was gheboren
een steen is daer heit albestoen
soe wonderlicke is syn doen
wert hy eenwerf ontsteken
eens vuer en mach niet ontbreken
hoghe pannonia is daernaer
daer men leest averwaer
dat sentte martyn was ghebaeren
die mit gade was vercaeren
daerby es hesturea
by een water daert na
was ghenant dat ysur hiet
dat uytter dunouwen ghiet
ytalia heiten syt in latyn
alle die lande die nu syn
tusschen der zuytzee ende moniu
ende hoe dat is dat seg ic u
een coninc was in cecile
die was daer coninc een wile
ende was geheiten ytalus
daerom heitet tlant aldus
aen die noertsyde is lombardye
daer in staet menghe stat vrie
dat zuyt daeraen is tuskane
compaengen dat is daeraene
daer men vint den goeden wyn
daer vaste borghe bynnen syn
daer bet voert so staet lacie
daerna die edel stat die vrie
romen thoeft van al europen
daer menich man toe heft ghelopen
die romulus wilen stichte
daer ovidius veel af dichte
daerna is poelgen geleghen
ende calaberen daerteghen
venigien die stat is daerna
dit is teynde van ytalia
die ryn springhet onder moniu
ende loept voert dat seg ic u
datten die noertsee ontfaet
al dat lantscap dat nu gaet
tusschen den ryn ende bracten zee
heit wilen gallen ende daertoe mee
doe quam vrancke die coninc
die mit eneas van troyen ontginc
ende maecten troyen opten ryn
dat heit nu xancten doe wert al syn
dat daer lach in alle wyke
doe heit hyt tlant van vrancrycke
nu soe heitet som larene
som elsaten som ardene
tierache ende henegouwe
brabant ende haspegouwe
vlaendren ende vermendoes
rechte vrancrycke ende aertoes
normandien ende compaengen
galle gaet tot cartanien
dit heit dat wel gheclede galle
dat ghy te voren niet en wist alle
een ander galle is daerna
dat heit geharde gaflia
want die lude die daer waeren
waeren altoes mit langhen haren
bertaengen is in dat galle
besuyt doer lore mit alle
soe gaet al totter rone
daer staet in menghe stede scone
daer is berry ende oec averne
burgonien ende menghe taverne
bynnen is van goeden wyne
daer is oec tlant van limokine
ende die wilde recordane
dus ist ghedeilt na mynen wane
tusschen den berghe ende der rone
leghet derde galle van nerbone
dat heit gebaerda gallia
dat wil ic u segghen hierna
omdat die lude hier toe voren
haer baerde daer niet en scoren
daerin staet te nerbone
beide mersaelgien ende colone
alebanche ende mompelier
ende provinchien daer menich fier
provinchiael in wonende es
abemoes des syt ghewes
leghet in dat galle mede
ende daertoe menghe goede stede
west daeraen leghet avenioen
ende oec dat lant van pontoen
dat heit al aquitania
omdat daer veer ende na
soveel ryvieren doer lopen
ten westeynde van europen
daer is spaengien dat goede lant
daer hercules die fier gygant
syn colomme heft ghesat
dat die deghen om dat
want hy woud gheweldelicke
tusschen europen ende affrycke
een brugghe aver sclaen
daer noch syn calommen staen
in spaengien so leghet altemael
dat conincryck van portigael
castele galissie arrogoene
sibilien ende lissiboene
daer ulixes heer was
also als ic bescreven las
hier eynt die taele van europen
nu moeten wy van affrycken lopen
affrycke ontfinc den name
van enen man van albane
comen was die affer hiet
het is recht en lieghe u niet
teghen egipten aen dat sant
het gaet aen spaengienlant
west om gaen syn stryke
totten eynde van ertdrycke
daer is een lant heit libia
dat meeste lant van affryca
ende dat is tbeste coernlant
dat noyt man in die werlt vant
daerna is een lant heit teutes
dat cartaengen bynnen es
die beste stat van affrycke
die maecten wilen gheweldelicke
een edel vrouwe heit dydo
die synt daerna wert onvro
want sy haer selven scloech doot
dat was scade al te groot
agenor dat was haer vader
des tyron was al tenengader
daerna is getulia
ende daerna india
daer margurra was heer inne
daer staet die stat bynnen
van den goeden sentte augustyn
die heit ypone in latyn
eyperen is daer zuytwert
dat na echani geheiten wert
dus vint men ethiopien drie
dat een is dus seit men mie
baven egipten dat ethiopien
coemt nylus al doer ghelopen
dander staet inden bet naer
daer staet in die stat een sabaer
daer sibilla vrouwe was
als men hier te voren las
dat derde is in affrycken
in elcke vint men sekerlicke
swartte moren menich een
dat en is loghen eengheen
zuytwert van desen ethiopien
ligghen grote woestine open
alle luden onbekent
ende daer woent menich serpent
ende daertoe mengherhande dier
allen luden onghehuer
ende doer die hette van der sonnen
is dat lant al onghewonnen
daernae is die grote zee
daerin vint men wonders mee
dat sonnenschyn maket also heet
dat sy valt alsoe ghereet
als twater doet aver tvier
daer is menich vis in ghier
daer leghet een berch ende heit athlas
die na enen coninc gheheiten was
affrycke was hem onderdaen
athlas heit hy sonder waen
op enen berch sat die coninc vrie
ende screef astronomie
promotheus was syn broeder mede
die een beelde spreken deede
affrycke is een groot lant
dat meeste deel is onbekant
vele luden die nu syn
doer dat heite sonnenschyn
affrycke dat laten wy nu staen
ende willen ten eylande vaen
cypre leghet in die zuytzee
teghen suerien myn noch mee
bet oest leghet cryteylant
na den coninc corte ghenant
bet oest leghet avidos
ende daerna leghet colchos
daer jason voer om tgulden vlies
dies dien van troyen synt verwies
daer ligghen des syt ghewes
liiij cyclades
eylande die syn also ghenant
ende ligghen teghen asyenlant
dat meeste daeraf heit delos
ende daerna leghet samos
daer was ghebaeren pictagoras
die vinder van musiken was
eerden potten waeren daer
yerst ghemaect dat weet voerwaer
cicilie herde na
den lande van ytalia
daer is die berghe van vulcane
die altoes bernt na mynen wane
by cecilien in die zee
ligghen eylande heiten coloe
die bernen in allen tyden
dat segghen sy die daerby lyden
by athlas dat in affrycken es
ligghen eylande heiten gorgores
averwaer seg ic u mee
bet voert in die grote zee
lach een groet een wyt eylant
het had enen meerre rant
dan europen ofte affrycken
dat verderf ghemenentlicken
mit al den volc dat daerin was
plato die bescryft ons das
dat nu is verstort van hitten
dat segghen sy die daerby sitten
in nylus is een eylant
meerre so ist ghenant
in den somer soe en is daer
gheen scade dat is waer
als die sonne staet te middaghe
daer so staet dat en is gheen saghe
een stat die heit cinee
daerin is noch wonders mee
in die stede staet een pit
als die sonne ten oesten sit
schynt sy daer opten gront
recht neder ter selver stont
dien put maecten philosophie
xxx ellen diep ende tiene
daerna is verlaeren lant
allen luden onbekant
ende leecht west aen affrycke
men vint wanic in ertdrycke
gheen lant so scoen noch so goet
noch daert so goet in wesen doet
ende heit hier verlaeren lant
het is ghesciet oec dat ment vant
ende als men der weder aver sciet
so en const mens ghevinden niet
wy lesen dat sente brandaen
in dat lant was sonder waen
die by der zee ende op dat lant
des wonders veel ondervant
buten europen ligghen eylande
vele die noyt man en kande
ende andere die ic noemen sal
som breet ende som smal
majorke ende mynorke mede
ende maroch daer menghe stede
wel ghevisiert bynnen es
ende xxxiiij orchades
buten bortaengen is inghelant
wals scotlant ende yerlant
ende een lant heit tanathos
het maect daer serpenten los
so waer men die eerde heeft
die aen dien eylande cleeft
buten noerweghes is tilee
ende een eylant heit ysoloee
daer die lovere bynnen vallen
van den lande al mit allen
daer ist dach den somer lanc
ende nacht in des wynters bedwanc
vj maent nacht vj maent dach
dus screeft diegheen diet al sach
noert hieraf van desen lande
leecht die grote zee tehande
die zee heft in haer ghewout
den wynter daer ist altoes cout
sy is vervrosen ende wyt
sy en doyet gheen tyt
nu moet ic dit laten gaen
ende der icket liet die jeest aenvaen
ten selven tyden doe men sat
te troyen voer die goede stat
quam aldaer penthiseleye
van amasonie in enen meye
vromich was sy ende scoen
van den maegden droech sy croen
sy was ghepryst herde wale
van haer ghinc herde wie tale
om den goeden hector te sien
ende om prys haer te ghescien
quam sy daer mit groter weer
sy leiden mit haer een groot heer
dat fier was ende herde stout
coene ende van groter ghewout
dusent joffrouwen dapper ende snel
ende ghewapent herde wel
des had die stat wel noot een deel
wel ij maende al gheheel
pryan deedt so wien et was leet
datter nyemant uyt en reet
tierst dat in die stat quam die maer
quamt tfolc uyt al teghen haer
pryan selven mit groter joyen
ende alle die waeren bynnen troyen
penthisileye misbaerde seer
als prianus seid haer die heer
syn verlies dat seer was groot
ende hoe syn kynder waeren doot
heer sprac die coninghynne
hier is groot misval na dat ic kynne
dat ic hector vinde versleghen
sal my herde langhe weghen
voer syn lyf en mynde ic niet
hier is groot misval aen hem ghesciet
daer en helpt om gheen misbaeren
doet ghereyden uwe scaeren
wy sullen die griecken vaeren spreken
ic maec hem condt in deser weken
wat meghede dat mit my ryden
ende of sy oec connen stryden
wat soudic versten dese saken
prianus deed saen cond maken
synen luden te porren schier
daer was ontbonden menich banier
al tfolc wapenden hem mitter vaert
daer was verdect oec menich pert
ghescaert hebben sy tfolc ghereet
op een plaetse wyt ende breet
penthisileye deed aen
enen witten halsberch na mynen waen
noyt en was man in enighe stat
dat weet ic wel ghewapent bat
twee joffrouwen  telt die brief
die die vrouwe hadden lief
hebben haeren helm ghebonden
men en vant so goeden niet tien stonden
op een ors dat beter was
dan noyt enich daer ic af las
is die vrouwe schier gheseten
vererret was sy wildyt weten
haer coffertuer nu mercket dat
was witter dan enich lelyenblat
daer hinghen aen hondert bellen
van fynen goude  dus hoerdic tellen
die luyden uyttermaten wale
een sweert nam sy van fynen stale
mitter haest voer alle die liede
sat op al haer mesenide
dusent megden mocht men der scouwen
wel ghewapent mitter vrouwen
helm opt thoeft van fynen stale
halsberch ghebruneert oec wale
scilt aen den hals ende onverveert
reden sy ter poertenwert
synt dat die werlt yerst began
noch al dat sy ghedueren can
en siet men volc van diere maniere
elck had een glavie diere
ende daertoe enen scarpen spiet
het bid te gade al dat se siet
alle die vrouwen van den lande
hieffen opwert haer hande
prianus had kynder meer
dan benoet noemden eer
daer was esacus die verdranc
doe parys den droeven ganc
voer in griecken om helenen
die synt al troyen deed wenen
canon waster ende pollites
ende amphimacus nu mercket des
dit waeren al prians edel kynder
doe pollites sach comen ghinder
penthisileye die coninghynne
wert hy ghevaen in synen synne
hy en was out mer xv jaer
synen vader bat hy daer
dat hy pentiseleye bade
dat sy hem ghinder ridder dade
hy wilde des daghes doer haer mynne
haer ridder syn in den beghynne
gherne dede dat pentiseleye
hectors goede ors galenteye
dat gaf men hem ende syn sweert
daer pollites ridder weert
oec droech hij hectors teiken mede
dies dreef syn hertte vrohede
mittien voer uyt fylomenys
die dicke bejaghede groten prys
ende mit hem die paflagoene
die stout waeren ende coene
sy daden ontdoen dardaniides
groot is tghevecht dat daer es
alle die griecken wildyt weten
syn oec op haer orsse geseten
mit wapenen herde wel bewaert
daer was verdect oec menich pert
daer sy ter poerten uyt quamen
vielen die twe heren te samen
ic waen wel datter die helt
van den orssen worden ghevelt
en hadden die scutteren ghedaen
die baven opten mueren staen
hem waer ghesciet een groot misprys
seer wel deedt filomenys
hy bescudden die hy mochte
ic waen hy synt doden vercochte
men en mocht u niet te deser stede
ghesegghen hoe wael hyt deede
noch ghetellen in enen daghe
menich creet na syne sclaghe
sulcke xxx scloech hy der doot
die prys te voren hadden groot
om te helpen die yerste scaren
quamen m ridders uyt ghevaren
scilt aen den hals helm opt thoeft
speer in die hant des gheloeft
haer viande wouden sy scaden
fylomenys wouden sy ontladen
polidamas was haer heer
syn teiken riep hy lude ende seer
enen coninc reet hy ter doot
dat hy viel in die parse groot
soe wel deed hyt int beghyn
sy dusent becoften een niet myn
van den besten die waeren daer
mer syn verlies dat was so swaer
dat hys vergheten sal wel spade
der troyene was die meeste scade
doch dat die van bynnen quamen
mit eenre scaeren altesamen
x dusent waster een myn niet
diegheen die dese scare siet
mach segghen dat hy in synen tyt
nie en sach soe sconen stryt
noch nummermeer en doet hiernaer
daer had menich groten vaer
want men daer helme wel cloefde
dat bloet ran hem uytten hoefde
ende uyt alle den lyve also wale
dies wert daer menich bleec ende vale
die van den ors viel neder saen
dese stryt heft so langhe ghestaen
sodat daer quam dyomedes
minesteus ende ulixes
ovelius ayax ende thelamon
ende die wyse aghamennon
dese deden den anderen vaer
ende dat seg ic u voerwaer
dat sy ghekeert hadden die van bynnen
hadden sy gheweten hoe beghynnen
mer die poerte brachse in noden
die was bestopt mitten doden
ist mit scanden of mit eren
sy moeten ommer wederkeren
so daden sy want sy wouden sterven
der mocht men der veel sien bederven
want alle die besten van der scaren
in groten vernoye waren
groot is die scade in beyen delen
want die scachten ende die quarelen
die sy scieten van der muer
maecten menghen die stryt te suer
dat deed die griecken trecken ave
v hondert lieten sy der in den grave
van der stat dat seg ic u
gaf men op hem enen hu
want die troyenen syn becomen
ende hebben hem veel volcs ghenomen
penthisileye die quam uyt
als daer was so groot gheluyt
van den speren die daer braken
ende van den volcke dat sy af staken
sy songhen doe sy reden uyt
nye en hoerden man so sueten gheluyt
herpen vedelen noch simphonien
of alrehande armonien
dat en is mer wynt teghen haeren sanc
op scilde die niet en waeren cranc
staken sy die griecken sonder gyle
ende velden der veel in cortter wyle
die vrouwen joesteerden op thelamoen
ende staken hem ave als die coen
syn ors wan sy daer hy lach
soe deed sy menich op dien dach
sy ende dyomedes joesteerden
want sys beide seer gheerden
ver stac sy hem ave den scilt
dien hy teghen den steke hilt
tors deed se sitten op die hammen
bynae was hy af te samen
daer proefden hy wel ter stede
haer cracht ende haer vromichede
sy wert ontsien op dien dach
daer sy die meeste parse sach
doerreet se mit haeren perde
sy velder menghen op die erde
die megden holpen haer wel
sy waeren menghen te fel
achterwert dreven sy se mit ghewelt
rumen daden sy hem dat felt
tsant was ghetempeert mit bloede
thelamon was wee temoede
dat hy die scaeren sach doerbreken
pentiseleye voer hy steken
eer syt wist ofte sach
dat sy ter eerden neder lach
syn sweert trac hy uyt in trouwen
ende ghinc slaen onder die joffrouwen
drie sloech ter doot die grote heer
mer hy moest becopen seer
sy velden hem in cortter stont
ende hebben hem so seer ghewont
dat hem tbloet doer die maelgen liep
ic waen daer menich hulp riep
fylomenys die stoutte man
halp hem dat sy hen vinghen dan
byna was sy hem ghebleven
mer mit crachten quam toghedreven
dyomedes dien hem nam
des waeren sy toernich ende gram
mittien quam uyt pollites
die waerheit seg ic u des
dat hy hector wel gheleec
ic waen dat daer menich griec doe weec
als sy hectors wapen saghen
sy vruchten of hy van slaghen
den broeder alsoe ghelyc waer
als hy was in den ghebaer
sy saghen hem sitten op galenteye
ghevelt was pentiseleye
ende dyomedes had se bestaen
omdat hy se waende vaen
mer sy weerden haer als die lupaert
die van den honden is vervaert
haer ors lach opten velde doot
pollites hads rouwe groot
dat hy die vrouwe in noden sach
want hy pensden op dien dach
te dienen so der coninghynne
dat hy hulde soude wynne
dyomedes heft hy vercoren
dat seg ic u dat daer te voren
plate noch halsberghe en stoet
hy en deed syn speer goet
int lyf al doer die wapen gaen
had hy niet ghevallen saen
nummermeer en waer hys ghenesen
tors dat troylus had ghewesen
wan hy dat was herde goet
al daer pentiseleye stoet
bracht hyt haer ende seid vrouwe
my is leet dat ic u te voet scouwe
neemt hier dit is myn yerste ghewyn
doer u heb ic ghedaen beghyn
dit ors wert in troyen ghevoet
ic waert u dapper ende welghemoet
die vrouwe nam dat goede pert
pollites die trac syn sweert
ic waen hy daer menghen tleven nam
pentisileye die bequam
sy riep haer teiken dat sy draghet
mit herde mengher stoutter maghet
deed sy weder enen stoet
die wych wert daer starc ende groet
ende men vacht daer al den dach
mer also als ic bescreven sach
by der cracht van der joffrouwen
ende by der doecht van haeren vrouwen
waeren die griecken so mismaect
ende so teblouwen ende so gheraect
dat sy verloeren menghen man
hoe na dat syt hem leden dan
sy mosten hem rumen die stat
ende weder varen alsoe mat
ten tentten daer sy laghen eer
had die dach gheduert yet meer
het had hem te wers ghestaen
een oghe en waer hem niet ontgaen
die stoutte coninghynne die goede
tonet hem mit fellen moede
dat haer hectors doot was seer
noch sullen syt oec becopen meer
die griecken waeren al ontdaen
ende in haer tentten na gevaen
mer dat hem die nacht benam
seer toernich ende gram
sceit sy van hem ende liet se mat
ende keerden weder in die stat
te troyen mocht men blytscap scouwen
men presenteerde seer der vrouwen
die eer was al ongheacht
die men haer deed op dien nacht
hoe moechs vrouwe syn weerdich bet
pryan waent al ontset
want sy hem te hulpe is comen
in synen arm heft hy se ghenomen
hy dancten haer der eren saen
die sy hem had ghedaen
mit beiden oghen weenden seer
van jamerhede die grote heer
want hy syn kynder had verloren
sy dies van wysheiden had te voren
troesten hem na hare macht
die troyene waeren in blytscap dien nacht
mer die griecken waeren in vaer
sy en wisten waer vlien hier noch daer
sy waeren des smorghens sonder waen
alle te sterven of syn ghevaen
sy mercten alle waer sy souden
hem alrebest moghen onthouden
ende men se handelinghe niet en name
eer menelaus weder quame
die pierus soud bringhen
dat was die troest van haeren dinghen
des snachs was daer menich verveert
ende tierst dat die dach verbaert
daden alle die hoghe man
van troyen haer wapen an
die coninghynne van maegden
ende haer joffrouwe ic waen sy jaghden
des daghes menghen stoutten griec
dien sy van wonden maecten siec
sy doerreden se menichwerven
ende deden menghen bederven
noyt en hadden syt seker dies
die griecken so swaeren verlies
dat verlies ende sulcke plaghe
gheduerden hem also iij daghe
dat men die scade so groot daer nam
totter tyt dat menelaus quam
so veer voer ende keerde
also als my die jeeste leerde
dat hy pierus mit hem brachte
die synt den vader wrac onsachte
syn oudervader licodemes
had groten rouwe des
van cyros den coninc rycke
hy weenden daerom jamerlicke
als hem wech vuerden menelaus
hy had ghereet in syn huys
die scone deidamie mede
daeromme sy dreef grote serichede
menelaus had der maenden drie
ghemerret dus seecht men mie
pierus die was wel ontfaen
van al den luden sonder waen
die wapene die waeren achilles
gaf hem daer weder ulixes
der ayax hem om had vermoert
als ic u telden ende ghy hebt gehoert
te draghene waeren sy hem te swaer
by dien gaf hy se hem al daer
daer was hy ridder mede ghedaen
syn sweert gorden hem ghinder saen
al wenende thelamon syn neve
ende hy bidt hem ist dat hy leve
dat hy pense om syns vaders doot
hy en dorfs hem bidden cleen of groot
dien tyt hebben sy gehouden
mit sacrificien ende mit vrouden
haeren gaden hebben sy ghebeden
voer pierus eer sy streden
nu dunct hem dat syn ghenesen
sy syn ghereet altoes na desen
teghen die troyene te houden stryt
voerwert meer alst dunct hem tyt
des nachs waeren die griecken ras
ende laghen in haer harnas
dat sy te daghe waeren ghereet
daer en is niemant hy en weet
dat hy moet sterven of syn ghevaen
ofte haer viande wederstaen
niemant en is die seer roect
dat men daer ten tentten soect
sy wilde se op dat velt ontmoeten
ende voer haer lytsen groeten
so daden sy oec dat is waer
tierst dat die dagheraet was claer
syn sy uytten tentten ghevaeren
haer volc besetten sy twaeren
so sy besten mochten ende niet bat
doe reden sy al totter stat
haer viande wanen sy voerryden
mer ghemeckelic in dien tyden
saghen sy se comen uytter stede
wel ghescaert na haere sede
ende wysselicken mit haeren scaeren
pentiseleye die vrouwe twaeren
spracker toe veel ende hiet
alle die saken die se siet
deed men gherne ende wale
hoe soud ickes maken langhe tale
eert noch yet priemden van den daghe
waeren daer gheslaghen veel sclaghe
alsoe groot ende alsoe suer
dat die scilde van lasuer
scoerden die waeren vast ghenoech
eer men dien die helm doerscloech
daer en was halsberch aen die vaert
so starc hy en scoerden van dat sweert
men scloechter ontwe rugghe ende syde
nie en sach man so seer stryde
gheen man en mocht volbringhen
al woud hy u tellen van den dinghen
hoe fellicke sy hem besochten
ende hoe vreselicke sy vochten
hoe elc den anderen ghinc jaghen
al dat die orsse mochten ghedraghen
dat ghecrac van ghenen speren
ende dat jaghen ende dat weren
dat daer was ter selver uyre
hoerde men die stat al duere
ende in den pallaes mede
ic waen dat mengher vrouwe deede
laten menghen heiten traen
sy saten mit rouwen bevaen
want haer scade wast alle tyt
pierus die scoen quam in den stryt
ghepongeert opter compaenghien
ende sat op een ors van spaenghien
een tbeste na dat ic gheweten can
dat ye conincskynt ghewan
hy was dat weet wel wreet viant
troyen ende allet frygienlant
ridder docht hy wesen wael
een ponioen oec van sindael
had hy aen syn speer die coene
ende daerinne ghesprinct lyone
een stuc voer allen syn ghesellen
also als ons die jeeste tellen
so joesteerden hy op polidamas
die scilt scoerden oft waer een blase
so deed die halsberch voer die borst
dies en was gheen langher vorst
en had syn speer niet tebraken
polidamas en had niet meer gesproken
dits dierste joest die pierus deede
polidamas gheraecten hem mede
sodatter speer op hem brac
nochtant dat hem pierus af stac
ende hem thoeft yerst ter eerden quam
dies waeren die van bynnen gram
by der ventaelgien nam hy en saen
het waer daer oec mit hem ghedaen
en had ghedaen fylomenys
opten scilt in felre wys
stac hy en dat hy moste breken
had die halsberch oec gheweken
hy had hem yser ende hout
doer tlyf ghereden mit ghewout
mer die halsberch was so goet
dat hy den steke wederstoet
pierus deed hem tghereide rumen
ende ter eerden neder cumen
paflagoen worden onvroet
doe haer heer stont te voet
ende hy syn ors had verloren
sy sloeghen dat hem quam te voren
al te stucken ende doot
daer was nyt starc ende groot
pierus pynden hem herde seer
te behouden haeren heer
ende syn lude om syn ontset
mer was hem wors ofte bet
men ontvuerden hem altemale
ende dat seg ic u herde wale
dat sy derom dreven groot seer
vij werven ofte meer
hadden sy hem bracht al uytter noot
mer dan quam die parse so groot
dat syt volbringhen niet en mochten
dat sy hem op syn ors brochten
sy lieten hem om haeren heer
martelen uyttermaten seer
sy sloeghen der menghen om doot
doe hy byna was uytter noot
quam thelamon ghereden an
ende mit hem xxx man
op hem reden sy dat weet ic wel
dat daer menich ave vel
daer moesten sy keren den rucke
ghy en hoerden nie segghen noch ucke
van volcke dat hem weerden so seer
oec hadden sy verlaren meer
en had ghedaen pentiseleye
die quam ghevaeren in den reye
ende haer maghede mit haer
sy songhen lude ende claer
mer ic waen ghy dinc daervoren
altoes engheen sout willen horen
ten schenen gheen wyf twaeren
mer recht ghelyc der engelen scaeren
sy setten hem tehant ter weer
ende ontmoeten alle dat heer
hier wart menich scilt ghescaert
ende ghetaghen menich sweert
daer was groot gheluyt van screye
thelamon ende penthiseleye
quamen te samen in der porsse
daer vielen sy van haeren orsse
ter eerden wast hem leet of lief
ic waen die stryt so groot daer hief
dat c ridderen dat becochten
die dat orloghe besochten
die joffrouwen weerden hem seer
sy staken af menghen heer
haere vrouwe deden sy opsitten weder
die ghevallen was daer neder
mittien quamen die paflagoen
ghescoffiert van die mirmidoen
sy claegden dat men mit ghewelt
haeren heer daer nam op dat velt
ende men hem dade groot misprys
is dat sprac fylomenys
wes lant dat by den mynen gaet
u vrient seiden sy vrouwe jaet
joffrouwen seid sy volget my bet
siet dat hy ommer sy ontset
ende men den avermoedighen dieden
van hare pyne gheen mieden
mittien lieten sy allen loepen
dat moet menich griec becopen
menich halsberch staken sy doer
hier was die wych starc ende stuer
dat noyt man synt noch daer te voren
so menghen halsberch sach tescoren
mirmidoene waeren goet
den menghen hielden sy ghemoet
hier volgden die paflagoene
die seer haten die griffoene
ic waen sy menghen verveerden
want sy niemant daer en spaerden
pentiseleye sloech arm ende dien
den griecken af sy was ontsien
menich rumden ghene wyve
die groet ende stout waeren van lyve
wat wonder ist dat sy syn verveert
starc is haer speer scarp is her sweert
om te ontsetten fylomenyse
vacht men daer in felre wyse
dat ridders ontgouden ghenoech
die men daer te stucken sloech
achilles soen sach den stryt
hy hoert die slaghe ende tghecryt
den ghevanghen heft hy ghelaten
ende wert seer verbolghen uyttermaten
den scilt nam hy ende dat speer
ic waen hy sal doen grote weer
ende sulcken quetsen dies niet en waent
den synen bidt hy ende vermaent
keer om sprac hy edel heren
ghy laet u al te seer ontteren
het syn wyf heb ic verstaen
die hier ons lude dus verslaen
onse ghesellen onse vrient
qualicke hebben wy ghedient
dat sy voer ons houden tfelt
pentiseleye hoert wat hy vertelt
luttel ontsach sy syne woert
her waessael seecht sy nu hoert
houdy ons van sulcke lyve
als dese ander crancke wyve
die men licht van voren vynt
dat en is ons doen entwint
joffrouwe syn wy dan van seden
wy en roecken gheen onsuverheden
dat lant dat my myn moeder liet
houd ic soe dat niemant ontsiet
ten is verorloghet in gheenre wys
wapen te draghen om prys
quamen wy ende om tontsetten die stat
noch en syn wy niet alle mat
sonder hulpe en is hy niet en trouwen
die my heft ende myn joffrouwen
ghy sult weten in cortten tyden
wat dat wy connen doen in stryden
ic waen ghys u so niet en gehoet
ist dat ghy my ghemoet
ghy geldet ende dat deed u vader
die pryans kynder sloech algader
ende hector sloech ter doot
die nie en had ghenoot
van al den volcke van eertrycke
noch nummer en doet sekerlicke
des heb ic alsce groten rouwe
ic ontsegdy vrede ende trouwe
daer en was gheen langher tale
een speer nam sy dat weet ic wale
dat liet sy op hem sincken
pierus en wilde haer niet wyken
mer hy ontfinc se mit groten nyde
die scilde hebben sy voer die syde
ende elc liet opten anderen jaghen
al dat die orsse mochten draghen
die scilde scoerden ende braken
ic waen dat sy die halsberch doerstaken
sodat sy hadden wonden groot
dat velt maecten sy al root
van den bloede dat van hem ran
ende van menghen anderen man
die ponioen wit ende goet
werden gheverwet in dat bloet
een yghelic deed den anderen wee
pierus scacht die brac ontwee
op haer die hy niet en mynde
die trinsoen vloghen te wynde
pentiseleye gheracten hem wel
sodat hy van den ors vel
doe was menich griec verveert
pierus spranc op ende toech syn peert
want hy en had ghenen noot
die slaghe gaf hy haer so groot
mer hy en waer haer so niet ontgaen
en had die grote parse ghedaen
om die joeste was op dien dach
gheslaghen so menghen sclach
mirmidonose daden opsitten
pierus den jonghelinc den witten
haren heer uytten stryde
sy waeren uyttermaten blyde
dat hy so stout is ende so goet
ende hyt alsoe wale doet
mit wapen voer alle dat heer
hier was tebroken menich speer
ende menich ridder ghesteken doot
die weghe worden van bloede root
aghamennon quam daer die milde
ende mit hem xv dusent scilde
dyomedes van calidoen
die een heer can leiden scoen
der griecken heren altemael
coninghen ende amerael
versamende alle tot eenre scaren
en weet hoe langhe dat se daer waeren
mer die vrouwe pentiseleye
doerreet al haer melleye
verloest heft sy fylomenyse
des is haer danc in mengher wyse
want sy hem heft ghegeven
dat hy had verlaeren syn leven
syn volc beringden omtrent
ic waen die wych noch niet en eynt
dier is comen polidamas
die langhe in groten stryde was
oec quam daer selver pryan
pollites ende menich man
soe was daer mede eneas
die synt heer in lacien was
die wel in stryde wesen conde
synt dat die werlt yerst begonde
en sach nie man wych also groot
noch daer so menich in bleef doot
soe veel lachger daer ghevelt
dat sy decten al dat velt
achilles soen deets hem te voren
mitten sweerde deed hy scoren
menghe scare altegader
duer soe wrac hy synen vader
so menghen stortten hier syn bloet
dat hy dat velt behauwen doet
ic waen hy menghe halsberch scoerde
also langhe als die dach duerde
en mochten sy daer niet verscheden
soe groet nyt was onder henleden
pentiseleye ende die haer
sinden den griecken quade maer
sy doerreet se mit hare scachte
op haer selven sy niet en achte
pollites deeds hem te voren
om haer die hy had vercoren
pierus stac hy voer al dat heer
ende droech hem af mit synen speer
synen scilt al daer syt sach
diegheen die in synre hertten lach
oec seid hy al apenbaer
dit verdriet hebdy doer haer
dier ghy so seer te scaden begheert
ende noch meer sult eer ghy ontfaert
pierus trac uyt syn sweert
hy seid al rydy hectors peert
ghy en hebt synrre hertten niet
die doot die hy mynen vader behiet
moste hy selven tierst smaken
soe suldy can ic u gheraken
oec drincken dat ghy my beheet
mittien woerden hy na hem sleet
ende pollites op hem weder
die orssen mosten knielen neder
soe grote sclaghe scloeghen sy
pentiseleye waster by
die des int thertte wel was vro
dat hem pollites weerden also
hy deed pierus mit wapen om
mer daeraf seg ic u die som
sy diet sach ende daerby helt
gaf hem die cracht ende dat ghewelt
anders en weer hys niet ontgaen
het waer mit pierus oec ghedaen
mer dat die mirmidone quamen
dien hem mit crachten namen
pierus was dat hy en wist wat doen
een ridder was daer heit calcoen
daer en was gheen snelre noch vroeder
polidamas was syn broeder
dat was alleen van svaders syde
pierus stac en doot in den stryde
om hem te wreken quamen dusent troyene
stoutte ridder ende siene
ende also menghe maghet wel
ic waen daer menich neder vel
die aeverecht opten sande lach
ende niet en verleefden den dach
pentiseleye die vrouwe doet
ontgelden haeren toernen moet
sy en spaerden achilles soen niet
eer sy uytten stryde schiet
had sy en na gheslaghen doot
sy maecten hem dat hoeft al root
oec had sy en by der ventaelgen
mer op haer quam al die battaelgen
sodat hy haer ontreden was
vererret was polidamas
om syns liefs broeders doot
hy most doer die grote noot
wenen wast hem lief of leet
ic waen hy der also veel versleet
der griecken mit synen sweerde
dat hy bedecten veel der eerde
die gheclaven was van heye
soe veel deed pentiseleye
als ons die jeeste vertelt
dat sy op hem wan dat velt
sy sloech ontwe in der porssen
scilde ridders perde ende orssen
also dreef sy se al daer sy vochten
dat haer niet gherumen en mochten
die griecken verloren seer
ende noch souden veel meer
en deed die soene achilles
thelamon ende dyomedes
dese weerden veel der jacht
ende hielden tfelt mit groter cracht
dit orloech na dat men waent
gheduerden aldus een maent
die griecken verloeren altoes meest
also als ic hebbe ghevreest
x dusent bleefter in den stryde
sy verloeren aen elcke syde
veel ende men sprac om den vrede
ic waens die vrouwe veel dede
men leest dat sy berghe ende dale
mit doden bedecten altemale
oec liet sy daer van haeren magheden
sulcke die haer wel behagheden
daer vacht elc opten anderen veel
al op dat velt in den nytspeel
dicwil daden sy ghemoet
beide te orsse ende te voet
sodat gheviel op enen dach
daer menich syn eynde op lach
dat die van bynnen al te samen
op dat velt te stryde quamen
men seid dat daer pollites deede
best van alle die van der stede
pentiseley ter quader uyre
die stac pierus schilt al duere
ende pierus bracter synen scacht
op haeren scilt mit groter macht
mer der coninghynnen spiet
dat en brac so scier niet
sy stac hem ter selver stonde
doer den halsberch een wonde
dat hem in tlyf bleef tponioen
doch hielt hy hem aent aertsoen
dat speer brac al ontwee
teen stuc en coemt uyt nummermee
sal hy hem wreken ende hy mach
of hy en verleeft niet dien dach
die griecken streden teghen haere
mit menghe grote scare
doch was haer weer so groot
dat sy der menghen sloech ter doot
daer waer sy ommer ghevaen
en had pollites ghedaen
die haer gherne in staden stoet
want sy was vast in synen moet
wat sal hy doen arme katyve
als hy se siet van haeren lyve
roven ende in stucken snyden
dat sal syn in cortten tyden
pierus die seer was ghewont
quam der ghereden terstont
al daer pentiseleye street
ende talreyerst dat sy weet
waent sy den yersten slach hem gheven
mer haer wille is achterbleven
hoert hier een swaer aventuer
haer helm was gehouwen duer
ende van haeren hoefde ghesleghen
dies waster cleen weer teghen
pierus verhief enen slach
al daert pollites wel sach
ende sloech haer af  dat was ontfarm
den scilt ende den luchteren arm
hy en conde haer niet ghestaen in staden
soe seer was hy mit volc verladen
daer velden hy se van den perde
pierus quam toe mit synen sweerde
ende beeten teghen haer te voet
daer weerden haer die vrouwe goet
sonder helm mit eenre hant
ghelyc oft weer een gygant
mer pierus sloech haer thoeft ontwe
des was pollites herde wee
dat hy dat mit oghen aensach
dat sy doot voer hem lach
ende dat se pierus in stucken sloech
ic en weet hoet syn hert verdroech
had hy der te tyde moghen comen
ic waen hyt wel had benomen
noyt en hoerden man sulck misbaer
pierus sloech hy sonder vaer
eer men hem ghenemen conde
dat hem tbloet voer uytten monde
ende hy in ommach neder vel
daer was gheclaecht dat weet ic wel
ende misbaer ghedreven groot
sy waenden dat hy weer doot
ten tentten droeghen sy hem mit rouwen
wat sal ic seggher van den joffrouwen
sy saghen haer vrouwe doot
sy en spaerden cleen noch groot
mer sy willent al ontlyven
of by haer verslaghen blyven
veel bleefter doot aldaer
doe wert die stryt also swaer
van magheden op die mirmidoen
van troyenen op die gryffoen
dat gheen man en cond volscryven
alle wouden sy doot blyven
pollites die sloechter veel
mer het ghinc hem uytten speel
so veel liet hy der in cortter tyt
al den dach so stont daer stryt
die griecken op die van bynnen
dat velt niet en conden ghewynnen
mer doch alst was te gheschien
soe veel verloeren die troyen
dat sy begherden die stede
ende om die coninghynne mede
die sy jamerlicke verloren
weken sy den griecken voren
ter statwert vloen sy wyens wondert
wel iiij dusent ende v hondert
lieten sy der op dat velt doot
nummermeer en hoert men sulcken noot
dat ye was so scadelicken stryt
die poerten en syn niet te wyt
sy syn hem eyngher dan int ghevoech
want haer syn ter statwert droech
ic waen sy coelden haeren moet
men mocht daer baden in dat bloet
en weer pollites ende eneas
filomenys ende polidamas
dat sy so seer ter weer staen
een en waer hem niet ontgaen
ic en cond u niet ghelovet dies
ghetellen dat grote verlies
dat sy hadden die van bynnen
verwonnen syn sy wildyt kynnen
nummer en comen sy buten mueren
om te proeven haer aventueren
dat volc dat daer tlyf behelt
sloten die poerten mit ghewelt
alle waeren sy tonghemake
dus ende by al deser sake
besaten die griecken die stat
wy en lesent nerghent dat
dat sy meer uyt vechten quamen
mer bynnen bleven altesamen
benoit die dit dichte wale
uytten latyn in walsche tale
die tiet al die grote moert
dat verlaeren wert die poert
athenor ende polidamase
anchise ende enease
ende alle die daer ontghingen
ende seghet dat sy van desen dinghen
in ysis boec die waerheit vant
hierteghen seg ic u tehant
rome ende alle die centauroen
ende die keyser van rechten doen
die syn van eneas comen
soude got te synen vromen
enen verrader doen die eer
dat hy en al soe groten heer
maken soud te sulcken moert
dat weer een sake onghehoert
perthenopeus die favelare
seghet oec al apenbare
van anchise een dinc
dat hy was een vondelinc
dat die vals capus was syn vader
dus scryft virgilius algader
syn oudervader assaracus
van hem lesen wy aldus
dat hy te voren croen droech
deser taelen hebben wy ghenoech
mer uytten walschen van ysise
van darise ende van virgilise
ende uyt anderen boecken mede
sullen wy nemen die waerhede
ende u in duytscher talen ontbinden
als wy se moghen best bevinden
een ryck ridder ende gheeert
van ysis is ende wel gheleert
hy was buten ende dares bynnen
dus doet ons benoit bekynnen
die dinc die buten onder die liede
gheviel scryft hy al alst gheviele
oec doet hy mede verstaen
hoet den griecken is vergaen
naedien dat sy wonnen die stat
hoe sy van goede waeren mat
hoe sy verdroncken ende verdorven
na die eer die sy verworven
dit sal ic dichten averwaer
diet weten wil hy hoer daernaer
in die stat syt seker dies
was groten rouwe om tferlies
sy en weten wat doen of waer vlien
want sy en connen niet ghesien
hoe men verdryve die viande
die vrouwe van der maghedenlande
was beweent van al der stede
ende van haeren joffrouwen mede
die griecken besaghen se daer sy lach
ende seiden oec op dien dach
dat sy nie in haren daghen
alsoe sconen lyf en saghen
men vraegden wat men der best mede dade
doe seiden sy dat sy groten scade
haeren volcke had ghedaen
synt dat sy der quam sonder waen
ende dat sy by haere cracht
scade namen al ongheacht
haer averdaet ende haer hone
willen sy dat men haer wederlone
ende men se dan en grave niet
mer pierus dat wederriet
hy seid dat docht hem goet nu ende echt
dat men se groeve nae haer recht
het waer laster ende scade
waert dat men haer anders dade
dyomedes ontriet dat al
hy seid dat men se gheven sal
te verteeren den quaden honden
of den wolven in cortten stonden
of dat men se werp in een ryvier
ende laet se henen dryven schier
dus worpen sy se telt men my
in een ryvier heit sancty
daer was synt sason na ghenant
des moeten sy alle syn ghescant
sy daden ghelyc dorperen honden
doe pierus ghenas van den wonden
behaghedet al den griecken veel
nu meer maecten sy groot speel
der poerten een deel twaeren
besaten sy mit haere scaren
ic waen sy der nummer troyen
meer uyt te stryde comen sien
drie daghe was dien van bynnen onsachte
dat niemant den anderen spreken en mochte
anchises ende eneas
athenor ende polidamas
hebben vonden enen raet
wien dat goet dunct ofte quaet
sy willen helenen weder gheven
so wanen sy best onthouden tleven
doer haer en willen sy niet ontfaen
enighe scade sonder waen
sy ghingen totten coninc pryan
int hof was menich hoghe man
sy seiden heer nu verstaet
neemt hierop goeden raet
hoe men van deser aventuere
die ons so fel is ende so suere
wat eynde men deraf wil maken
die gade syn ons wedersaken
wy moghen alle mercken wel
dat sy ons syn al te fel
wy en weten waerby dat mach syn
dit behiet ons apollyn
helenus ende cassandre
pantus ende oec veel der andre
pryan die cleen syns levens roect
sulc aventuer ende by vloect
hem selven schilt hy seer verwaten
omdat hem alle die gade haten
hy seecht dat hy hem sal beraden
ende antwoerden al mit staden
heer segghen sy weert dat ghy wout
ende ghys u belghen niet en sout
wy souden u raden een dinc
dat u eer waer her coninc
hier en is niemant hy en vrucht die scade
die ons ghesciet is vroech ende spade
als ghy verliest moet ons misschien
u eer souden wy gherne sien
priamis sprac daer hy stoet
u raet dunct my wesen goet
segt apenbaer wats ghesciet
ist wel ghedaen so en lates niet
mittien stont op athenor saen
die seer wys was sonder waen
heer sprac hy nu hoert haer
dat is condt ende apenbaer
alle die werlt duer en duer
en had ghedaen quade aventuer
dat dat onrecht waer ghewroken
dat die griecken op ons verbroken
op onse broedere op onse maghe
dit heft gheduert langhe daghe
sodat wy veel hebben verloren
wy en hebben wyn noch coren
ghevochten hebben wy daerteghen
dat alle u kynder syn versleghen
sonder pollites die van mynnen
syn leet niet en mach verwynnen
hier en is niemant meer die voer u recht
nu hier u stat berecht
wie sal wapen meer voer u draghen
ten is niemant van uwen maghen
die yet veel is ontsien
noch die der wapenen mach plien
noch hebben sy buten ij werf dertich
stoutter coninghen ende gherechtich
daer en is niemant lieve heer
hy en haet u herde seer
haer scade en connen sy niet vergheten
sy syn ons herde na gheseten
der is haer heer aghamennoen
menelaus ende thelamoen
ayax ovelius ende ulixes
nestor die oude ende dyomedes
van athenen minesteus
ende pierus neptholomus
dat is die stoutste die daer es
ende luttel ergher dan achilles
ende menich ander jonc ende out
die vromich syn ende stout
hierbynnen hebben sy ons beleghen
ende onse maghe afhesleghen
ende oec en willen sy niet laten
die stat noch vaeren haere straten
eer dat sy se hebben tebroken
ende hem aver ons ghewroken
docht u goet wy souden sien
hoe wy der plaghen mochten ontvlien
ende hoe wy mochten ghenesen
ende ons voert hoeden van desen
al dit leet groot ende clene
doet ons al vrouwe helene
men geef se weder dat radic dan
synt parys doot is haer man
wat eren of wat groter vromen
mach ons meer van haer comen
geeft men se niet men wordes gram
ende tgoet dat men mit haer nam
dan sal men talen ende spreken
hoe men dit orloech sal breken
ende hoe men pays ghewynnen moghe
dit waen ic dat ons alle doghe
athenor die sprac aldus
mittien spranc op amphimacus
des conincs pryans joncste kynt
van quader taelen was hy ontrint
daer en was gheen ghemaect so wel
hy en ontsach hem want hy was so fel
had pollites daer ghewesen
die van rouwe niet en was ghenesen
hie en had niet dat weet ic wale
ghesproken al sulcke avertale
athenor heft hy wederseecht
ende synen raet onder die voet gheleecht
ende als hy hem had ghelastert seer
o wy sprac hy ende myn heer
sullen weten herde schiere
van uwen rade die maniere
ende wat u hertte bynnen penst
u scoen taele hebdy ghevenst
waer ymant die der hem aen hilde
hier sullen eer x dusent scilde
ghescoffiert werden mit ghemoet
eer men uwen raet doet
wy moeten alle sterven of sy
van anderen vrede en roecken wy
die dinc en is niet so vergaen
dat men om pays soud staen
mitten sweerde sullen wyt eynden
ende al tfolc daer buten scheynden
ofte sy sullen ons versclaen
dus waen ic salt vergaen
om haer bloet mach ons wel dorsten
dit sal men onlanghe vorsten
hoe die sake vergaen voert
herde menich lelic woert
sprac hy daer hy cleen aen wan
eneas synre suster man
castiden hem so hy best mochte
ende seid hem dat hem best dochte
want dat hy sprac was niet dan quaet
domheit groot ende averdaet
hy sprac hier en is meer gheen stryden
swager laet dese taele lyden
wy en connen se niet wederstaen
der en wort poerte meer teghen ontdaen
wy en vechten niet meer hoe soet gaet
ghy moet soeken anderen raet
dat is om vrede dat is best ons eer
doe sprac daer priamis die heer
mit fellen moede als wel scheen
my dunct seid hy dat ic u tween
verkeirt sien in al u leven
dat ghy my desen raet soud gheven
ten is niet veer ic en daed u sclaen
ic waen ghys laster sult ontfaen
by uwen rade hoe dat ghinc
bescoudic yerstwerf dese dinc
die heer athenor die nu is gram
doe hy yerst van griecken quam
daer hy esioene sochte
seid hy dat niemant en mochte
afghewynnen my myn lant
hy riet my dat ic altehant
peleus lant soud doen beroven
ic en pensdens niet wildys gheloven
te doen al sulcke averdaet
en had ghedaen alleen u raet
by hem wast dat ghesciede
nu heb ic kynder ende liede
verloeren sal ic pays maken dan
hy sprac te voren als een vals man
ic en weet hoe hy soe coen was
dat hy my dorst ghewaghen das
ghedenct u niet eneas swager
dat ghy voert aver tpalagher
daer men helenen roefden ende stal
ghy mochtet hebben benomen al
haddyt belet myn soen parys
en had ghedaen in gheenre wys
dat is ghedaen ist vrome ist scade
dat was al by uwen rade
nu raedy my te maken soene
teghen hem die in allen doene
my verwonnen hebben ende ghedoet
des heb ic gramscap herde groot
eneas sprac hebdyt ghehoert
heer ic en swighe u niet een woert
ja en vacht mynos op athenen
wylen daer ghy menghen enen
verloest voer die goede stat
ende doe die heren waeren mat
egeus die daer croen droech
die vromich ende starc was ghenoech
hy had liever dat hy vrede
maecten tusschen mynos ende der stede
hy en mocht mit ghenen saken
anders ghenen vrede maken
dan hy most telcke jaer
in creten senden apenbaer
enen man te synen vernoye
den mynotarase ter proye
die half os was ende half man
want hem die coninghynne wan
phasis van enen stiere
dit verdinghe was al te diere
dat sy vergouden menich jaer
hy ende theseus daernaer
als op hem viel dat lot
voer ende deed dat ghebot
hy scloech minotaurus doot
die so starc was ende so groot
dit was een hart verdinc
wanttet menghen jonghelinc
sterven deed eert theseus brac
dus waen ic dat eneas sprac
mit groten moede syn sy saen
uytter saele alle ghegaen
pryan sweech hy most ghedoghen
die tranen liepen hem uytten oghen
hy ontsach se dat weet ic wel
want hy se som kende fel
hy weet want hy van desen
nummer geholpen en sal wesen
in een camer is hy saen
mit synen soen seid hy daer
te synen soen seid hy daer
lieve kynt ic ben in vaer
dat ons dese sullen verraden
willen sy sy moghen ons scaden
al spreken sy om vrede twaeren
ic waen sy ander dinc begheren
also wyt als is dese stat
en is gheen volc ghemaect bat
men mach wel sien van tween quaden
waermede men mynst is verladen
het is quaet ist dat men se slaet
nochtant ist alsoe quaet
verraden sy ons ende dese poert
het waer al te grote moert
dat seg ic dy lieve kynt
want myn hert niet en mynt
voer dy hoe dat sake comen
dattu stout sys ende vrome
ende men so hele dese sake
dat se hem niemant condt en make
morghen avont sal men onvrede
als men pleecht aen hemliede
om te nemen nauwen raet
van der dinc die ons bestaet
dan sal ic se daertoe bedryven
dat sy hier ten eten blyven
ende du sout wel ghewapent wesen
mit luden die du uyt sout lesen
so en laeter altoes gheen ontgaen
ist dat ghy se moghet verslaen
wy moghen ons ontsien te myn
hier en mach niemant comen in
die mueren syn vast in mengher wyse
ten waer dat ons ghebreke spyse
men en wonne ons niet in c jaren
nu siet dattu doets sonder sparen
amphimacus antwoerde saen
heer dit wort wel ghedaen
dit is dalrebeste raet
nadien dattet ghescapen staet
dus was die raet ende niet el
mer niemaer die seer is snel
die deedt hem te weten schier
al den raet ende die manier
ic en weet niet hoe ment vernam
noch hoe die sake uytquam
dit wist wel eneas
athenor ende polidamas
anchises ende die greve doloen
ende die vroede achalegeoen
haeren raet namen sy daer
want sy hadden groten vaer
van haeren lyve ende dochten
hoe sy hem ghehulpen mochten
wat helpt hierom veel ghemict
also als ons die boec vertrect
waen ic so deed dit ghedreich
dat men hem die verradenisse aenteech
by dien so droeghen sy avereen
omdat haer dinc verlaeren scheen
mochten sys bynnen niet gehouden
dat sy vruntscap maken souden
mitten griecken die buten laghen
tierst dat syt verlaeren saghen
daerna hebben sy hem beraden
hoe sy die saken best daden
athenor sprac wy en sceiden niet
eer ons priamis ontbiet
dan sal men altesamen gaen
dat men ons niet en mach bestaen
ende wy niet en ontsien syn kynder
dan sal men taele houden ghinder
om den pays ter selver stonden
hy sal ons mit synen monden
heiten dat wy te griecken vaeren
ende wyt vreden sonder spaeren
synt dat hy ons bewaert vynt
teghen hem ende syn kynt
dit weet ic wel al averwaer
ic hebben ghekent wel xl jaer
ende tierst dat wy hebben stade
te vaeren int theer sonder scade
so moghen wy mit ghemake
bereiden alle onse sake
ende pensen hoe men dese dinc
alrehemelickste volbrinct
dus syn sy beraden saen
wapen hebben sy aenghedaen
op aventuer wats mach ghescien
want sy hebben verraders ontsien
aldus vertelt ons die saghe
men ontboet se ten naesten daghe
weet dat wel sy hebben bracht
mit hem te have grote macht
want sy hadden in die stede
veel vriende ende maghe mede
omdat syt wel wisten twaeren
dat sy alle verraden waeren
ende men hem ommer sonder blyf
nemen woud daer haer lyf
die coninc ende oec syn kynder
weet dat wael dat sy ghinder
lude te meer mit hem brochten
omdat sy hem weren mochten
ende sulcke starcke stout ende groot
op aventuer wies had noot
ic waen die coninc haeren moet
ende haer ghepens wel saen verstoet
dat sy also waeren verraden
hy siet dat men hem niet mach scaden
noch oec honen noch verslaen
droeve was hy sonder waen
hy sach dat quaet begonnen weer
amphimacus seid hy dat hys ontbeer
dat hy altoes niet en vochte
want hem helpen niet en mochte
syn lude ontbiet pryan
int hof quam menich hoech man
daer was ghegeven sulcken raet
die som goet die som quaet
som seiden sy daer ter scoude
die coninc machs hem ontsien boude
dat hy wil cleen ende groot
al dit volc doen slaen doot
syn lant siet hy al destrueren
hy en weet hem hoe regeren
op eneas scout die coninc
mer doch so hiet hy hoet ghinc
dat sy onder hem daer spraken
hoe men die vrede mochte maken
vaert henen na dattet dus steet
ende ic gheen ander raet en weet
siet dat ghy lude ende stille
bevraghet al haeren wille
wat sy willen van ons ontfaen
of wat sy willen aengaen
ende segt ons dan alle die dinghen
o wy hoe scandelicke een ghedinghe
waerom leve ic nu arm katyf
liever heb ic die doot dan tlyf
dat hof is daer versceden saen
pryan weenden menghen traen
om syn vernoy ende om syn leet
mittien is athenor gereet
opter muer stont hy mit hem vyve
enen telch had hy van enen olyven
den griecken toenden hy vasten vrede
ic waen men hem dat selve deede
ende als hem seker was ghedaen
ghinc hy tot hem herde saen
haefschelicke hebben sy hem ghegroet
ende ontfaen ende ghemoet
alle die heren die daer quamen
grueten sy by haren namen
ende prysden athenor sterc ende goet
ende daertoe van synnen goet
sy vraegden hem wat hy sochte
ende wat maren hy daer brochte
here sprac hy saen groot wonder
ist ende ongheval bysonder
dat wy hebben wy van troyen
die altoes syn in vernoyen
want onse scade al te groot es
ghy weet wel hoe hercules
hiervoren dede scade groot
ende lamedon bleef doot
hoe dese stede ende dit lant
wert beroeft ende verbrant
sonder groot verdienen hebdy verstaen
dat dese sake was ghedaen
dese priamis  was syn kynt
rycke vroet als ghy wel kent
maecten weder dese grote stat
doe beriet hy hem na dat
dat hy syn suster esioen
eyschen woud die was so scoen
die thelamon van salomine
hielt na den wille syne
ic was diegheen die derom quam
alle diegheen waeren my gram
die ic die baetscap deed verstaen
het waer al anderssyns vergaen
weet wel had men se my ghegeven
want dorloghe weer al bleven
myns heren kynder waeren goet
stout starc ende vroet
ende seiden dat sy nummermeer
ghedoghen en wilde sulcke onneer
nochtant seid ment hem te voren
bestondent syt het waer verloren
doch bestonden syt tghevecht
wie dat recht had of onrecht
hier is die sake al af comen
wie soud nu moghen ghenoemen
watter coninghen om storven
ende watter lants om is bedorven
die scade blyft al onverwonnen
also langhe als derde is onder die sonnen
nu hierave en is gheen wederkeren
onse lude ende onse heren
senden my hier te sulcken doen
dat ic maken soud die soene
bade ben ic oec van desen
opdattet u tyt docht wesen
so heft dit orloech te langhe gestaen
het is sulc die doe niet en was ontfaen
die nu out is ende cranc
neemt die ghy wilt ende eer yet lanc
ende laet ons te samen spreken
soedat wy den nyt breken
doet soe dat dit orloghe blyve
ende men dit volc al niet en ontlyve
dese taele ende dese woert
waeren uyttermaten wel gehoert
doe namer toe saen die baroen
die conync aghamennoen
calcabius van creten ende ulixes
ende den stoutten dyomedes
also als ons is vertelt
so hadden dese doe ghewelt
in een duer tentte twaeren
daer van goud op stont een aren
ende die boem van elpsbeen
ghingen sy te samen ghemeen
sy hadden onderlinghe taele
die men elder sal segghen wale
die woert bespraken sy aldaer
als ysis ons seghet averwaer
dat eneas te synre bederve
behouden soud al syn erve
ende men hem dat sweren woude
dat hy niet verliesen en soude
tgoet dat men wonne in die stede
soud men hem deilen mede
dat hem altoes in gheenre saken
rycheit nummermeer en ghebraken
athenor bevolen sy mede
vaste trouwe ende goeden vrede
dat men syn goet veygelen sal
ende tvolc te lyve laten al
dat hy wille ende hem bestaet
hoe dat oec daerna vergaet
half daertoe coninc pryans rycke
sullen sy gheven teren ewelicke
synen soen tot eenre ghichten
dit swoeren sy seit benoits ghedichte
dus wanen sy die stat gheeryghen
athenor bat hem dat sy swyghen
ende sy gheven enen vrede
tusschen hem ende bynnen mede
totdat men die doden begrave
ende men dat velt rume daerave
want het is recht dat men ter eerde
elcke brenghe na synre weerde
oec pynden hy derom alleweghe
hoe hy penthiseleye ghecreghe
hy deed daerom grote bede
eer ment doer synen wille dede
mer die heren na dat ic weet
gaven dien vrede wien lief of leet
die doden te graven ende niet meer
des dancten hem athenor seer
oerlof nam hy ende voer thuys
mit hem voer calcabeus
een coninc van groter ouden
dien sy aver den wysten houden
om te sien hoet by hem stonde
voer hy mede sonder hoede
athenor heft hem op syn geleide
ten was niemant die der yet toe seide
tiersten dat athenor quam
in die stat ende men hem vernam
vraegden hem elc die spreken mochte
wat nyemaren dat hy brochte
of men hevet vasten vrede
tusschen die griecken ende die stede
ghy heren sprac hy laet my mit vreden
ic en cans u hier niet wel ter steden
ghesegghen want het is te spade
coemt hier morghen vroech te rade
soe moegdy horen ende verstaen
wat sy willen aenvaen
ende wat dat volc buten begheert
doe ghingen sy ter herberghewert
des nachs was in athenors huys
wel ontfaen calcabeus
want athenor deed hem eer
op aventuer of haer heer
die coninc op haer waer verbolghen
dat sy haer scade mochten volghen
daeraen sprac hy leet al ons hoede
dat wy hebben haer ghemoede
ic en weet hoe ickes ghedancken sal
der eren die my deed tvolc al
ende hoe wel men my ontfinc
athenor die sprac menich dinc
om te verblyden syn huys
ende synen gast calcabeus
oec seid hy en spaert niet en twint
ghy en suect morghen calcus myn kynt
op tfelt daer hy versleghen es
wy hebben vrede des syt ghewes
die nacht leet ende het wert dach
alt tfolc dat in die stede lach
quam des smorghens ten pallays
om te horen van den pays
daer was die coninc prianus
athenor ende calcabeus
ende die stoutte polidamas
mit hem die haefsche eneas
langhe wile sweghen sy stille
daer en was niemant te synen wille
noch wordt prinche noch coninc
waerom lettic aver dese dinc
die coninc pryan die besochte
wat meren dat athenor brochte
uytten heer hy brenc se voert
hy sal daer wael syn gehoert
ghy heren hoert sprac athenor
ghy die noch hebt menghen tor
ende wilen hadt so grote macht
dat ghy te meer doe waert gheacht
nu sien ic u dat is dat my deert
seer verwonnen ende verteert
ic waen hier niemant en is so coen
hy naem gherne nu die soen
om een wyf ende el om niet
hebben wy alle dit verdriet
dat is daer wy om syn tonghemake
noyt en quam van sulcker sake
sulcke scade in eertdrycke
wy syn alle ghemenentlicke
van conincs gheslechte comen
dat waen ic wel dat is u cont somen
van enen troncke nu merckt das
die edelste die ye ghewas
dus syn wy van enen man
wy souden vrede hebben dan
tusschen die griecken ende die troyene
wien staet nu meer die tyt te siene
wat wy achter den drien daghen
rusten moghen van hantgheslaghen
al en had ic anders ghenen toren
dat ic calcus heb verloren
myn kynt hoe mach ic meer verblyden
ende verhoghen in mynen tyden
onse neve syn doot ende onse maghe
is noch niet groet ghenoech die plaghe
maket also coninc pryan
dat hy verliest alle syn man
ic waen dattet schier oec wesen moet
tensy dat ment verhoeden doet
die grote vrese nu mercket dies
ende dien scade ende dat verlies
die doet dat ons heer verdwint
doot syn wy ende seer ghepynt
soud men ons ten vrede dwinghen
ic seg u dat in waeren dinghen
dat die griecken hoe dat ment acht
vroet syn ende van groter macht
sy houden uyttermaten wale
haer gheloeft ende haer taele
so wel hebben sy gehouden vrede
datter noit griec teghen en dede
ghetrouwe syn sy ende stout
milde ende van groter ghewout
ghisteren sprac ic teghen hem wel
ic en vant se pyntlic noch oec fel
den stryt dochten sy my cleen laven
als volc dat soe is te baven
ende vochten nochtant of sy wouden
ghy heren suldy langher houden
helenen in dese stat
van haer coemt ons al dat
sy heft ons ghemaect katyf
ten is onder goede man noch wyf
noch oec niemant die nu leeft
ic waen hy dus leet doer haer heft
doer haer en souts niemant vernoyen
verbernde men die stat van troyen
wy soudens hem bidden altesamen
waeren wy vroet dat sy se namen
soe seer hebben wy se verwracht
ende oec hebben wy ons bracht
soe ver van hare mynnen
dat sy om die coninghynnen
tlant willen storen ende die stede
des ware ons beter die vrede
teghen hem ende die soene
want wy hebbens seer to doene
van desen moert van desen stryde
en blyf ickes meer aen uwe syde
wat suldy doen nu meer voert
van my wil ic dat ghy hoert
ic vaer in sulcke lande wale
daer ickes meer en hore tale
wie mochte geherden desen noot
ons waer veel beter die doot
dan te leven in deser claghe
ay lays ic heb ghesien die daghe
den tyt dat jaer syt seker das
dat hier so groet blytscap was
dat in dit lant na noch verre
nye man was droeve noch erre
noch tonghemake noch in stryde
nyemant en was hy en was blyde
ende oec weeldich ende rycke
mer nu ist bedorven jamerlicke
alt tvolc is droeve ende mat
ay troyen troyen edel stat
die u nu siet ende wilen sach
ic waen hy u cume kynnen mach
ghy en syt nu niet dat ghy weert
alsoe seer sydy verteert
ic en wil nummer doer enighe miede
my ghesellen aen ulieden
ic en wilt oec niet sien lieve gesellen
dat men dese stat sal vellen
noch dat men vellet dese kerken
die wy selven daden wercken
sy synt ontrynt mit menschen bloede
dies syn ons die gade fel van moede
onser ontfarmt hem nummermeer
al dryven wy rouwe ende seer
van hem en syn wy niet bescermt
want hem onser niet en ontfermt
wat mach ons dan in staden staen
synt dat ons die gade af gaen
wy en connen gheen dinc voldryven
doer got laet dese sake blyven
men nemer meer sulcken raet
daer dese sake by volgaet
dat ons kynder niet en bederven
die wy sien aldus onterven
noch is in dese steed goet
menich man ryck ind vroet
die beide silver ende gout
veel hebben in haer ghewout
aen een syde sullen sy gaen
ende nemen ware saen
dat elc van den synen doe
alsoe veel goets daertoe
dat sy quyten al dit lant
van menghen groten viant
ende verlossen onse lyff
het is anders ghedaen sonder blyff
meret die nyt dus crachtelicke
die monstre die syn al te rycke
daer is in menghe sierheit groot
ist so dattet ons coemt ter noot
so sal men nemen al ghemeen
gout silver ende duere steen
dat sal men eer den griecken gheven
eer wy alle laten tleven
altemael des conincs scat
ende der baroen van der stat
blyven heym ende hebben vrede
ende die edele heren mede
nochtan mach die dinc volgaen
sal men marcken ende verstaen
of die coninc is wys ende vroet
ende hy tot ons heft wille goet
wat helpt hier en is gheen ander speel
verwonnen syn wy siet hy wel
hy siet algader onsen noot
die jamerlic is ende groot
hier en der coninc noch baroen
uytgaen noch die poert ontdoen
athenor sprac dus voer den raet
droefheit toenden hy in syn ghelaet
hy liet menghen heiten traen
al dat volc riep herde saen
hy heft ghegeven goeden raet
menich versuchten die daerby staet
ende menich hadder droeven moet
priame bidden sy dat hyt doet
dat men hem doer syne vrome
ende men der plaghen ave come
des orlogens ende der elinden
des torments ende diere scinden
daer en is noch groot noch clene
sy en doent gherne alle ghemene
ende sy en gheven haeren scat
om te behouden die stat
tierst dat gheen ghediet
van des conincs have schiet
maecten prianus groot seer
gheen man en mocht droeven meer
syn haer dat wit van ouden was
scleet hy alsoft waer vlas
al bloet hy seer hem en roect
hem selven gaf hy menghen vloec
het is wonder dat hy niet en wert onvroet
soe seer is vererret syn moet
o wy sprac hy ic ben verwaten
want my alleen niet en haten
die gade  dat is dat ic claghe
mer myn vrient ende myn maghe
nyemant en vernoyet syn scade
sy syn my al te fel in rade
drie jaer en ist noch niet leden
had men gheraden te fellen vrede
eer troylus ende parys
verslaghen worden in diere wys
so en en hier niet toe comen
mer nu en macht niet syn benomen
men sal te mynre groter scanden
dit volc copen uytten landen
so vele dinghe syn die my deren
ic en cans alleen niet verweren
teghen hem willen syt volbringhen
dat rouwet my baven allen dinghen
ic proeft ende marckt wel by hen
in wat saken dat ic ben
o wy aventuere felle
waerom sydy my dus wreden geselle
tierst dady my so groet ghenade
op dalrescoenste van den rade
setty my doe ghy my eret
mer doe ghy my van u keret
hebdy my dorperlic weder
van hoghen gheworpen neder
onder die voet ligh ic onweerde
arm ende katyf op deerde
sonder hulp dat ic meer blyden
worden en sal in mynen tyden
ofdat ic ommermeer op stae
dus ist best dat ic anegae
sy syn avereen ghedreghen
nummer en stryd icker teghen
ic en cant verweren also als staet
want ic en hebbe ghenen raet
myn stat is al in haer ghewout
sy en laten my silver noch gout
doen dat sy willen en cant ghedoghen
noch aenghesien mit mynen oghen
ic wil gaen ter ander stede
my is leet dat sy maken vrede
wenende seer ende tonpass
ghinc prianus uytten palass
hy en mocht niet wel droever wesen
om syn doen sach elc na desen
alle die ghemeint wilt daerna
dat athenor ten griecken ga
ende hy die waerheit wete dat
wat sy willen van der stat
eneas baden sy oec mede
dat sy sprake om den vrede
mer athenor hiet hem saen
dat sy ter herberghen souden gaen
wanttet al te spade schynt
des daghes hadden seer ghepynt
die ten doden hadden ghegaen
dat syt al hadden voldaen
beide verbernt ende bracht ter eerde
glaucus was mit groter weerde
ghedraghen in die goede stede
ende des nachs begraven mede
syne vriende ende syn maghe
weenden daerom al totten daghe
syn vader ende polidamas
een graf oec hem ghemaect was
van marberen blaeu roet ende groen
daer leid men hem in na synen doen
syn graf dat was scoen ende dier
men haelden oec uytter ryvier
die scoen penthiseleye mede
die was ghedraghen in die stede
daer mocht men groet misbaer scouwen
in die stat van den joffrouwen
ende al dat volc van der stede
ic waen dat men se balsamen deede
synt dat die werlt yerst begonde
en sach nie man in enighe stonde
dood begraven mit sulcker eer
noch daer men om weendet seer
in haer lant was sy so ghevoert
fylomenys die stoutte swoert
dat hy se soud voeren te lande
nie en sloech man so seer syn hande
als hy om die vrouwe deede
so langhe hielt hy se in die stede
dat hy die waerheit weten mochte
weder ment soende of vochte
hy en woud om sterven noch om leven
die stat in hare noot begheven
tiersten dat helenen kynt
dat ghedinghe ende parlement
maecten sy so groten rouwe das
des nachs doet wel doncker was
quam sy totter heren rade
om te bidden ghenade
athenor deed haer verstaen
ende al den heren sonder waen
dat sy te haeren man sal keren
doe sprac sy voer alle die heren
so sal hy my in cortten tyden
elc lit van den anderen snyden
alse ghy sult daerbuten keren
bidt den griecken ende den heren
aver myn grote ongheval
athenor sprac vrouwe ic sal
doer u daertoe doen myn macht
dies ben ic herde wel bedacht
doe men den dach der sach verclaren
en was der gheen langher sparen
athenor ende eneas
ghingen daer aghamennon was
sy seiden hoe dat parlament
in die stat was gheeynt
aldaer waen ic dat sy spraken
van haeren ghemeynen saken
oec daden sy grote bede
om vrouwe helenen mede
daerna vraegheden sy om den scat
wat sy wouden van der stat
hebben dat sy se rumen soude
doe sy dat wisten sy en wouden
ghinder niet meer altoes dinghen
mer ten yersten dat sy ghinghen
ghinc mit hem saen ulixes
tydeus soene dyomedes
omdat sy vertellen souden
wat die griecken hebben wouden
tierst dat sy in die stat quamen
warens die lude vro te samen
dat die coninghe quamen derbynnen
sy waenden wel leven mit mynnen
ende een deel hebben haer ghevoech
het was nochtan een deel vroech
als die heren altesamen
van der stat te rade quamen
der ginghen sy dinghen ende maken
onder hem al sulcke saken
die behoren souden ten vrede
tusschen die heren ende der stede
daer die raet was alremeeste
wert daer een so grote feeste
ende een so starc gherochte
dat mens cume gheloeven mochte
baven in des conincs sale
mer benoit die makes hale
waeraf dat gherochte quam
hoert wat icker af vernam
pollites die had vernamen
dat penthiseleye was comen
in die sale op dien dach
van den bedde daer hy op lach
stont hy op saen ende liep
daer menich weende ende hulp riep
op haer viel hy in ommacht
men droech hem henen sonder cracht
sy droeghen hem danen aver doot
hierby wert dat gheluyt soe groot
dieghene die stonden int ghedinghe
ende spraken onderlinghe
waenden dat des conincs kynder
al ghewapent quamen ghinder
om te vaen die twe heren
sonder enich wederkeren
dat ghedinghe scheit aldaer
die twe hadden groten vaer
om haer lyf dat seg ic u
mer doch soe stilde dat gehu
verveert waeren sy syt seker das
totdat sy wisten wattet was
athenor nam se seit men mie
ende leide se alle drie
by des conincs prians oerlove
mit hem in syn selves have
om syn beste daertoe te doen
beide ten payse ende ter soen
hier scryft benoit dat hyt verriet
palladium mer dat en is niet
athenor hevet verstaen
eer hem die heren ontgaen
van hem die somme ende dien scat
dien sy eysten van der stat
doe hyt hem had doen verstaen
rumden sy die stede saen
athenor hiet comen te samen
alle die baronen by namen
eneas ende menich ghenoot
thof was daer uyttermaten groot
voer den rycken coninc pryan
ende oec voer alle syne man
seid hy dat men hem woude
hondert m bisantten van goude
ellic dumen dicke palmen breet
ende also menich silveryn gotweet
xm jaer te hulpen te haeren scaden
ende cm kerren gheladen
mit ghesteyntte mit anderen goede
soe dattet hem in staden stoede
aldus wilde dyomedes
nestor ende die oude ulixes
uwer suster soen thelamon
minesteus ende aghamennon
ic waent ons oec te gheven steet
wert ons sy lief of leet
wy en moghens want dese stede
en mach niet anders hebben vrede
so langhe hebben wy ghevochten
al wouden wy nu wy en mochten
niet verweren dit verdriet
pryan sprac hier en doech niet
ghedaen dan men mitter spoet
te samen brenghe alle dit goet
mer tierst dat ment versament heft
siet wel eer men den heren gheft
dat wy seker syn des vreden
men moetet doen mit behendicheden
dus lavet pryan al van desen
want ten mocht niet anders wesen
dit goet was achter die stede gesocht
ende oec al te samen brocht
eens daghes quam in die stede
dyomedes ende ulixes mede
athenor spreken ende eneas
alsoe ic int wals las
ghescieden daer een wonder groot
al daer toe saghen al die ghenoot
in pallas kerke al daer sy waeren
quam een groot volc mit eenre scaeren
omdat sy wouden na haeren saken
grote sacrificie maken
sy sloeghen veel beesten daer
voer pallas opten outtaer
omdat sy se na haeren sede
verbernen souden daer ter stede
mer sy en mochten in geenre manieren
dat ontsteken mitten vieren
alsoe als te voren plach
des maecten sy groot hantgesclach
alle waeren sy verveert
sy riepen tot haeren gadewert
elc man vrucht ende docht
wat gheen dinc beduyden mocht
doe liepen sy mit groten vaer
al te apollyns outaer
daerop leiden sy altehande
haer sacrificie haer offerande
oetmoedelicke mit groten ween
stonden sy daer voer al ghemeen
sy staken der vuer inne mer die brant
die ghinc uyt altehant
alle diegheen die dit vernamen
sloeghen haer hande al te samen
omdat die dinc also vergaet
niemant en weet syns levens raet
hier moegdy noch een teyken horen
vreselicker dan te voren
een uyttermaten groet swart aren
hoerd men daer roepen ende misbaren
syn gheluyt mocht men veer horen
al daer die lude stonden voren
die toe saghen van den meesten
hy nam die darme van den beesten
hy droech se al te griecken scepen
die troyen worden begrepen
in wanhape ende in vaer
die dit saghen apenbaer
van dien daghe waeren sy alle
in groten vaer van misvalle
want hem docht allen dies
dat dat bekennen deed verlies
mer die wyse ulixes
ende syn gheselle dyomedes
pensden wel in haeren synne
dattet beduyden haer ghewynne
doch ghebeerden sy also daer
alsof sy hadden groten vaer
ende sy derom serich waeren
dat die lude soe misbaeren
oec seiden sy dat sy daden wel
ten dienst al wast dat hem misvel
wat wonder wast al sprekens die liede
daer al sulc dinc ghesciede
die griecken vraegden al apenbaer
calcas ende hy seid dat waer
dese dinc beteykent dat
dat wy syn heren van der stat
en laet u altoes niet vernoyen
in groten rouwe syn die van troyen
ende oec in verdriet van synne
daer quam selven die coninghynne
om te sachten der gade moet
die ghinder groot offerande doet
pallas ende oec appollyn
om haer vrient te bet te syn
wat sy offert ofte biet
dat is een dinc dat niet en diet
die gade toendent apenbaer
dat sy haer doen hadden ommaer
sy en ontfaen noch een noch ander
doe was ghesocht die scoen cassander
om te segghen wattet duyden
sulcke dinc als men daer sach
doch seid sy hem die tot haer quam
dat die gade waeren gram
ende appollyn selven mede
was vererret op die stede
want syn monster mit avermoede
ontreynicht waer mit menschen bloede
mittien so en wouden sy niet ontfaen
haer sacrificie sonder waen
mer dus veel heft sy gheseet
draeg se daer myn broeder leet
so sullen sy verbernen saen
want die gade sullen se ontfaen
hector die men so prysden
die lude daden dat sy wysden
het verbernden daer syt saghen
al dat sy daertoe draghen
als alle die sake was ghedaen
syn sy ter herberghen ghegaen
een deel is haer moet ghesacht
dat haer offerande is volbracht
ende sy versoent syn teghen die gade
die haer offerande ontfinghen node
tierst dat men verclaren sach
in der werlt den sconen dach
ghingen athenor ende eneas
al daer dat griexe heer was
athenor sprac selven voren
heren sprac hy wildyt horen
wy syn gehaet baven al dinc
van onsen heer den coninc
van al den volc also wael
omdat wy teghen u houden tael
ghy weet wel dat daerom es
dat wy gherne volmaken des
dattet vrientscap weer ende vasten vrede
tusschen u ende der stede
nu bid ic u oft so vergaet
dat die coninc om ons eer staet
ende hy ons wil doen ontlyven
dat ghy ons niet en laet verdryven
want quaemt ons ten archsten nu
wy mosten soeken hulp aen u
ulixes antwoerden daer
athenor syt des sonder vaer
ist dat ghy verliest die stat
ghy sult heren wesen bat
beid ghy ende eneas
in griecken syt seker das
dan ghy ye in troyen wert
ende al dat volc dat mit u vaert
sullen wy gheven te haren bederve
in griecken beid lant ende erve
anders siet wel dat ghy syt
sonder loesheit ende nyt
ende ghy ons doet uwen scat
mit trouwen hebben van der stat
athenor seid altemale
dat ghy eyschet weet dat wale
suldy hebben ten yersten doen
dat ghy ons wilt sweren soen
siet om dusdanen perlament
als ghy hiervoeren hebt bekent
waeren sy bericht van veel lieden
dat dese heren troyen verrieden
oec scryft benoit in synen wals
mer die reden die syn vals
ic en can gheweten noch verstaen
in ghenen buecken sonder waen
wie die rechte sculdighe was
sonder die valsche calcas
die tpert mit rade maken dede
daermede wan die stede
virgilius scryfter ons af bet
dan benoit int walsche heft gheset
des wil ic volghen synen buecken
ende die waerheit daeruyt suecken
benoit scryft doe die coninghe
vernamen dat fel ghedinghe
dat tusschen theer was ende der stede
ende dat men soud maken vrede
die scandelic was aen te gaen
wouden sy alle varen daen
diegheen die te dien tyden
tlyf hadden ontdraghen uyten stryde
aen prianus namen sy oerlof
ende rumden beid stat ende hof
sy en wouden niet beropen wesen
noch oec tael houden van desen
daer die heren ende die baroen
souden doen die scandelicke soen
omdat sy niet en wouden onteren
hem selven mitten anderen heren
sy voeren henen hare straten
als lude die griecken haten
waeren sy der een deel langher bleven
alle hadden sy der ghelaten tleven
ende en waeren niet ontgaen
als ghy sult vernemen saen
daer vaer henen fylomenys
seer bedroeft in mengher wys
van ijm ridderen syn
voert hy der vc ende tien
voer hem voert hy pentiseleye
die so starc was in den reye
totdat die werlt eynden sal
van al dat is ende wesen sal
sal men se prysen ende moet wesen
ende van hare stoutheit lesen
op enen herden dueren waghen
scoenre dan wy noit en saghen
lach sy in pellen ende in sindale
ghebalsaemt uyttermaten wale
datter om dat sonneschyn
gheen quade roeke en soude syn
van allen dien scoen joffrouwen
die daer quamen mitter vrouwen
diere dusent waeren bleven te leven
ende xxx ende iiijc ende seven
sy maecten droefheit apenbaer
in den lanxten dach van den jaer
en mocht men u vertellen niet
den rouwe ende dat groet verdriet
dien haer volc dreef daeraven
eer men se brachte te graven
haer graft costen veel van haven
mit groter eren was sy begraven
ic waen u niet en volscreve tdoen
selve die wyse salamoen
des mach icker te myn om gheven
dat van my niet en is volscreven
fylomenys die se had in hoeden
bracht se te lande mit armoede
loen heft hys sulc ontfaen
als wy u hier doen verstaen
hy ende syn gheslechte algader
hadden oec nae den vader
elcx jaers van den lande te lone
te presentte iiij maghede scone
hier gae ickes aen virgilius werck
omdat hy was so wysen clerck
ghetrouwe ic hem der waerheit bet
dan yemant van der heydensche wet
calcas ontsach hem van den vrede
tusschen den heren ende der stede
ulixes nam hy tot synen rade
ende seid wert dat ment soenen dade
dat waer teghen der gade ghebot
daden syt so waeren sy sot
alle souden sy daerom werden gescent
wat sal sprac hy dat perlament
om vrouwe helenen ende om den scat
wy moghen wynnen al die stat
daer scats in is oec so veel
dattet gaet al uytten speel
ulixes sprac ic en can bekynnen
in welcker wys men quaem derbynnen
calcas sprac men roep my dan
epefise den tymmerman
hy sal ons maken ene ors van houte
groet ende van so menghe voute
datter in wesen sullen dan
wel te ghemake vm man
die coninghe die wile quamen
troyen te hulpe altesamen
hebben gherumt nu die stat
des moghen wy se wynnen te bat
ic wil men tors hier blyven laet
wy sullent wel doen mit beraet
dat syt treken in die stede
dus sullen wyt wynnen dermede
ende doen oec verstaen mit baden
dat wyt doen ter eren den gaden
omdat sy moeten ons heer
gheleiden aver dat wilde meer
dus was ghemaect by calcas rade
dat pert daer al af quam die scade
soe groet was die hulten wreen
dattet ghelyc enen berghe scheen
so hoghe wast ende oec soe groot
daeraen lach al der stede doot
ende tiersten dattet was al volmaect
wat helpt der waerheit missaect
sy ghingen daerin alle dese heren
die ic u sal noemen leren
tessandrus ende helenus
ulixes ende menelaus
mathoon ende coninc thoas
epesis selven ende thomas
ende pierus neptolonus
dese noemt ons virgilius
menghen coninc ende mit hem dan
waen ic wel vm man
dus seghet dat sy den vrede
vaste swoeren alle der stede
ende sy oec ontfinghen dat goet
dat hiervoren ghenoemt stoet
daermede daden die baroen
in beiden syden vasten soen
helenen lieten sy aldaer
ende deden verstaen al averwaer
wert dat alsoe ghesciede
dat sy quamen onder die lieden
ten mochte nummermeer gheblyven
die lude en souden se ontlyven
mer als sy te lande waeren
souden sy weder om doen vaeren
oec so ghewaghet benoit das
dat athenor ende eneas
berieden dat dat grote pert
in die stat ghetoghen wert
ende sy niet eer te scepe en ghingen
eer sy saghen in waeren dinghen
dat die mueren waeren ghevelt
ende dat pert daerin vaert mit gewelt
oec en ghewaghet hy niet das
dat yemant in den ors was
ende haer viande daerbuten laghen
diet mitten oghen aensaghen
dit schynt boerde in alre wys
hoert ons scryft dus virgilius
correbus een ridder scoen
des conincs soen van migdoen
was tien tyden te troyen comen
want hy maer had vernomen
dat daer hulpe was te doen
des bracht hy menghen ridder coen
langhe wyle had hy ghemynt
alsoe als ic hebbe bekynt
des conincs dochter die scoen cassandre
hy had bet ghemynt een andre
want hy derom syn leven liet
mer hy en was die yerste niet
die om die vrouwe verloer syn leven
hy en is die leste oec niet bleven
lichtelic yet dat dert den sieken
al dit seg ic by den griecken
die doer hem also ghebeerden
alsof sy hem doer hem verveerden
sonder oerlof rumden sy tlant
in haer lodyen staken sy den brant
in dier ghelycke in die ghebaer
alsof daer gheen keren en waer
wel iij dusent seile ofte mee
lieten sy staen teghen die see
des waeren die troyene blyde
sy wanen quyt syn van den stryde
den gaden baden sy van der meer
dat sy mosten al dat heer
doen verdrincken altesamen
eer sy nummer in griecken quamen
doe sy so ver waeren ter see
dat men se sien en mocht niet mee
seilden sy aen thenedoen
daer menich rycke baroen
wonende eer men troyen belach
mer het was op dien dach
sonder lude ende al verheert
want die griecken haddent verteert
daer voeren sy ligghen tiere stont
hem waren die weghe cont
die troyene waenden wale
dat sy weren altemale
in griecken dies waeren sy blyde
die poerten ontdaden sy wyde
ende ghingen wandelen op dat velt
daer sy ducke mit ghewelt
ghestreden hadden op die gryffoen
hier laghen die mirmidoen
hier ulixes hier machaoen
hier dyomedes hier thelamoen
hier plach te staen die scepinghe
aldus spraken sy onderlinghe
mittien quamen sy ghegaen
daer sy dat pert saghen staen
daer en was ridder noch ghenoot
hem en wonderde dat was so groot
thuneates die riet dat
dat ment haelden in die stat
niet en weet ic of hyt deede
doer valsche behendichede
ic waen tongheval dat woude
mer capys sprac alse die boude
ende ander lude meer dan twee
men werp den duvel in die see
of men staker aen enen brant
of men doerbaert altehant
ende sien watter in is ghedaen
dus en wisten sy wat bestaen
men en wister wat mede doen
doe quam daer lacoen
neptunus pape hem volgden naer
van lude een grote scaer
hy riep katyve sydy verwaten
waendy dat die griecken laten
hier enich dinc tonser vromen
en ist niet wel condt uwer sommen
hoe vals dat ulixes sy
hier syn in lude gheloves my
of het is ghemaect om dat
om te breken die stat
of dat men daeraen moghe sien
die dinghe die in der stat ghescien
ommer ister quaet aen yet
daerom en lovet den griecken niet
daer hy dit riep mit groter cracht
nam hy in die hant enen scacht
ende scoot dat pert op synen buyc
dat en liet hy doer nyemants gehuyc
dat lude recht in dier ghebaer
als een huys dat ydel waer
nu merct herde wel in desen
en hadt al niet verdoemt ghewesen
so menich vroem man als daer was
sy hadden gheproeft das
wat daerin beslaten waer
weet dat wel al apenbaer
had men gehoert lacoen
so stonde noch hoghe ylioen
ende daertoe menich edel sale
die ghemaket was al te wale
mittien dat sy dus studeerden
quamen van den lande die hierden
ende brachten voer den coninc
ghevaen enen jonghelinc
enen griec  als ons die buecke oerconde
syn hande op synen rugghe ghebonden
die hem selven aventuerden
ende op syn lyf al willens kuerden
te sterven des was hy coen
of die stat den griecken te doen
daer die hierden denghenen brochte
liepen sy hem besien al die mochte
ende maecten daermede haeren spot
mer nu es is niemant soe sot
wilt hy hem daeraen keren
hy en mach aen desen leren
wilt hy van hoe fellen doen
dat sy noch syn die gryffoen
daer hy stont by die troyene
begonst hy hier ende daer te siene
wat borghe sprac hy of wat lande
sal my houden voer die viande
ofte wat sal myns gheschien
ic en mocht in griecken niet ontflien
al woud men my laten gaen
want men wilter my verslaen
hem allen ontfarmden der talen
ende seiden vrient segt sonder halen
wanen dattu bist ghebaren
waeromme du heves dyn lant verlaren
mittien hy dese tale began
her coninc sprac hy nu hoert my dan
ic wil dy waer te weten doen
myn naem die is symeoen
ic en lieghes niet oec wildyt horen
ic ben van griecken ghebaren
al heft my daventuer gheraect
onsalich arm katyf ende naect
sy en maect my nummer loghenar
ghy hebt wel gehoert die maer
van palamedes dien algader
die griecken proeven verrader
syn maech was ic herde naer
myn vader senden my dat is waer
mit hem  hy en is gheen ryck man
hier doet orloghe yerst began
die wile dat hy coninc was
van den heer syt seker das
ic waen dat ic somwile wael deede
sy wetent noch som in der stede
mer synt dat vals ulixes
verraden bestont palamedes
ende icken in den wych verloes
dreich ic ulixes altoes
dat ic noch syn leve name
waert dat ic te lande quame
dit was myn begherte al
hieraf quam my tongheval
doer desen dinc doer desen nyt
quam ulixes te mengher tyt
ende had ghern ghemaect dat
dat ic had ghewesen gehaet
hem en was niet meer temoede sachte
eer hyt mit calcas volbrachte
dat men my daer soud ontlyven
mer wat helpt ic en mach niet blyven
ic moet doch sterven als een dief
of ghy hebt die griecken lief
ende ghy nu weet so verslaet my
ic waent ulixes wille sy
hieraen moegdy lieve doen
uwen neve thelamoen
alle die lude vraegden das
hoet hier aen bracht calcas
dat hy hem was van quader gonst
hy die vroet was van griexer const
sprac bevende ghelyc den siecken
ducwille wouden die griecken
troyen laten ende thuys vaeren
ic woude syt hadden ghedaen twaeren
want sy waeren strydens moede
mer so letten se die vloede
die storm ende oec die wynt
oec gheviel hier een wonder synt
doe dat pert volmaect was
ghy moghet selven maercken das
was hier donderweder soe groot
doer dese vrese doer dese noot
was ghesent euripulus
te delphos in apollinis bedehuus
die bracht mare ende seid o wach
ghelyc doe men in aulis lach
ende daer was efegenia
ter doot gheslaghen herde na
om te hebben den wynt goet
so mostet nu costen menschenbloet
soud men te lande wedervaeren
dit deed menghen misbaren
want elc man was in sorghen
dat hy dweder moste borghen
doe trac ulixes voer die lude
calcas ende seid vrient bedude
wien die gade hebben willen
men mocht den storm niet verstillen
mit niemande dan mit mynen lyve
hy sweech der daghe ij werf vyve
eer hy my noemden in dier ghebaer
alsoft hem leet te segghen waer
hierom was groot hantgheslach
des doets die hem elc ontsach
doe men my noemden waeren sy ontgaen
des daghes doe men my soud verslaen
ontscloet ic mit groter pyne
ende brac mynen vingherlyne
ic ontsloep saen in een broec
des snachs was om my ghesoec
mer sy mosten my verliesen
ic decten my soe in den biesen
daerin lie ic dat ic lach
tot ic se henen seilen sach
nu ben ic in hopen niet
dat my ommermeer ghesciet
te sien vader ofte maghe
ofte kynder die ic ghern saghe
mer ic hebbe des groten vrucht
dat sy se doer myne vlucht
ontlyven sullen allegader
nu bid ic dy her coninc vader
doer hectors siele dyns lieve kynts
doer al dieghene die du myns
ende doer waerheit ende doer trouwe
dier ic arme luttel scouwe
in die werlt averal
ontfarm dy myns ongheval
ende die doot die ulixes woude
dat ic mit recht ontgoude
syneoen weenden als hy dus loech
ende hy die troyene bedroech
alle baden sy voer syn lyf
pryan selven hiet den katyf
ontbinden voer syn man
mit haefschen woerden sprac hy en an
wie dattu bist hets my alleen
verghet den rouwe ende den ween
dattu griecken heves verloren
blyft mit ons ende latet my horen
waerom dit pert ghemaect sy
ende wat beduyt des bid ic dy
weder dattet syn gotlicheden
of dat men der wil orloghen meden
syneoen die wel syn lesse
conste  wacht der verradenisse
hief op sy hande in dien stonde
die hem waeren saen ontbonde
totter sonnen ende seide
dat seg ic by der gotlicheide
van der sonnen die van den trone
al der werlt lichtet scone
dat ic u sal segghen waer
synt dat sy my groten vaer
daden so waen icket sonder sonde
doen dat ic haer sake oerconde
die sy langhe hebben verholen
want ic hem langhe ben ontscolen
ende ic te troyen ben ontfaen
wil icket u al doen verstaen
die griecken hapen talre tyt
synt dat sy yerst hielden stryt
seg ic dat altegader was
aen die gadynne pallas
mer synt dat die vals ulixes
ende die felle dyomedes
begonsten dit felle doen
dat sy dat palladioen
mit haeren onreynen handen
dorsten uytten heylighen landen
alsoe dorperlicke stelen
worden wy vervloect in velen
ende seg u in welcke saken
synt sy begonsten die tentten naken
dochten sy ons bernen ghereet
wy saghen van haer lopen dat sweet
sy verscudden scilt ende speer
daert menich man sach in dat heer
dit teyken toende pallas
mittien riep lude calcas
dat men voer aver die see
men wonne troyen nummermee
sy en waren des selven bade
dat sy die beelde van hare gade
ten is om el niet twaren
dat sy nu syn wech ghevaren
dan om te doen sulcke dinc
ende als ghy mynts waent her coninc
sullen sy hier wesen tuwen scade
dus hevet al calcas beraden
omdat verbolghen was pallas
soe riet hem dit mede calcas
dat sy doer der gadynne weerde
dese vrome van desen peer de
maecten want sy haddens noot
hy riet te makene soe groot
dat mit gheenre behendicheden
brenghen en soud in die steden
dat men die stat of men se sochte
doer pallas niet wynnen en mochte
siet haddy dit beelt tebroken
het waer te seer op u ghewroken
ghy hadt verlaeren lant ende stat
mer des gan ic den griecken bat
had hyt ghetoghen oec in die poert
al asien weder ende voert
waer dan u in hant ghegaen
by desen woerden sonder waen
die wenende sprac aldus syneoen
voer menghen hoghen baroen
wert ghewonnen gheen stat
die achilles niet en maecten mat
noch alle die griecken in x jaeren
verwan hy alleen twaren
noch ghescieden meerre wonder
dat ty ic calcas bysonder
dat hyt mit toveryen deede
daer sy stonden die van der stede
ende daermede laocoen
saghen sy comen tenen doen
twee serpenten ende niet mee
gheswommen al doer die see
tierst dat sy te lande quamen
vloe dat volc wech altesamen
beide blode ende coene
sy coren uyt laocoene
ende daden sy voer synen oghen
die vader en const niet ghedoghen
hy soud hem in staden staen
mer sy namen hem mede saen
ende verbeten hem oec doot
al was syn hulpgheroepe groot
niemant en stont hem in staden
want een yghelic ontsach hem scaden
ten yersten dat sy danen schieden
wert daer tale van den lieden
dat hy by dien vermoert wert
omdat hy scieten dorst dat pert
sy ghingen ghemenenlicke derwert
ende haeldent ter stedewert
doet niet en mocht in die poert
hebben sy den muer ghescoert
dat selve stuc dat wilen maecten
appollo die welgheraecten
ende neptunus syn gheselle
doe loech ulixes die felle
die vrouwe ende die joffrouwen
ghinghent te wonder aenscouwen
dat grote pert dat onghedude
al vol starcker ghewapender lude
o wy troyen holpt yet ghecroent
hoe jamerlicke sydy ghehoent
edele stoutste orloghesliede
hoe quamt dat u dat ghesciede
o wy vermaerde ylioen
verraden heeft dy syneoen
men seghet dat hem iij werf ontvacht
eert in quam mit groter cracht
ende men die wapen hoerden clincken
nochtant en wilde sy hem niet bedincken
cassandre des conincs dochter
riep lude ende veel onsochter
waer wildy daermede o wacharme
waerom en siedy syn felle darme
ghy dunct my al te seer dolen
uytten perde sullen comen volen
diet sullen verteren al
dat in troyen leven sal
men en achten en twint der woerden
die men hoer roepen hoerden
niet meer dan men haer deed te voren
by dien wert die stat verloren
schier daerna soe quam die nacht
dat dol volc dat el niet en acht
dan om singhen ende om dranc
ghinc al slapen eer yet lanc
die griecken wisten dit doen
sy quamen van thenedoen
ghevaeren by der scoenre maene
die leitsman deed hem te verstaen
mit enen vuer die rechte vaert
diegheen die waeren in dat pert
ontsloet syneoen ende hiet se uytcomen
dat hem got moet verdoemen
sy lieten hem uyt mit eenre lyne
die felle ulixes ende die syne
tassandrus ende stelenus
pirrus ende menelaus
machon ende achamas
epesis ende die coene thoas
dese ghingen in die stat
alt volc was van wyne sat
dit is dierste doghet die ic vernam
dat van dronckerscepe quam
wel vm hadden sy der daer
volcs ghewapent tot eenre scaer
die wechters versloeghen sy saen
ende hebben die poerten ontdaen
som waeren sy incomen mit ghewelt
daer dic mueren waeren ghevelt
som quamen sy ter poerten inne
nu hoert wat wonder ic hier beghynne
dit was recht ten selven stonden
dat tvolc yerst slapen begonden
eneas scliep ende ander liede
hoer wat wonder hem ghesciede
voer hem sach hy hector staen
bestort mit bloede ende so ghedaen
als hy doe was seer onweerde
achilles sleipten mit synen peerde
dat gordel om syne been
dat ayax was als het wel scheen
eneas weenden al daer hy scliep
mit droever stemmen dat hy riep
wanen coemstu dus droefelicke
bloeme van alle eertrycke
hector edele troyen
dat ic u aldus soud sien
na dus jamerlicke moert
als ghesciet is voer dese poert
waerom is bebloet dus seer
dyn aenschyn wel lieve heer
hy en berichten hem niet daeraf
mer een versuchten dat hy gaf
vlie henen sprac hy venus kynt
der vrouwen die alle dinc verwint
maect u henen uyt desen vuere
die viande syn bynnen muere
troyen vallet nu es ghenoech
pryame ghegeven syn ghevoech
hy en mach nu niet meer mit vrouden
die stat van troyen houden
den gaden beghynnes te vernoyen
dat hy so langhe is heer van troyen
vaer wech het is voersproken
troyen moet nu syn tebroken
hadden ons die gade niet ghedeert
ic had alleen die stat verweert
mer ons letten seer die gade
hieraf ben ic tot u een bade
dattu sult dolen in die see
ende een stat maken ommermee
die thoeft van eertryck sal wesen
van hem schiet hy saen na desen
eneas woenden mit synen vader
die woninghe die was allegader
al mit sconen boemen bevaen
doch hevet eneas verstaen
tierst dat hy was ontwake
dit is een waer sake
dat hem seide hectors geest
daer hy een deel af was ghevreest
mittien so hoerden hy grote slaghe
ende vernam der griecken laghe
hy hoerden vallen dat edel huys
daer wilen in woenden deiphebus
ende hy hoerden haer ende daer
menghen man roepen van vaer
syn wapen toech hy an
hy pensden als een coen man
dat goet wer sterven in den stryt
want het moet wesen in cortter tyt
tierst dat hy hem setten ter weer
quam hem te hulpen een groet heer
mittien hy pantus versiet
die wile torloghe ontriet
ic waen hem niet en jaghet die weelde
ghedraghen bracht hy apollyns beelde
ende syn neefkyn gheleit gotweet
ter seewert volghden hy ghereet
hy riep pantus waer souttu vlien
wat sal onser gheschien
hy riep lude o wy o wach
nu is comen ons sterfdach
die griecken hebben die stat ontsteken
tors dat wy niet en wouden breken
gheeft menghen man uyt van hoghen
syneoen die ons hevet bedroghen
is die wreeste van hem allen
ten poerten coemt al in ghevallen
dat lant van griecken ende athenen
mach gheleesten al ghemenen
sulcke hebben beseten die straten
die niemande ontlopen laten
als dat pantus deed verstaen
liep eneas in dat vuer saen
hem volghden die stoutte piripheus
ypanis ende epicus
dimas ende corebus mede
die nuwelinghe was comen in die stede
des conincs soen van migdone
cassandre mynden hy die scone
daer syn sterven aen lach
tierst dat se eneas sach
riep hy nu volghet my ghy heelde
hier bernen onser gaden beelde
ic en weet ghenen troest so goet
dan eer wy sullen blyven doot
dat wyder soveel sullen sclaen
dat wy den prys sullen ontfaen
hiermede wonnen sy den moet
mids in die stat ghinc sy onvroet
dat en mocht u niemant vertellen
wat syder al sloeghen der ghesellen
een griec die androgeus hiet
ontmoeten se hy en kinder niet
hy wanet griecken had ghesyn
volghet my riep hy vriende myn
ander lude hebben ghewonnen
meer dan sy ghedraghen connen
coemt ghy nu yerst uytten scepen
eneas heeft hem soe begrepen
dat hy hem niet en mach ontgaen
androgenus hevet verstaen
ende weet wel dat hy is bedroghen
hy had ontvloen had hy ghemoghen
mer eneas sloech hem doot
ic waen cume cleen of groot
yemant vander scaren ontran
soveel sloech hyder ende syn man
tgheluc was haer int beghyn
corebus sprac hoert mynen syn
synt ons die aventuer is mede
laten wy onse scilde ter stede
ende nemen griexe scilde tesamen
wy en dorvens ons niet scamen
dat wy onse viande honen
mittien soe nam hy den sconen
helm die androgeus droech
ende den scilt dat was syn ghevoech
dus daden sy oec altesamen
der griecken harnas dat sy namen
daerom sloeghen syder soveel
dat den griecken ghinc uytten speel
som liepen sy ten scepen
die mit vaer waeren begrepen
som vloen sy mitter vaert
weder in dat griexe pert
sy leden veel onghemax
coninc ovelius ayax
bracht cassandren ghevaen
dit heft corebus verstaen
hy verhoerden haer hantgeslach
tierst dat hy se trecken sach
ghebonden uytter kerken pallas
die syne vercaren amye was
en mocht hys ghedogen niet
mer liep toe daer hyt siet
hem volghden na eneas
riphius ende dimas
hoe menghen dat sy der ontlyven
en mocht ic u al niet bescryven
en had ghedaen diegheen alleen
die van der kercken worpen steen
ende haer selfs vriende waeren
ayax en waer hem niet ontfaeren
die daden hem den meesten rouwe
doch namen sy hem die joffrouwe
des balch hem ayax ovelius
mittien quam daer menelaus
ende syn broeder aghamennoen
ende salamyne thelamoen
sy daden op hem enen stoot
daer bleef selve corebus doot
baven op pallas outaer
ripheus die bleef mede daer
die gherechste die in troyen was
daer bleef ypanis ende dimas
doersteken van haeren ghesellen
van pantus hoer ic oec tellen
dat hy daer verslaghen was
mer die goedertieren eneas
die ghinc mit hem derden uytter noot
nochtan deed hy hem wee groot
peleas dat was die een
die had ulixes ghewont int been
dander epicus die boude
die traech was van groter oude
sy liepen henen tot sconincs sale
daer wat tgheruchte altemale
menghen griec stout ende vermeten
saghen sy die doren hebben beseten
ende daer maken groot ghevecht
lederen saghen sy gherecht
ende daerop clymmen die viande
ende eneas selve die becande
enen heymelicken ganc wale
tusschen hectors huys ende prians sale
daer andromata selven plach
dicwille in den dach
te leiden doer astionacta
eneas ghinc voer dander na
op thuys liep hy daer men af scoet
ende werp menghen steen groet
een toernken stont baven den sale
ghemaect uyttermaten wale
daer die wechter te ligghen plach
die daerop stont alst was dach
hy mocht besien alle die stede
ende die griexe scepe mede
haer volc ende haer pauweloene
daertoe liep hy als die coene
hy mineret van der sale
doe staken syt neder altemale
op die griecken die daeronder stonden
sy doden der veel ende wonden
meer dan hondert tenen valle
pirrus die stont voer dander alle
ghewapent wel ende herde fier
aent huys werp hy griex vier
by hem stont perifas
die achilles garsoen was
ende syn sciltknecht authemodoen
daertoe menich mirmidoen
pirrus deets hem veel te voren
die doeren ghinc hy scoren
ende hiewen se ontwe mit bylen
soedat hy in cortten wylen
een groot gat had doerhouwen
dat men thuys mocht bynnen scouwen
thuys was bynnen al vol vrouwen
die haer handen sloeghen van rouwen
pirrus quam in mit synen lieden
men en mochtet verweren noch verbieden
sy sloeghen alle die voer hem waren
thuys wert vol van synre scaren
daer sloegher pirrus veel doot
eer men die grote doer ontsloet
doe quam in menelaus
aghamennon ende tessandrus
mittien heft pryan vernomen
dat die viande syn comen
hy wapende hem als die coene
al was hys onghewoen te doene
want hy out van daghen was
hy sloech den coninc athanias
dat hy voer syn voete vel
het is gheluc ghenest hy wel
hy sloech al dat voer hem stoet
sodat hy se aver voet
som wederkeren deede
die coenste waeren daer ter stede
by der sale was een proyeel
daer segher af scryft een deel
daer een lauwerboem in stont
by eenre fonteynen cont
onder dien stont jupiters outaer
ecuba die vrouwe dat is waer
ende haer joffrouwen saten daerby
seer verveert sy weten wel wy
tierst dat sy sach haeren man
ridders wapen hebben an
seid sy als een droeve wyf
wat sullen u wapen an katyf
al waer hier hector myn kynt
cume mochtet ons bescluten twint
coemt haer sitten op desen outaer
hier sullen wy sterven dat is waer
of alle der doot ontgaen
doe deed hy haer bede saen
ende is ghinder te sitten comen
pollites hevet in dien vernomen
dat sy waeren in die sale
hy wapenden hem herde wale
in syn hant nam hy een sweert
ende liep te pirruswert
ten yersten sclaghe ende niet mee
sloech hy syn sweert op hem ontwee
weet dat wel hadt niet tebroken
hy had syn scoen lief ghewroken
doch sloech hy hem daer neder
pirrus die spranc saen op weder
pollites vloe ten vaderwert
hem volghden pierus mitter vaert
hy doerliep hem mit enen speer
sonder enighe ander weer
dat hy voer svaders voete lach
doot al daer hyt selve sach
al ist dat pryan syn doot siet
hy en can hem bedwinghen niet
hy en most pirrus vloecken
die gade die alle dinc besoecken
ende sitten in den hoghen troen
gheven dy hieraf rechte loen
dattu my dat daets voer myn oghen
myn kynts doot sie ic ende ghedoghe
dat op my springhet syn bloet
ic waen dat hy u cleen bestoet
achilles myn haefsche viant
want hy selver mitter hant
hector gaf doe ickes hem bat
ende liet my keren in die stat
dus sprac hy ende nam enen spiet
op pirrus hy hem vliegen liet
dat hy in den scilde stac
nu hoert wat pirrus weder sprac
vaer wech te mynen vader
ende segt hem myne daet algader
segt hem dat ic ghewonnen wert
van enen anderen als een bastaert
nu sterfter om ende vaer aldaer
mittien trac hy en van den outaer
ende scleipten doer pollites bloet
syn sweert nam die deghen goet
daermede stac hy en doer ende doer
dit was pryans aventuer
die so langhe mit groter joyen
coninc had ghewest van troyen
ende troyen verwonnen sach
twewerf voer synen sterfdach
dat hoeft sloech hy hem van den buke
ghelyc enen groten struycke
lach hy voer jupiters outaer
in dat proyeel doot weet voerwaer
daer wert ghevaen ecuba
andromatha polixina
helenus ende altemale
dat behoerde te synre saele
dit sach van baven daer hy was
die goedertieren eneas
vermoerden synen goeden sweer
die also out was myn noch meer
als anchises was syn vader
hem ghedacht altegader
syns vaders dien hy liet int huys
ende syns kynts ascanius
om creusa pensden hy syn wyf
ende oec om syns selves lyf
dat hy niet en mocht verweren
syn ghesellen mit groter gheren
spronghen som af ende vielen doot
som int vuer doer dien noot
eer hem woud ter vlucht doen
sach hy vallen ylioen
doe vlo eneas al was hy fier
doer die viande ende doer tvier
ten vader quam hy ende bat
dat hy hem daed uytter stat
neen sprac hy ghy die jonc syt
vliet want het is tyt
te langhe leef ic wildyt kynnen
ic sach troyen wilen wynnen
had my levende willen ghedoghen
jupiter die my myn oghen
mit enen blixime heft benomen
ten waer nu hier niet toe comen
wat soud my tlyf pryan is doot
ende troyen ghevelt dat seer was groot
creusa ende ascanius
riepen heer rumet thuys
twaeren sprac hy ic en doens niet
mittien eneas danen schiet
ende seid wildy ommer hier blyven
ic wil pierus ontlyven
of ic wil dat hy my scla
mer doe hielden creusa
sy riep vader wildy ons ontvlien
en wildy niet op u kynt sien
op my ende op uwen vader
sterft ghy wy syn doot algader
doe alreyerst af dochte des
den ouden man anchises
dat hy syn kynt ende syns wyf
aldus verliesen souden tlyf
hy seid nu lieve soen ga
ic wildy gherne volghen na
den vader nam hy opten hals
ende den soene als ende als
leyden hy aen die rechte hant
te synen ghesellen die hy daer vant
riep hy buten der stat neempt goem
staet een out cypressen boem
daer vindy my volghet my na
hy vlo hem volgden creusa
doe hy der poerten by quam twaeren
ende hy waenden al syn ontvaeren
quamen hem vianden an
anchises riep vlie edel man
doe hy in eenre haghen ontscoot
bleef creusa ghinder doot
die hy seer had ghemynt
hy en constet ghebeteren twint
van danen maecten hy hem ter see
daer vant hy synre gesellen mee
sy toghen van daer hare vaerde
tierst dat hem die dach verbaerde
dus hevet virgilius bescreven
athenor behielt syn leven
ende syn soen polidamas
hierna suldy vroet wesen das
in wat lant dat sy vloen
hier en can ic niet ghedoen
alle des conincs pryans kynder
chaon amphimacus meerder ende mynder
en weet niet datter een ontghinc
sonder een wert synt coninc
oec sal ic u doen verstaen
hoe syn saken syn vergaen
ende die doot van polixina
ende van der moeder ecuba
sal ic u oec te weten doen
van troyen ontfoer menich baroen
die tlyf behielden ter griecken ondancke
daer ontfoer een uyt hiet vrancke
van hem quam yerst vranckrycke
oec segghen die buecken sekerlicke
dat hy was die yerste man
die wingert opten ryne wan
troyen maecten hy gotweet
dat nu xancten by name heet
hier moet ic weder aenvaen
dat wals dat ic hiervoren liet staen
menelaus die was vroe
dat hy syn wyf ghewan alsoe
nie en toenden hy in syn ghelaet
dat hy haer gonste enich quaet
vro was syn broeder aghamennoen
mer ayax broeder thelamoen
die syn maghe had verlaren
in die stat ende daervoren
wilden ommer sonder blyf
dat men haer naem tlyf
omdat ment al om haer begonde
ulixes die wel taelen conde
sprac voer haer  hem was ghebeden
ende ontaelde se daer ter stede
quyte deed hy se danen keren
by vonnesse der griexer heren
men gaf aghamennoen cassandre
so vroet en was gheen andre
hy mynde se omdat sy was so wys
twee ander vrouwen seghet ysis
die een hiet cethera
ende die ander chimena
ghaven sy alle ghemenenlicke
twe coninghen die waeren rycke
deen demephon die ander achanias
die in die poerte oec was
pirrus die nam tot eenre amyen
hectors weduwe des vryen
andromatha ende behielt ghinder
te lyve beide hectors kynder
doer die liefte van der moeder
helenus oec hectors broeder
onthielt hy mede sonder waen
hierna sal ic u doen verstaen
hoe hem syne sake verghinc
ende doe dat hy wert coninc
goet scat wyf ende man
ende al dat had pryan
was ghedeilt onder die heren
elcken nadien dat hy had eren
dat was ghedaen mit goeder maten
sonder nyt ende sonder hate
daerna sprac men om een varen
mer die see ende die baren
waren hem teghen want die wynt
was hem herde wreet ye synt
dat sy hem hadden ghereet
wel een maent was hy dus wreet
calcas bat men dat hy saghe
wan dat quam dat onghelaghe
hy sochter om ende vant
dat sy nummer en rumden tlant
eer men der gade ghemoede
had ghesacht mit menschen bloede
ovidius die seghet oec daeraf
dat men sach op achilles graf
die ghelycke van hem staen
doe sy te scepe waeren ghegaen
hy riep waer wildy my ontronnen
dat ghy troyen hebt verwonnen
dat is een deel by mynre daet
wreect my eer ghy henen gaet
onneer hebdys ende scande
en gheefdy my gheen offerande
by calcas ende by ulixes rade
so was ghewyst  dat was scade
dat men polixina onthoefaden soude
dat waer dat achilles woude
wanneer dat sy dat dan wynt ende weder
al soud vallen der neder
desen raet was saen volbrocht
desen raet hebben sy becocht
also seer als wy u sullen segghen
eer wy die jeeste nederlegghen
tierst dat men daer had verstaen
dat men die maghet soud verslaen
menich dusent groot ende cleen
lelien ende rosen ghemeen
waeren lelic teghen haer huyt
die natuer had al uyt
aen haer gheleghet haer conste
ic waen wel dattet haer got gonste
o wy wat scade soe was dat
der werlt dier waer noch te bat
waer geslechte van haer bleven
want doe men haer nam tleven
wert der scoenheit al gheheel
verlaeren meer dan twee deel
voer ander volc had sy ghesyn
claerre dan dat sonnenschyn
die van haer soud syn comen
dit pleit moet got verdoemen
o wy hoe jamerlicken doot
sy en hads verdient cleen noch groot
want sy swaerlicke verdroech
dat parys achilles versloech
ter dootwert siet sy dat men se leit
sy sprac  dat was haer arbeit
die sorghe die haer deed die doot
deed dat sy haer ducke verscoot
ghy heren sprac sy laster groot
hebdys dat ghy my slaet doot
ten was so onreynen wrake
nie ghedaen van eenre sake
ghy syt daertoe te edele baroen
mit my sulcke dinc te doen
onverdient heb ic der doot
ic en deed nie quaetheit so groot
daer men my om soud doemen
van hoghen geslechten ben ic comen
joffrou ben ic onbesmet
docht u goet syn dese wet
so soudy moede syn algader
ghy sloecht priame mynen vader
soe deed ghy myne broeders alle
ende myn maghe mit onghevalle
van moerden van stortten bloet
wert recht dat ghy wert bemoet
ende van hersen te cloven
van jaghen ende van goede te roven
een maent al sonder weer
heeft ghemoert uwe heer
dat ghys luttel hebt ghevorst
my wondert seer dat u dorst
ende honghert om my te slaen
mer al gonste ghy my tontgaen
weet dat wel al sonder blyf
ic en woud niet behouden tlyf
na dus droeve hantgheslach
nummer en saghe ic den dach
noch so en quaem in myn ghedochte
dinc die my verblyden mochte
aen my weet ic wel en wint
nummer enich man kynt
dat myn gheslechte deed ontfryen
of ontedelen met bastaerdyen
mit mynen maghedom sal ic sterven
my is lief dat ic niet en sal bederven
dat edeldom van mynen maghen
ic en sal meer gheen mynne draghen
of got wil in al myn leven
al woudy my nu myn lyf al gheven
het waer my leet want emmermeer
most ic wenen om myn seer
wat soud my tlyf mit groten rouwe
ende ic nummer en soud scouwen
joye my coemt liever die doot
dan ic waer in dier noot
myn reynicheit ghenoecht my dan
ende ontsteecse elcken man
my waer leet ghewonnen sy se meer
die doot hebben mynen heer
verraders syn sy ende fel
dies en gan ickes hem niet wel
myn doot en is my niet lede
omdat ic van hem verschede
die ic altoes soude haten
leefdic seer uyttermaten
sy en sullen my te mynre scande
niet vercopen in vremde lande
dese dinc waer al bleven
men en had my niet ontwyst myn leven
en had nydicheit ghedaen
nu weet dat wel al sonder waen
sy en waer daer niet doot bleven
had men moghen copen haer leven
mit goude vij werf gheweghen
so gherne had se tghemeynte ontdregen
mer dat hem calcas deed verstaen
datter die wynt by saud vergaen
most ment doen o wy wat rouwen
die spiegel van alle joffrouwen
ende die beste ghepryst des gheloeft
heeft pirrus allegader onthoeft
ter stat al daer syn vader lach
al daert ecuba aensach
van haeren bloede wert alomme
bestort achilles scoen tomme
wat sal ic segghen van ecuba
hare dochter hoeft nam sy derna
ende den lichaem mit droeve moede
sy soudet wasschen van den bloede
ende ander vrouwen mit haer twee
om water ghingen sy ter see
ecuba ende dander mede
aldaer so vant sy ter stede
thoeft van haeren jonghen soen
polidorus die goede die scoen
dien sy selven had ontstalen
ende had hem op trouwe bevalen
polinestre van trachia
omdat hy was haer neve na
oec gaf sy der hem mede groet goet
mer polisue so verstoet
dat men troyen verliesen soude
roefden hy dat kynt van goude
ende sloghet doot ende quam mede
int orloghe voer die stede
doe sy den soen verkinden doot
quam haer aen een coud so groot
dat sy niet en mochte spreken
sy pensden hoe sy haer mocht wreken
ende ghinc tot polinestore
neve sprac sy coemt haer ende hore
my is scats noch een deel bleven
wildyt mynen kynde gheven
ja ic sprac hy by jupitere
doe nam hy hem buten luden vere
ende seid du onreyne doer
du heves doot my kynt polidoer
ic sal dy mynen scat vertoghen
mittien stac sy hem uyt syn oghen
ende beet hem syn hert ontwe
hem quamen te hulpen greven twe
sy doden se beid altehant
sy groeven se in een ander lant
dat aulys heit ende leecht verre van troyen
elcken man machs wel vernoyen
dat sy verwoyt ende synnenloes
alsoe haer lyf verloes
want nie en was in eertrycke
vrouwe van doghede haer gelycke
noch meer ghepryst noch meer gemynt
noch van beteren naeme twint
gehoert hebdy in wat manieren
ons die auctoren visieren
dat troyen ghewonnen wert
nu suldy horen mitter vaert
hoe sy quamen ter groter scaden
diegheen diet mitten lyve daden
haer misval ende haer aventuer
als ic u heb ghetelt al duer
suldy segghen dat gheen liede
nie also seer en misschiede
want als ysis ons doet horen
bleven veel nae al verloren
sy waeren in twyvel som
wie soud hebben tpalladiom
synt dat achilles was doot
leefden hy so en wares gheen noot
die daer teghen sprake groot of cleen
syn waert alleen ghemeen
mer daer toe sprac thelamoen
ende seid loende men hem syn doen
so ducke had hy mit synen speer
bescudt altemale dat heer
so ducke hat hyt oec ontset
als van hongher was belet
ende hem ghewonnen in mengher wyse
voesteringhe dranc ende spyse
dat ment hem gheven soude
wert dat ment hem lonen woude
dyomedes die seide echt
ende bat dat mens hem daed recht
niemant sprac hy dan ic alleen
en heefter deel aen groot of cleen
sonder ic nu hoert na my
ic waen u wael segghen waerby
ic was die een nu weet wel dat
diet halp halen in die stat
so menichwerve heb ic theer
bescudt mit herde groter weer
al tvolc waer oec wech ghevaeren
en daed ic alleen twaeren
mit mynre cracht mit mynen rade
waert my ontwyst dat pallade
ic wille wale dat ment weet
dat my es uyttermaten leet
om dese dinc was daer ter tyt
groot gheruchte ende stryt
tusschen thelamon ende dyomedes
mittien sprac dus ulixes
heren sprac hy nu hoer na my
my duncke dat aldus sy
ic segt hier wel voer thelamoen
ghy en waent myns meer hebben te doen
als ghy wilen hebt ghehadt
doe men my om raet bat
ende ic u in vernoye sach
also swaer als ic u segghen mach
dat ghy doer noot wout of en wout
allen van henen sceiden wout
en had myn raet ghedaen
ghinge die dinc noch also staen
ic waen myn wille dan volginghe
mer en waer dit ghedinghe
prinche coninc noch baroen
die my om tpalladioen
waen ic wel meer aensprake
dit is die loen van sulcken sake
die ic aen u hebbe verdient
ghy doet my niet als uwen vrient
doch heb ic wil ment bekynnen
ghedaen by raet ende by synnen
dat ghy deser langher sake
af syt comen mit ghemake
by mynen rade ende anders niet
so is uwen wille volschiet
had icks my niet ghepynt so seer
noch waer troyen in syn eer
ic deedt dat men die muer brac
en was ic oec niet diet yerstwerf sprac
dat men ghewan tpalladiom
al en wistent niet die heren som
ic was diegheen diet beriet al
ende diet mitten handen stal
dyomedes waster mede
het is waer by hem wast dat ict dede
hy en sprecter aen nummer woert
nu hy der my aen taelen hoert
ic hilt ye synt dattet was ghestolen
ghy wetet wel dattet my was bevolen
het stont in myn pauweloen
mer my dunct na dat die gryffoen
my willen steken daer besyden
ic hebt quaet teghen hem allen stryden
wordet my ontwyst mit heren
so moet icker my afkeren
mer dat weet alle ghereet
het wort my uyttermaten leet
thelamon sprac gae daert ga
ghy wilt ons sceren al te na
al te na waeren wy ghescaren
hadden wy tpalladium dus verlaren
ghy moghet wel prysen u ghewout
coemtter mit vreden in u behout
dat weet wel al sonder blyf
alsoe langhe als ic heb lyf
dat ghys meer en ghewint macht
hier en is heer so wel gheacht
noch die ten wapen soe veel dochte
die u des gehulpen mochte
het is scande ende onneer
dat ghy u verheeft so seer
wanneer waerdys weert van lyve
dat u al sulcke vordel blyve
ist om sulke dinc algader
dat ghy loes syt ende verrader
ende men ons verwyten sal
by uwen rade averal
dat wy syn alst recht is twaeren
onreyne valsche moerdenaren
by gade het is wel recht dat ghy lof
daerave hebt in elc hof
want dat wy sonder waen
mit vromicheden hebben ghedaen
hebben wy ghedaen dat men ons lachter
spreken sal hier noch achter
sal u hierom blyven tpallade
ondanc hebt mit uwen rade
al weten syt die hier staen in die plaetsche
ic wan cronamie ende trache
daer polinestor croen droech
dien ecuba myn moye versloech
ic bracht uytter stat ende uytter toerne
hondert dusent mudde van coerne
dat weet ic wael dat daeran
had die alremynste man
also groet deel twaeren als icke
waendy teghen my houden u sticke
al den luden mochtens vernoyen
wat mocht men hebben ghedaen troyen
en ware mynre lude macht
ende daertoe myns selves cracht
den coninc van frigi wan ic mede
syn goet bracht ic voer die stede
ende verhoghede daermede theer
dat van hongher was sonder weer
ic deed hem brenghen coren ende wyn
ende alle die dinghen die mochten syn
dat namen sy sy haddens noot
ic en hads selven cleen noch groot
sonder des conincs dochter temisse
des ic noch theer ghemisse
dat sys my allen oerlof gaven
ja en sach ic al tvolc also verscaven
dat niemant en dorste voederen varen
als ic voer mit mynre scaren
ende suverden hem al tlant
ic waen dat icker niemant en vant
die my scade cleen of groot
mer menghen sloech icker doot
noch wan ic tlant van bloclasie
daerin stont menich borch vrie
soedat icker niemant en liet
die ons mochte doen verdriet
gargare ipsim larisam
wan ic alle ende arysbam
al dat goet dat icker wan
bracht ic onder onse man
hier en is niemant voer die stede
even langhe die meer dede
ons gheslechte sal hiernaer
te bet vaeren aver menich jaer
nie en hadden wy sinder noot
noch hongher noch dorst groot
oec verwan thelamon
den starcken stoutten elisson
den besten die wesen mochte
in die ydensche haghedochte
syn onthout was so vaste
hy en ontsach ghenen gaste
menghe scoen vette beeste
die starcste daertoe ende die meeste
bracht hy uyt synre sisterne
die liet ic deilen herde gherne
so armen man en was hier nie
hy en hadder twe ofte drie
sulc x xx of hondert
ulixes ic en weet oft u wondert
het weten alle die baroen
mit recht is dat palladioen
myn wanttet verdient wel es
wildy segghen her ulixes
dat ghy der hebt toe beter recht
vrede ontseg ic u nu ende echt
ende wilt op u lyf doen staen
voer al theer sonder waen
dat ghy der niet aen en hebt een haer
een dinc seg ic u aver waer
wyst ment u het is u quaet
ic waen ghy u den last op laet
daer ghy niet mede sult ontlopen
ende ghyt lichte mocht becopen
doch lie ic wel ulixes
weert dat leefde achilles
dat ic altoes doer ghene sake
om dat palladium en sprake
by hem ende by synre doecht
waen ic dat ghy weten moecht
dat wy syn heren van der stat
by hem syn sy allen mat
pryans kynder syn by hem doot
die noch nie en hadden ghenoot
hier en waer niemant ontgaen
en had alleen syn hulp ghedaen
hy was die wan lesboen
ende diet setten na synen doen
by hem waeren die vaste stede
die borghe ende die castele mede
bejaghet aver al dat lant
ende ghesclaghen menghen viant
hy sloech den coninc famaba
die ons ducke reet te na
diomediam synre dochter
dies polibus leefden tonsochter
bleef hem oec daeraf te lone
noch en levet engheen so scone
hy wan tiere ende yerapolyn
menich katyf maecten hy daerin
daeraf waen ic dat ons liede
groot goet hadden ende miede
soveel bracht hys teenre sommen
dat ij jaer goet tyt was al ommen
hy versloech mit synre scaren
alle die ons teghen waren
hy bejaghede onsen lande vrede
tusschen ons ende der stede
hy wan op cilare mit ghewoude
dusent karren gheladen mit goude
ende menghe rycheit aen die vaert
dat menghe marck was weert
hy wan tlant van celieas
hy sloech hem die daer coninc was
van armenien in eertdrycke
en was van crachten syns ghelycke
van daer bracht hy soe groet goet
dat hy syne scepe loet
so seer dat hy in dat meer
veel na was doot ende al syn heer
castas dochter affionem
bracht hy ghevaen mit hem
ulixes dit en was gheen vals raet
mer vromicheit ende vroem daet
heer ulixes ayax myn broeder
omdat ghy wert van talen vroeder
daerom leecht hy onder moude
men wysde u doer uwe houde
die wapen ende doer gheen ander recht
omdat hector in een ghevecht
ayax gichte ende vrede gaf
des was hy der ghewyset af
nochtant en had die vrede ghedaen
onser en waer engheen ontgaen
mer al wast dat dit gheschiede
ic segt wel voer alle die liede
wordet my ontwyst weet herde wel
het sal becopen noch u vel
het mach u wel werden ontjaghet
ghy syt te blode ende te versaghet
te hebben dat want waeromme
mer hy die van ons was bloeme
die tlant wan van pedafon
ende die stat van verion
daer bruses mit groter eren
gheweldich coninc was ende here
die hem selven oec verhinc
omdat hy sach dien coninc
altemael gaen in hant
syn volc ende syn goede lant
hierom was hy alsoe gram
dat hy hem selven tleven nam
alt tsyn dat was gheroeft
daer en bleef niet des gheloeft
coren wyn silver noch gout
men bracht al hier in syn ghewout
achilles die gaf mildelicke
tgoet onder darme ende rycke
des conincs dochter die ghy saecht
die was een die scoenste maecht
die ypodamie hiet
brach hy hier ende en liets niet
om dat ghewin dat niet was cleen
daden ons die griecken ghemeen
dat sy ons daer sy toe saghen
van lauwerboem daden draghen
elck op thoeft een crone
hier en is so vromich noch so scone
van al den ghenen die hier staen
dien dit noch ye was ghedaen
dese eer was mit anderen rade
ghewonnen dan mit moerdade
her aghamennon die dat hoert
ende daertoe niet en sprac een woert
weet wel dat ic segghe waer
want hy hem gaf aldaer
affrinioenen die hy had ghemynt
sy was des ouden nises kynt
hy gaf al den griexen heren
dat hy wan mit groter eren
sonder alleen syn twe amyen
diomediam ende ypodamien
dese twe conincs dochter bede
hielt hy dat weet ic wel gherede
by al der griecken ghemoede
synt wast hem comen na tongoede
als ic u tellen sal ghereet
den ouden cryses so wast leet
dat affriniona syn kynt
aghamennon was toeghesynt
hy quam alhier voer menich grave
ende bat dat men se hem wedergave
hy deder omme grote bede
ende grote conjuracie mede
nochtant en was sy hem niet ghebaden
doe bat hy derom synen gaden
die gaden hadden syns ghenade
sy daden ons so grote scade
aen beesten ende oec aen perden
dat sy menghen man verveerden
oec ontstorven ons veel liede
ghy weet wel waerby dat gheschiede
waer ons dat leet iiij maende bleven
daer en had niemant behouden tleven
dus swaerlicke ende dus onsochte
weet wel dattet heer becochte
die conjuracie ende die bede
die der oude cryses dede
ic waen sy menghen verveerden
doch en mocht ment niet geheerden
calcas die nu ghinder staet
wist wel wan ons quam dat quaet
ende dattet al was om cryses dochter
die gade en wouden niet wesen sochter
men gaf se hem weder saen
als die sake was verstaen
soe dede men der oec toe ghenoech
sodat die sake also ghedroech
dat men den man gave syn kynt
alst aghamennon wiste die coninc
dat hyt ommer moste doen
seid hy voer alle die baroen
hy troesten emmer tenre amyen
te hebben die scoen ypodamien
van desen en soude hy niet ave
ten waer dat men se hem gave
doch nam hy se mit ghewelt
ic sachter om op dat velt
ghebonden xxm helme
ende seer hoghe stuven die melme
en hadt achilles niet verdreven
elc had den anderen ghescleghen
mer hem ontfarmden der liede
ende benamt dat niet en ghesciede
hy en wilde niet doer eenre joffrouwe
laten gheschien sulcken rouwe
nochtant was hy wel bedacht
dat hem ghescieden onrecht ende cracht
oec mocht hyt hebben ghekeert ter stede
weet wel dat hys soveel dede
dat hys soud hebben meerre eer
dan ghy die u beroemt so seer
van uwer moert van uwer loghen
daer ghy die stat hebt mede bedroghen
by deser sake ende by niet el
verdieden hy dat pallaede wel
bet dan ghy ye dadet synt
dat ghy waer nuwebaren sy kynt
by der dinc die men mach tellen
mer ghy sout swighen ende u ghesellen
van sulcker dinc als ghy brenct voert
het is laster dat ment spreken hoert
oec weet ic die waerheid mede
dat ghy niet en maket vrede
ic wast die hem bewant al des
ic bat also seer cryses
dat hy alleen doer thelamon
syn dochter gaf aghamennon
doe ic had ghebeden des
ende aghamennon haers seker was
deed ic die scone ypodamye
die yerst was achilles amye
hem wedergheven doer myn bede
dat waen ic dat myn neve dede
dat hy se ontfinc hoe so geet
oec deed ickes doe enen eet
aghamennon doer syn hulde
dat hy haers niet en had sculde
crysis na crysis haren vader
heiten wy affrinionia algader
brisis hieten wy ypodamien
omdat se aghamennon woud vrien
ende voer die ander mit hem nam
ic waen uwer een nie en quam
daer men sprac van sulcker daet
dit was ghedaen sonder uwen raet
die soen maect ic van hem tween
nie en quam by uwer een
noch nie en quaem dy daer men riet
saken die mit eren schiet
saken engheen daer ic af spreke
want het is onrecht sekerlicke
u en behoert noch seeghe noch eer
en sprecter oec om niet meer
by uwen pleiten heb ic verlaeren
mynen broeder uytvercaeren
onthaeldy my cec dit pallade
het coemt onser een te quade
van achilles ist my verstorven
want wyt mit pryse best verworven
mit oneren schiet die raet
elc belaefden den anderen quaet
dyomedes die schiet dane
hy seit hy en sprecter nummer ane
omdat thelamon sprac also
waen ic dat hys was onvro
op hem tween laet hy die saken
want hy en wilder gheen pleite om maken
ysis schryft diet aensach
dat daer was op dien dach
beid ghesproken ende gehoert
menich ondadich woert
mer aghamennon ende syn broeder
dies waeren sy luttel goet te vroeder
sy gaven ulixes tpalladiom
dies bolghen hem die griecken som
sy spraken daerave herde veele
veel na ghinct daer uytten spele
dat was by dien dat hy mit vlite
helenen had ghetaelt al quyte
doe men se woud doemen ter doot
daer was tgheroep herde groot
als voer tghemente quam dat echt
seiden sy thelamon hadder aen recht
het soud sonder wedertale
syn hebben ghewest altemale
diet coren brachte uyt trache
daer en is niemant in die plaetsche
diet ye verdienden alsoe wel
sonder achilles ende niemant el
hy heft die meeste daet ghedaen
ende meest ons in staden ghestaen
mitten sweerde ende mitten speer
heft hy ducke bescudt ons heer
wy synder alle by onteert
dattet hem dus al is ontkeert
den broederen spraken sy laster groot
voer die heren ende die ghenoot
van ridderscap seiden sy hem scande
ende vercopers van den lande
ondanc heb hy die se lief ghecry
niemant en is daer dies hem swycht
thelamon was so verert
dat hy syns sins was ontvert
mit avermoede al apenbaer
sprac hy doe die sake vaer
dat syt alleen sullen becopen
eer sy hem van daer ontlopen
sy sullent becopen mitten lyve
hoe dat die sake daerna blyve
sy en leven niet dies hem verbaden
hy en sal hem tallen tyden scaden
altehant wilt hys beghynnen
elc stont opten anderen mit ommynnen
doch sceiden sy mit groter scanden
nu syn sy dootscleghen vianden
nu hebbens sys noot so waer sy wanderen
dat hem elc hoede voer den anderen
elc deed in syn loghyen waken
ende vaste sciltwachte maken
cume waenden sy ontvlien
also seer hebben sy hem ontsien
die mit avermoede van hen schiet
hoert wat men bescreven siet
des daghes  dat was groot ontfarm
eer dat sonnenschyn wert warm
vant men thelamon vermoert
mit swerden al te stucken ghescoert
tierst dat men hem ligghen sach
so was daer groot hantgeslach
op menelaus ende op ulixes
op aghamennon ende dyomedes
dat hy was doot dat was haer waen
dat sy dat hadden ghedaen
soe seer syn sy van deser daet
versmaet ende om dit grote quaet
dat sy pensen ende visieren
hoe sy se moghen alsegieren
ende spraken vreende ende maghe
ende daden hem op dese claghe
thelamon die edel heer
was daer beweent herde seer
sy claghede syne vromicheit
syn miltheit syn edelheit
noit en was om gheen sake
volc so seer tonghemake
die blytscap wert al hantghesclach
twyntichwerven in den dach
wapenden sy hem ende wouden soeken
diegheen die sy te recht vloeken
menichwerven was dit begonnen
want sy hem seer wangonnen
pirrus maecten rouwe groot
het is recht het doet hem die noot
syn neve was hy hy mynden seer
op een baer leid hy den heer
ende deed hem doen na den sede
dat men synen vorderen dede
men maecten hem een scoen vier
des seg ic u die waerheit hier
dat dat pulver altemale
was versament herde wale
men deedt al in een gulden vat
was wileneer in pryans stat
dat scoen was ende welgheraect
ende van dueren wercken ghemaect
daernae maecten men hem een graf
daer pierus groet wonder om gaf
eert was gemaect telt ons die brief
hy toenden dat hy hem had lief
ander weer en waster an
dan prinche ende hoghe man
weet oec wel nadat men waent
had hy ghestorven een maent
eer dat men ghewan die stat
averwaer seiden sy al dat
die stat waer onghewonnen bleven
ende pryan had noch syn leven
noch en hadden sy niet ghevelt
die mueren van troyen mit gewelt
noch stonde ylioen dat is waer
bynnen den vij daghen daernaer
dat dese dinc aldus ghesciede
was ulixes ende syn lieden
soe in vaer dat syn knapen
hen en dorsten niet ontwapenen
syn lyf hoet hy dach ende nacht
want hy en had niet die macht
dat hy hem verweren mochte
hy sach wel dat men hem sochte
om te verbernen of om te sclaen
of om hem by der kelen te vaen
omdat hy niet en der merren mee
vloe hy by nachte in die zee
hierna sal ic u doen verstaen
hoe syn saken syn vergaen
dat seit dat boec in ysmaton
liet hy dat palladion
mit dyomedes synen vrient
dien hy ducke had ghedient
hy en ontsach niet dat yemant quame
diet hem daer mit crachte name
hy was so seker niet van stryde
hy en had elcs nachs by synre syde
drie ridderen ende knapen
die hem wachten sonder slapen
soe waen ic dat sulc ander deede
die hem ontsach van den onvrede
pryans dochter die scoen cassandre
meerre rouwe en dreef gheen andre
haers vaders doot moet sy bewenen
die moeder had sy ghesien stenen
polixina dat hoeft afsclaen
daer sy was daerby ghestaen
my en wonders oec nummermeer
al was haer dat herte seer
nochtan al had sy droeven moet
en was daer niemant so vroet
te voersegghen of te voersien
die dinc die daer was te geschien
dat men niet en achten haer sprake
es noch al te duer ghewroken
sy seid her aghamennon
men sal u in u huys verdoen
coninc pryan dat is waer
bleef voer jupiters outaer
dat wil ic wel dat ghy bekent
het sal wreken oec u kynt
jupiter wilt sonder waen
den laster die hem was ghedaen
doe men ontreynden syn outaer
dat die wrake sy wel swaer
coninc ovelius ayax
sal hebben veel onghemax
hy trak my uyt pallas kerke
dat was hem een quaet werke
nu wilt die gadynne twaeren
dat hy qualicke sal varen
veel sal desen volc misschien
men sal der veel verderven sien
veel sals vaeren in elleynde
daer sy nummermeer en winde
het hebben die gade voersien
anders en macht niet ghescien
dese woerden dreven menghen man
van blytscap tot sorghen an
hier seghet benoyt dat eneas
uytten lande ghewyst was
watter virgilius boecke af segghen
sal ic u hiernae voerlegghen
oetmoedelicke bat helenus
aen pirrus neptolomus
dat hy hem gave hectors kynder
hy en woud ander bate ghinder
voer algader syn verlies
wreet vant hy en syt seker dies
mer hy bat soe oetmoedelicke
al den princhen ghemenenlicke
dat men se hem gaf des was hy vroe
dat hem vergaen was alsoe
hier seit ysis van athenore
dat hy van troyen wert in pore
hierna sal ic u doen verstaen
hoe syn saken syn vergaen
pirrus ontboet doe die baroen
dat sy om thelamoen
maken souden rouwe groot
die alsoe was bleven doot
al daer hy lach dus telt men mye
weenden sy der daghen drie
dat sy niet en waeren ontscoeit
soe seer hebben sy hem ghemoit
noit en maecten volc sulc misbaer
sy daden afscheren haer haer
ende lietent ligghen op dat gaf
desen rouwe dreven sy daeraf
menelaus ende aghamennoen
verspraken alle die baroen
sy wilde se onteren so onsachte
dat sy van atreus ghesclachte
niet en sullen ghenoemt syn
haer vader seiden sy was philistyn
daer nie doghet en quam af
al wast dat ment atreus gaf
die twe ghebroeder saghen wel
dat hem die griecken waeren fel
alleen baden sy oerlof
troyen te rumen ende dat hof
synt dat sy niet van hem en mochten
vrede hebben dien sy sochten
dat sy henen lieten vaeren
dander seid oec twaeren
ghy syt te quaet tot onsen ghesellen
volght ulixes den ghesellen fellen
tierst dat mens hem oerlof gaf
staken sy haer scepe af
mit onweerde ende mit grote scande
rumden sy die troysche lande
sy en mochten blyde syn nummermee
dan doe sy waren in die zee
thelamon had ghinder
twe herde scoen jonghe kynder
by twee conincs dochteren ghewonnen
die scoenste daer wy af segghen connen
enthides was die een ghenant
het was tghelycste dat men vant
synen vader veer of naer
syn moeder heit glaucaer
statis heit dander jonghe man
ic waen hy en by teniessen wan
teutus daer wy yerst af screven
die een was van synen neven
ende mit hem in griecken quam
was die se in hoeden nam
hy hielt se wael ende sochte
totdat hy se ridder doen mochte
mit groter eren dat is waer
sy waeren syn maghe naer
doe dese dinc waeren voldreven
daer ic af hebbe ghescreven
saghen die griecken mit ghewoude
den wyntter comen mitter coude
mit storm uyttermaten erre
wat hulpt dat men der langher merre
niemant se te vaeren raet
langhe blyven was daer quaet
die coude is fel ende wreet
ende die bloemen roeft haer cleet
van haeren sconen groenen bladen
ende den vogelen coemt tonstaden
want alle haeren sueten sanc
doet hy blyven in syn bedwanc
dit dreychse nacht ende dach
dat men daer blyven niet en mach
wast hem lief ofte leet
omdat hem die somer ontgeet
mosten sy die see besuecken
ic waen sy se noch seer vluecken
eer sy der uyt comen twaeren
nu laten wy die griecken vaeren
ende tellen van athenore
die in die see oec was in pore
benoit screef dat hy ghewan
mit hem wel ij dusent man
die see voeren sy al duer
al daer se dreef die aventuer
want sy en weten in wat steden
dat sy syn moghen mit vreden
doch segghen die boecke som
sy quamen in yliericom
in een ryvier heit cymane
aldus telt virgilius ic wane
daer maecten sy op een phesise
een stat van groten pryse
so starc so scoen ende so vast
dat sy ontsaghen enighe gast
anders en was daer gheen ghewin
ten vielder van den hemel in
die roche was groet hoghe ende wyde
die zee sloechter aen telcker syde
sonder aen deen syde ic waen
ende daer beliep se die chimaen
mit ix stucken myn noch mee
valt sy der voren in die zee
die stat hebben sy belopen schier
mit eenre muere scoen ende dier
wel ghetoernt ende ghepoert
als te sulcker dinc behoert
monsteren huyse sale ende kerken
deden sy wale ende scoen werken
dat lant was weldich ende rycke
sy hielden hem oec wysselicke
onder die lude van den lande
ende maecten sy gheen viande
athenor cond hem uyttermaten
wel teghen dat volc laten
hy en sprac gheen dinc noch en sochte
daer men hem om haten mochte
hy gaf den heren groot presente
daeraen setten hy syn attente
hoe hy hebbe vast gheleyde
manscap deed hy hem ende eyde
doch dat sy hem so lief ghewonnen
dat sy hem alre eren gonnen
alsoe vroet was hy gotweet
eer dat naeste jaer leet
was hem die coninc herde hout
die tlant had in syn ghewout
candeus was hy ghenant
liburnia so heit syn lant
moghende was hy ende rycke
so lief had hy en sekerlicke
dat hy hem van synre messeniden
heer maecten ende aver syn lieden
al die lude van den lande
waren onder syn hande
want die coninc gafs hem ghewout
athenor die was hem hout
ende daertoe ghetrouwe seer
ende dienden hem als synen heer
sonder enighe loeshede
ende athenor maecten syn stede
starc groot ende herde dier
by namen hiet sy corchiere
ende was scoen ende groot mede
als ons die jeeste kennen dede
nyemaere die verre vaert
ende loghen noch waer en spaert
seid van hem altehant
dat hy had een rycke lant
dat te troyen was bleven
ende behouden had syn leven
manden xi scepe ende quamen
tot athenor altesamen
daer waeren sy weet sonder waen
mit groter blytscap ontfaen
in corten tyden quamen daer
so veel lude weet voerwaer
dat men mit cleynen arbeide
hem dat lant daer niet en ontseide
had athenor ende syn ghesellen
als som boecke van hem tellen
so dorper verrader ghesyn
het seghet dat herte myn
dat men hem had uyt allen lande
verdreven te synre scande
want elc goet man haet den verrader
nu moghedy horen allegader
van den griecken dat grote wee
dat sy ghedoghede in die see
te wat havenen dat sy quamen
ende wat scade dat sy namen
in hoe menich lantseynde
sy verderven in elleynde
wie was verslaghen wie beroeft
als ysis seghet die mens gheloeft
ic wilt u tellen sonder waen
nummermeer suldy verstaen
van sulcken volcke sulc misval
dient te voren wel ghinc al
sy voeren in die diepe zee
noit en hoerden man vrouden mee
dan sy hadden langhe gehadt
sy voerden coninc pryans scat
ende die rycheit van troyen
des hadden sy veel te meer joyen
die wynt jaghede se henen ghereet
eer die naeste weke leet
quamen sy in dat egherische meer
ghevaeren mit enen sconen heer
daer verkeerden hem die wynt
ic waen hem sulc weder beghint
daer sulc om claghen sal
eer ommer blyft syn ongheval
die locht wert mit nevel beronnen
men en sach die maen so noch die sonne
die swercken vielen uytter locht
al geheel des hadden sy vrocht
sy saghen onderlinghe stryden
die wynde daer te selven tyden
het donreden ende blixemden mede
dat was dat se verveeren dede
so vreselicke waeren die zeebaren
dat daer niemant en waenden ontfaeren
hoert hier noch die meeste vrocht
dat vuer dat viel uytter locht
hem docht doe bernen al die see
den scepe dadet wel wee
het bernden mast cavel seile
al haer doen dat voer van heile
daer en was so vroet scipman
die hem yet gehelpen can
het reghenden daertoe so seer
daer en was gheen so groten heer
hy en wilde thuys syn op syn bedde
ende daer een lyt bleve te wedde
ja in al noerthomberlant
dese tempeest dese viant
gheduerden hem geheel iij daghe
eer van hem versceit die plaghe
had se so versceiden die wynt
dat elc van den anderen twint
en wiste waer dat hy bequam
al tgoet dat men in troyen nam
was gheworpen in die vloet
omdat men die scepe ontloet
weet wel dat hem luttel bleef
deus wat rouwe men daer dreef
aghamennon quam doe aen syn scat
mer het waer hem bleven bat
menelaus die verdreef
als ons virgilius bescreef
aen des wys protheus lant
syn scepe braken aen dat sant
hy en behielt myn noch mee
helena bleef doot in die zee
pirrus neptolomus
quam mit groter sorghen thuus
die van logres ghemenelicke
verdreven alle in affrycke
daer wonnen sy nuwe lant
griecken wert hem nie bekant
ayax dien parys doerscoot
was haer heer eer hy bleef doot
coninc ovelius ayax
die leet veel onghemax
hy maecten ter sulcker noot
van synen lyve enen boot
te lande quam hy mit groten vaer
mer hy ontmoete menghe baer
so veel dranc hy der souter zee
dat in synen buyc en mocht niet mee
doch quam hy te lande saen
mer hy en mocht niet opstaen
ten was wel prime van den daghe
mit recht maecte dese man claghe
xxx scepe noch myn noch mee
worden hem afbernt in die see
datter een oec niet en ontghinc
dat hem was een scadelic dinc
alle die mannen waeren verlaeren
sonder sommich uytvercaeren
die mit groter cracht ontswam
ende op die tortse te see clam
luttel waster dat is waer
tiersten dat die dach was claer
ende sy des waters van der zee
gheloefden dat hem deed wee
stonden sy op mit groter pyne
sy ghingen neven die marine
doch dat sy haeren heer vonden
die cume spreken mocht tien stonden
van der see so was hy vol
verwoet was hy ende dol
dat hy cassandre toech uytter kercke
pallas hevet ghewroken stercke
moghende waeren sy ende rycke
nu syn sy arm ghemenelicke
eenmael en connen sy niet ghewynnen
waer sullen sy gaen sy en connen bekynnen
al dat lant was hem oncondt
nochtant syn sy toe onghesont
haer scade ende haer grote verlies
achten sy cleen syt seker dies
synt sy syn ontgaen der doot
nochtant dryven sy rouwe groot
al hebben sy troyen tebroken
een deel ist op dese ghewroken
gheen groot goet brachten sy thuys
coninc ayax ovelius
ghescieden aldus ende syn ghesellen
nu sal ic u van den anderen tellen
namplus een coninc herde vroet
die hem van recht wel verstoet
hondert jaer out des syt ghewes
was hy ende vader van polidames
die so vroet ende soe scoen
dat hy baven al die baroen
ghebot ende meisterscap ghewan
ende baven alle die griexe man
dat synt op aghamennon lach
namplus weenden nacht ende dach
want hem was een bade comen
die dus die mare had vernomen
dat hy vermoert was om nyt
ende niet gheslaghen in den stryt
men had hem doen wanen das
anders dan die waerheit was
men seid hem dat ulixes
ende syn conpaen dyomedes
hadden onder hem bedreven
dat sy hem namen syn leven
sy haten hem oec vro ende spade
omdat hy was van sulcken rade
dat men in theer niet en dede
enighe dinc stryt noch vrede
sonder dat hy selven hiet
ende hy wilde ende riet
hier wouden sy vro ende spade
ommer staen na synen scade
nu hoert hem ulixes verriet
die lose voer dat griexe diet
ghevalst had die verrader aldus
den seghel conincs priamus
ende oec ghelyc enen dieve
ghescreven ende ghemaect ij brieve
in den enen was gheset
hoe palamedes teghen wet
ende teghen reden soude vercopen
die griecken ende al doen lopen
in den anderen was ghescreven
tgoet dat men hem soud gheven
ende dat hy deraf had ontfaen
ende hoedaenwys ment soud bestaen
daerna maecten ulixes das
dat daer een man vermoert was
tusschen theer ende der poert
nu hoert hier een quade moert
den raet deed hy stille dan
dat men aver enghenen man
beid ghene brieve ende vant
enen palamedes sarjant
mieden hy daertoe dat hy dat goet
al onder syn bedde loet
dat hy soud hebben van der stat
niemant anders en wist dat
tierst dat men die brieve vant
aver den doden altehant
quamer aver grote maer
in dat heer haer ende daer
den heren liet men se sien
alle versamenden sy mittien
heren ende tghemente algader
alst wist ulixes die verrader
ghebaerden hy of hy van der moert
noit yet en had ghehoert
hy sprac hoe mens gheloven mochte
dat oit dat palamedes dochte
doch pynden hy hem seer
hoe dat hy den hoghen heer
doden mochte ende verraden
ende aen syn eer scaden
groot ende lanc was der die raet
ulixes die yerst vant tberaet
nam die litteren ende las
daer die raet teghenwoerdich was
voer hem allen was die moert
ghetelt ende ghebracht voert
hoe hy tfolc had vercoft algader
alle hielden sy hem voer verrader
hy hadt gheweert mer hy en mochte
want daerom dat hy brochte
bescreven waer hy was die scat
ende hoeveel hys had ghehat
die brief die sprac al sonder saghe
dattet tgoet onder syn bedde laghe
al die hoechste apenbaer
ghingen ghemenenlicke daer
ulixes leide se daer gotweet
sy vondent altemael ghereet
dat die brief sprac meer noch myn
hier was groet moerdaet in
den seghel vors ende al geheel
ulixes sach synen wille een deel
als hy palamedes siet
in groten sorghen ende in verdriet
want hy en wiste hoe ontgaen
altehant wilde men hem vaen
verbort had hys want syn ghesellen
niemant en mocht u vertellen
hoe groten rouwe hoe onghedude
dat doe maecten syn lude
syn volc maecten hem ghereet
hem te bescermen ist lief of leet
als sy sculdich waeren te doen
daer en was gheen griec so coen
had hy die hant aenghesleghen
sy en hadden ghestaen daerteghen
niemant en tasten aen syn cleet
hem somme wast oec leet
dat hy daer wert ghewroecht
hem sommen hadt wel ghenoecht
dat men hem daer had verdaen
alle dreicht hy se die daer staen
ende seide dat hyt becopen mochte
coemt noch also die dat dochte
onder alle die gryffoen
en was so stout noch so coen
die yerst aen dorst varen
wel vijm ridder twaren
daden daerom haer wapen an
hy sprac als een coen man
dat hys den hantscoen woude bieden
den alrestarcsten van den lieden
dat nie al sulcken dinc
sprac noch en pensden noch en ghinc
ende hy niet en wiste dat
dat onder dat bedde lach den scat
mocht men doen lyen int ghevecht
men dat mit hem dat waer recht
niemant en woude dat bestaen
doe sach wel ulixes saen
dat syn wille niet en volquam
dies was hy droeve ende gram
mer hy pensden een ander wonder
den heren riet hy al bysonder
dat sy sulcke dinc af quamen
ende sy syn vrouwe namen
dat hy hen vorwertmeer
ghetrouwe syn tallen keer
aldus ghinc voert syn valsche raet
doe hy sach dat hy hem gheen quaet
ghedoen en mochte noch oec toren
hier moegdy wonder ave horen
buten toenden hy scoen ghelaet
daer hy toe sach deed hy den raet
palamedes te hebben vrede
dit was wonder dat hy deede
aldus so conde hy hem decken
ende doe dat volc enwech soud trecken
danctes hem palamedes seer
dat hy hem had ghedaen groet eer
palamedes wert niet ghewaer
die felheit van den moerdenaer
hy wilde weten sonder waen
dat hy hem groot goet had ghedaen
hy hadden uyttermaten lief
mer dander hatenen als een dief
doe seid tot hem ulixes
dat hy ende dyomedes
hadden vonden enen scat
in enen put in eenre stat
x dusent marc wert ofte meer
nu en weet ic sprac hy heer
niemant dan wy iij alleen
ic wil dat ghys syt gemeen
palamedes hielt aver waer
seer dancten hys hem daer
des anderen daghes mitter vaert
voeren sy drie derwaert
als men den nacht had verstaen
ende men die mane sach opgaen
anders en wist niemant nye
waer sy voeren alle drie
tierst dat sy ten putte quamen
versierden sy alle te samen
dat palamedes soud ingaen
ende hy soud al dat goet ontfaen
aldusdaenwys lieten sy en inne
ten putte mit groter pine
daer souden sy hem hebben ghesteent
hierom ist dat namplus weent
want men seid hem die dinc
dat dus met synen soen verghinc
oec ist in sommighen boecken bescreven
dat hy aldus verloes syn leven
doe tvolc te lande wederkeerden
also als ic ten yersten leerde
pensden hy hoe hy hem mochte scaden
hoert hoe hy was beraden
alle hout hy se voer viande
hem is leet coemter een te lande
synt dat hy heft syn kynt verloren
daer hy om hevet sulcken toren
hem allen so was hy ghenee
op een rootsche van der see
deed hy een groot vuer maken
omdat sy daer souden gheraken
om te hebben haven goet
ende tontgaen der starcker vloet
hoe quade haven was daeronder
nie en deed man sulc wonder
hy wrac hem al te duer mit hone
die doot van synen lieven sone
wat hulpt al woud icket veel claghen
tierst dat sy dat vuer saghen
waenden sy dat yemant verdochte
dat se die wynt jaghende brochte
die storm had se sonder saghe
ghedreven iij nacht ende iij daghe
dats niemant en waenden ontgaen
recht op tvuer lieten sy staen
die nacht was doncker ende das was recht
het stormden ende reghenden echt
endeboeam so hiet dat lant
caphereus so wast ghenant
die berch daer ment tvuer op sach
daer menghe roetsche voer lach
die scepe quamen daeraen ghevaeren
sy scoerden stucken sonder spaeren
ter quader haven syn sy gheraect
seer worden sy daer mismaect
daer verdrancker menicheen
groet was tgheruchte ende die ween
eer men den dach sal verclaeren
bleefter x dusent doot twaeren
namplus stont op die roche baven
mitten synen ende hoerden se droeven
hem dunct dat hy al is ghenesen
dat hy so sal ghewroken wesen
grote steen lieten sy mit allen
van boven op hem nedervallen
menghen worpen sy der te stucken
veel meer dan men can ghemicken
dierste scepe bleven verloren
mer tierst dat die ander horen
verdroncken die die haven sochten
vloen sy danen alle die mochten
ende die dach begond te claren
dat halp hem wel al sonder spaeren
vloen sy die roche onghehuer
ende vermalendyden dat vuer
want sy seer hebben becocht
dat sy die haven hebben ghesocht
namplus die had enen soen
die seer vroem was ende scoen
oeaus so was syn name
een scoen jonghelinc ende bequame
dese was altoes ghereit
te vysieren ene valsheit
dies en woud hy hem niet scamen
eer die griecken wederquamen
visiert hy dese moerdaet al
aen dyomedes wyf agial
hy seid u man coemt van troyen
mit eren ende mit groter joyen
hy brenct een wyf van sconen maghen
die scoenst die nu leeft by daghen
haer vader is calcas die dyvyn
ten mach oec gheen vroeder syn
ic weet oec wale dat sy blyve
vrouwe van den huys te synen lyve
hy swoert daer x coninghe saghen
dat hy haer trouwe altoes sal draghen
ende hy nummer ander en ghewint
dan briseida dat scone kynt
hem was van u comen maer
die pyntlic vertellen waer
wie dat hem seid wast heer of knecht
hy dreicht u ende dat is recht
neemt raet die u is goet
ende siet dat ghy syt so vroet
dat ghy niet en verliest u leven
of uytten lande en wert verdreven
want ist dat hy u vermach
u en wort meer so swaeren ghelach
daerna voer hy ende quam
tot aghamennons wyf cemestram
ende seid dat se aghamennoen
ommer soud ontlyven doen
want hy had wel verstaen
algader dat sy hadden misdaen
hy heft uyttermaten leet
om tleven dat sy leit gotweet
in synen syn heft hy bescreven
wat sy mit egistus heeft bedreven
aldus begadet oeaus daer
dat weten wy wel averwaer
dat agial soveel dede
mit maghen ende mit hare bede
dat haer die lude van den lande
belaveden dat in haer hande
dat sy dyomedes niet en ontfaen
in anderen lande moet hy gaen
aghial  dat scryft ysis
was dochter conincs polinicijs
haer audervader was adrosius
enen broeder had sy  hiet assendrus
een die sconste na dat ic las
die in synen tyden was
ende vromich seer van synre tyt
hy bleef doot in den yersten stryt
die ye onder die griecken wert
synt dat sy bestonden die vaert
tfolc had gheseilt sonder spoet
so langhe dat hem dochte goet
te suecken lant hem mochtes lusten
allen begherden sy dat rusten
mer daer sy landen en wilde se die heer
ghedoghen noch myn noch meer
hy wilde hem syn lant verbieden
daer wert een stryt van stouten lieden
drie daghe stont hy starc ende groot
menich ridder bleefter doot
assendrus was daer ende vacht
gheweldelicke mit groter cracht
soedat hys in alrewys
baven hem allen had den prys
mer die coninc was so goet
dat hy hen selven sloech ter doot
had hy in troyen ghedraghen
wapen in allen synen daghen
hy wert verveert ende ontsien
mer hem en mocht niet ghescien
dat hy ghescaet had der steden
syn maghe hadden ghebeden
dyomedes so waer hy quame
dat hy waer van hem name
by dien doghede hy rouwe groot
om syn scadelicke doot
hy toendent apenbaer wel
want hy in den wyghe vel
ter selver stede al daer hyt sach
dat assendrus verslaghen lach
op synen hals nam hy den man
daer deed hy als een dollart an
want eer hy en uyt droech
had hy groter slaghe ghenoech
ende daertoe menghe wonde diep
eer hy den vianden ontliep
doer al dat hem dit ghesciede
seiden van hem quade liede
dat hy en al willens bederf
omdat tlant op hem versterf
ende hyt van horen halven nam
onsculdich was hys hoe soet quam
om dese sake die ghy hoert
was hem aengheteghen die moert
agial sprac nummermeer
en wort hy twaeren myn heer
aldus was hy mit ghewelt
alsoe als ysis vertelt
ghedreven mit groter scande
wast lief wast leet uyt synen lande
aghamennon was ontfaen
mer dorperlicke ist hem vergaen
clitemestra had enen amys
stout ende uyttermaten wys
egistus waen ic dat hy hiet
mer coninc en was hy niet
sy hadden te haere scanden
heer ghemaect van den landen
een dochter had hy by haer
die was der moeder herde caer
origena was sy ghenant
doe aghamennon quam int lant
vermoedet sy en ende egistus
tierst dat hy quam in thuus
clitemestra die quade vrouwe
hielt haeren man wel cleen trouwe
al te langhe van huys merren
doet den menghen vererren
dese heft becocht al toe wert
den stryt ende die langhe heervaert
vermoert was hy dats grote scade
want hy was wys ende vroet van rade
ende baven hem allen best ghenoemt
eer die boec ten eynde coemt
wort vertelt ende oec ghesproken
hoe seer dat hy was ghewroken
climestra dat quade wyf
die aldus nam syn lyf
aghamennon haren man
had een kynt dat sy aen hem wan
een scoen joncheer wast twaeren
mer hy en was niet out van jaren
scoen was hy ende bequaem
orestes soe was syn naem
die coninc vluchten calcabeus
in creten den coninc ydomeneus
waer hy in nithenen bleven
sy hadden hem ghenomen tleven
mer doch ontfoerden die heer
in creten en weets niet meer
men kende hem wat mocht hy doen
hy weende om aghamennoen
die also was verslaghen doot
dat kynt daer scoenheit aen lach groot
beval hy mit groten rouwe
ydomeneus op goede trouwe
dat hy en lere tot aen den dach
dat men hem ridder maken mach
ende hy dan daertoe doghe
dat hy crone draghen moghe
in tlant dat hem syn vader liet
ydomeneus en liets niet
hy ontfinc hem mit groter eren
mer die vader rouwe hem sere
dat hy was alsoe vermoert
daer en was gheen letten voert
hy hielt dat kynt des had hy prys
syn wyf was ghenant therasys
een dochter hadden sy te samen
climena hiet sy by namen
aen thornichen was sy verdreven
mitten storm daer was sy bleven
totdat syn scepe ghemaect waeren
die uytter zec waeren ontfaren
dyomedes die was te synre scanden
verdreven uyt synen landen
thelamon hadde ghelaten
enen stoutten soen uyttermaten
hiet serenus  in salomine
hem was gheseit al stillekine
dat syn vader was eens snachs vermoert
van dyomedes dies had woert
dyomedes die waenden comen
te salomine te synre vromen
omdat hy bidden woud ende claghen
synen vrienden ende maghen
dat hem syn wyf agial
aldus had verdreven al
daer vant hy cleyn vrientscap echt
want serenus  was quaet van recht
sprac hem so wredelicke teghen
dat hy daer na was versleghen
hy sprac wat suecty te deser poert
hulp na myns vaders moert
ghy suls noch quaden loen ontfaen
wat soudy mit recht hebben ghedaen
na verdienen ende na scout
so soudy hem hebben ghewest hout
het is my wel gheapenbaert
dat ghy daer te rade waert
daer hem ulixes vermoerden
veel dorperlicker woerden
spraken hem die van salomine
soedat hy mit grote pyne
hem ter seewert is ontfaeren
anders so becocht hyt twaeren
coninc demephon ende athanias
daer elc te lande afcomen was
dreef men se daeruyt mit ghewout
hare engheen en was so stout
die in tsyn hadde ghegaen
hier moegdy wonder ave verstaen
katyf ende arm syn sy bleven
ende uytten lande also verdreven
diegheen die uytter zee quamen
waeren te thoringhe altesamen
droeve ende erre syn sy twaeren
sy seiden wy hebben misbaeren
die zee was ons quaet ende fel
op tlant en gan ons niemant wel
vertoernt syn sy om dese sake
ende uyttermaten tonghemake
mer dat men enen raet daer nam
die hem allen wel bequam
dat was dat sy vechten souden
teghen alle die se verdriven wouden
wy verslaen man ende kynder
ende al dat wy vinden ghinder
so datter niemant en ontgaet
want also groot averdaet
en deed men nie volc sonder waen
spraken sy als ons is ghedaen
ghejaeghet hebben sy ons uytten lande
wy jaghen se oec als onse viande
wy en spaeren maghe noch vriende
noch niemant die ons ye diende
enen en laten wy niet ontgaen
dit docht hem allen best ghedaen
hiernae lach hare alre moet
mer nestor die wederstoet
mit pynen ende mit arbeiden
hy spracter wel toe ende seide
dat sy dat dinc best lieten wesen
tlant en mochts nummermeer genesen
vremt volc soud comen in tlant
ende setten al na hare hant
van ons en bleve kynder noch maghe
van nu al totten doemsdaghe
die dit lant berichten mochten
siet wat scade wy dan wrochten
laet ons bidden ende claghen
onsen poerteren ende onsen maghen
ende soe scoen dinc hem bieden
dat wy ontfaen syn van den lieden
als ghy des lants dan seker syt
ende het dunct ons wesen tyt
so slaen wy doot ist wyf of man
die dese dinc op ons began
ten is niemant hy en sy onvroet
die seghet dat hy misdoet
doch dat sy daden nestors raet
nu hoert alle ende verstaet
dyomedes  dat scryft ysys
rumden tlant katyvewys
te troyen quam hy weder aen tlant
mer tiersten dattet wert bekant
woud men hem van daer verdriven
dat deed menghen ontlyven
v daghe vochten sy dach ende nacht
der wert gheslaghen menghen slach
mer tfolc was al sonder coninc
by dien waen ic dat onderghinc
dyomedes die verwan
want hy was een vromich man
menich stortten daer syn bloet
daer wan hy een avergroot goet
dat was hem een groot gheval
als dat verhoerden agial
ontboot sy hem pays ende vrede
van allet dat hy ye misdede
hy come sy wilt also maken
dat men beter alle die saken
dyomedes die wert vro
hy deed herde gherne also
hy quam thuys men ontfinc hem wale
syn lant gaf men hem altemale
ende hy bleefter af gheweldich heer
als hy had ghewesen eer
die van griecken hoerden die mare
sy worden allen seer in vare
om dinghen die hem mochten deren
want sy en mochten hem niet verweren
teghen die die troyen wonnen
wert dat sy hem wouden wangonnen
niemant en mocht hem ontgaen
die sy mit wyghe wouden bestaen
bat ontfaen sy haer heren
dan sy al dat lant ontteren
niemant en moghes ontgaen
sal torloghe yet langhe staen
meer doer vrede dan doer lieve
seinden elc uyt mit synen brieve
om ghenade aen synen heer
ende ontfinghenen mit groter eer
die curen ontfinghen sy alle weder
die gheworpen waeren der neder
ende liet se gheweldelicke heren wesen
als sy hadden ghewest voer desen
mit herde groter eren was
ontfaen die coninc athanias
nestor ende demophon
so waeren oec haer baroen
ic en can getellen niet die feeste
die sy dreven alle die meeste
ydomeneus die was mede
in syn lant mit goeden vrede
sodat die tyt doch daertoe quam
dat orestes wapen aen nam
ende hy ridder wert ghedaen
ydomeneus die gaf hem saen
dusent ridderen al onvervaert
ende mit wapen wel bewaert
die mit hem voeren algader
om te wreken synen vader
tot athenen quam ghevaeren
orestes mit synre scaeren
om hulp quam hy daer ende bat
hem gheven die van der stat
twee dusent ridders in dien tyden
die allen mit hem wouden ryden
daer en was niemant hy en woude bestaen
egistus ende wouden hem slaen
hanghen ofte raedebraken
dit swoeren sy alle in waeren saken
orestes gaf grote offerande
den gaden van synen lande
omdat sy hem souden doen verstaen
hoe syn saken souden vergaen
of sy vaen souden egistus
doe seiden hem die gade aldus
dat hy die moeder soud verslaen
van egistus sonder waen
of van den lande nummermeer
en ghewonne hy anders eer
dine moeder slaet ter doot
dan sal die mare lopen groot
dat hy ghewroken hevet dan
tquaet dat sy deed haeren man
orestes die en vergat niet
alle die saken die men hem hiet
synen luden seid hyt saen
het docht hem allen wel ghedaen
oec seiden sy dat hy waer sot
liet hy der gaden ghebot
te strophium voeren sy van dane
een goede stat wast als ic wane
forenses was hy ghenant
die daer heer was int lant
niemant en had sy also leet
als egistus nadat ic weet
omdat syn dochter had ghewesen
syn wyf eer hy quam te desen
ende hy haer had ghedaen ontrouwe
om clitemestram die quade vrouwe
die doot sloech haer selfs man
orestes boot hy dan
dat hy hem wilde in staden staen
want egistus had ghedaen
alsoe lasterlicke saken
waerom soud icket u lanc maken
mit iijm ridderen twaeren
is hy daer mit hem ghevaeren
goets ghenoech hebben sy ghenomen
te nithenen syn sy comen
mit allen haeren heren saen
daer en waeren sy niet ontfaen
mer buten bleven sy dat is waer
egistus die en was niet daer
die moeder diet altemale deede
sy belaghen alom die stede
menich assaut was daer groot
ende menich ridder bleefter doot
doch wonnen sy se bynnen xiiij daghen
alle diegheen hebben sy verslaghen
die sy vinden ende die wouden
teghen hem die stede houden
ende wie dat daer raet toe droech
dat men aghamennon versloech
daden sy hanghen ofte radebraken
nu hoert hier wonderlicke saken
orestes die heeft die moeder ghevaen
mer daer en was gheen ontgaen
daert alle die saghen van der stede
ende van allen den lande mede
dode hy se so was sy begrepen
uytter hiet hy se sclepen
daer se die voghel ende die honden
verteren souden in cortter stonden
hy en woud niet dat men se groeve
des was menich mensche droeve
vreselicke was die wrake
ende een wonderlicke sake
climestra die becochte
seer die sake die sy wrochte
egistus die verhoerde die mare
ende quam mit veel ridders dare
om te wynnen die stat
mer qualicke ontgout hy dat
want orestes hadden belacht
mit menghen man onversaecht
ten wyghe daer hy soud comen
was hy ontemelicke ghenomen
sy scoffierden altesamen
al diegheen die mit hem quamen
oec versloeghen sy doot op tfelt
van synen volcke wel die helt
egistus vinghen sy op dien dach
al daer menich ridder sach
deed hem oresten sclepen mede
al moedernaect al doer die stede
so langhe hinc hy dat weet men wel
dat hy in stucken neder vel
al tlant van griecken doer ende doer
was vertelt dese aventuer
hoe hy syne moeder sloech doot
daeraf so ghinc die taele groot
som seiden sy hy dade wel
som seiden sy dat hy waer fel
ten mach niet syn sonder quaet
dat een kynt syn moeder verslaet
ten is niet eerbaer noch recht
dat sulcke man een lant berecht
men sallen na den rechten seynden
emmermeer in elleynden
daer moet hy sulcke daet besueren
hoert menelaus aventueren
aen creten daer hy hem cleen bekande
dreef hy daer hy hem cleen becande
daer dreef hem die wynt die hem dede
scade ende grote vrese mede
wel naer was hy daer ghedreven
daer hy ghelaten had syn leven
ter yerster havenen dat hy quam
hoerden hy maer ende vernam
dat syn broeder waer doot
rouwe dreef hy herde groot
menich dinc vernam die heer
die hem wonderden herde seer
menelaus bracht daer die maer
hoet mit theutere vergaen waer
die mit ayax ende thelamon
die beid waeren herde coen
voer troyen quam van salomyne
hy was sprac hy mit groter pyne
uyt alle syne lande verdreven
mer in cipers is hy bleven
een stat heft hy ghemaect in tlant
die salomyne is ghenant
vast ende goet is gheen stede
daer was hy mit goeden vrede
dat wy aen enen lande quamen
daer my die serpenten namen
ic heb ghewest in groter noot
ende in vresen van der doot
daerna sprac hy niet en twint
tiersten dat hy had wynt
hy maecten hem henen altehant
te paersen in syns selfs lant
daer was hy mit groter joyen
ontfaen na synen vernoyen
nu voert so mach hem lusten
mit vrede te leven ende te rusten
orestes was ghelastert seer
van den volcke so lanc so meer
om synre moeder die hy versloech
menelaus was hem fel ghenoech
dicwil deed hy hem belaghen
omdat hy die moeder had verslaghen
doch die beste van den lieden
hem verspraken ende berieden
ende seiden sy souden mit goeden staden
hem verspreken ende beraden
tot athenen in die stede
watter orestes best toe dede
van der vruchtelicker dinc
daer so grote maer af ghinc
sy willen dat men daer wyse echt
weder sy recht hadden of onrecht
van allen griecken die beste
quamen te athenen in die veste
om die dinc die ghy hebt gehoert
die u vertrecken alle die woert
die men daer seide het waer te lanc
mer dit was die ommeganc
dat hy hem beriet mit goeden
eer hy die moeder woude dooden
ende sy hem gaven den raet
minesteus die daer staet
biet des den hantscoe altehant
wilt men hem ontwysen syn lant
so wie sprac hy van desen saken
desen wetteloes wil maken
siet waer ic voer dese lieden
voer hem hier myn wedde biede
dat hy en hevet myn noch meer
lant verbuert noch lyf noch eer
noch dat men hem oec in elleynden
om dese dinc niet en sal seynden
van diere misdaet syt ghewes
was daer quyte ghewyst orestes
by dien rade van den heren
hiet men hem in syn rycke keren
men gaf hem weder syn ghewelt
alsoe als ons die boec telt
tot nithenen voer hy mit eren
minesteus deed hem keren
ende deed hem ghinder crone draghen
daer alle syn lude toe saghen
coninc was hy menghen dach
nu hoert wat ic bescreven sach
syn suster die hiet erigona
die nam haer den rouwe so na
dat sy haer selven hinc
omdat hy mitten lyve ontghinc
doe menelaus had verstaen
dat orestes was ontgaen
ende hy ontfaen had syn lant
versoenden hy teghen hem altehant
ydomeneus maecten die soene
als hy sculdich was te doene
omdat die soene ghestadich blyve
gaf hy hem daer te wyve
syn dochter ermiona
men en vant so scone ver noch na
die hy aen helenen wan
eer dat orloech van troyen began
sy gheleec een deel helenen
die feest hielt men te nithenen
daer was menich man blyde
want doe was vrede van den stryde
nu voert moegdy horen tellen
van ulixes van synen ghesellen
in creten quam hy ende niet mee
mit hem dan scepe twee
nochtant hadden sy se ghehuert
want die syne waeren alle ghescuert
ende ghenomen al syne scat
dat hem en bleef noch dit noch dat
thelamons maghe ende ayax
hadden hem ghedaen veel onghemax
al syn goet hebben sy hem ghenomen
waer hy mit pynen niet enwech comen
hy waer doot of verhanghen
noch ist hem synt wers verganghen
al is hy der doot ontgaen
wan namplus had hem ghevaen
nummermeer en levet man
die sulcker vresen ontlopen can
die tellen soude alle die dinc
hoe hy daer der doot ontghinc
hy en soud daerom pynen seer
die wysheit van den groten heer
mocht men wel kennen daeran
nu sal ic tellen of ic can
die grote sorghe ende den vaer
die hy herden wel x jaer
als dyomedes versach
ulixes op dien dach
so verdoemt van synen lyve
ende die syne soe katyve
vragheden hy hem al apenbaer
waerby hy nu soe arm waer
hoe hy van so groten goede
comen waer tot dier armoede
ende hy so arm ende soe naect
van synen scatte waer ghemaect
ulixes die begonde te tale
ende seide hem altemale
waeraf hy dien scade nam
ende waeraf hem die sake quam
hoe hy mit goede was gheladen
ende hoe hy quam ter groter scaden
hoe moghende hy was van ridderscepe
ende wat hy had in synen begrepe
mit silver ende mit goude gheladen
hoert hoe hy quam ter groter scaden
ulixes die sprac yerstwerve
quam ic aen een lant hiet mynerve
daer in tlant en deed men my niet
weder scade noch verdriet
niet langhe en was ic ghinder
mit vreden rumdent ons kynder
sy voeren te lotefagos
aldaer werd ic veel goets los
van danen voeren wy in die zee
die storm wies so lanc so mee
hagel donre ende fel weder
viel van baven op ons neder
doch dat wy ter quader wile
in tlant quamen van cecile
daer een coninc aen ons quam
een fel ende heit lestrigonam
van der zee sach hy ons moede
ende gheladen mit groten goede
van onsen silver ende van goude
nam hy al dat hys hebben woude
wy en mochtens hem ontsegghen niet
al hadden wys toren ende verdriet
een dochter had hy hoerter na
die men hiet estrigona
alphenar een myn lieve conpaen
wert van hare mynnen bevaen
sodat hy daer doot om waer bleven
en had ic die sake niet verdreven
mer haer broeder ende haer vader
hoeden se nauwe allegader
dat mocht hem gehelpen cleen
want doe ic se sprac alleen
maecten ic haeren syn in porre
alsoe dat sy alphenorre
algader synen wille dede
by mynre behendichede
des wist hy my groten danc
alst recht was syn leven lanc
het en waer hem niet ghesciet
mer dat ic die dinc beriet
ic stal se selven haeren maghen
ende brocht se op mynen hals ghedraghen
heymelicke tot eenre stede
daer sy synen wille deede
so dats vader ende moeder
ghewaer worden ende haer broeder
die mit vc man te samen
ons alle te verslaen quamen
die joffrou lieten wy daer
ic waen sy derom weenden een jaer
dat sy mit ons niet en quam
als wy tfolc saghen op ons gram
ende al teghen ons ghevee
ontscuylden wy hem in die zee
doe wy in die zee quamen verre
wayden een wynt des waeren wy erre
wast lief wast leet hy deed ons lopen
in tlant daer wonen die ciclopen
dat was weder aen cecile
nu hoert ic en tel u gheen gile
bi den berghe van vulcane
die den naem heft van ulcane
dat is een die beste smet
die ghy in die werlt weet
daer wonen die ciclopen by
die men oec heit arismapy
een oghe hebben sy des gheloeft
voer staende in dat voerhoeft
also groot wael als een scilt
ist dat ghy gheloven wilt
ic wouder u wonder ave tellen
ic quam daer mit mynen ghesellen
ende talreyerst dat sy dat saghen
ghingen sy ons te samen jaghen
doe sy ons hadden ghevaen
bonden sy ons hande ende voete saen
ende leiden ons in haren holen
hier waeren wy ter quader scolen
die vetste aten sy altemale
daer en was teghen gheen tale
my had ghevaen in syn huus
een ciclops hiet polifemius
doch dat ic dien also ontghinc
dat ic hem soud een dinc
te drincken ghenoech gheven
dat hem mit vrouden soud doen leven
my ende diegheen die magher waeren
hiet hy mit my te scepe varen
ic bracht hem starcke cypressen wyn
ende maecten hem also dronckyn
dat hy enen nacht ende enen dach
in syn hol in dolen lach
bynnen dien ontbont ic mynen compaen
ende wy ontfoeren by nachte daen
mer syn oghe staken wy hem uyt
doe gaf hy een vreselic gheluyt
wy ontliepen mit vresen groot
ende seilden daer die wynt gheboot
doer die eylanden van eoly
dat seg ic u soe seilden wy
talre tyt soe syn die lande
ontsteken mit groten brande
daerby wonen twe coninghynnen
men en mocht gheen scoenre kynnen
die een hiet calipsa die ander cirtes
nummermeer des syt ghewes
en sprect man van sulcken vrouwen
ic seg u waer by mynre trouwen
echten man en hadden sy niet sy twe
noch en sullen nummermee
sy roeckens niet mer die der lyden
van haren landen tallen tyden
princhen ende hoghe heren
pynen sy hoe sy se onteren
die herberghen sy ende onthalen
mer sy moetent daer betalen
soveel doen sy by toveryen
by conjueracien by nigromancyen
dat sy se mit hare mynnen saen
alle betoveren ende vaen
dat goet dat sy oec daer bringhen
sal daer blyven sullen sy verdinghen
dus hebben sy ghedaen menghen man
dies hem verweren niet en can
die daer gheraect hy is verdoemt
want wie in haren handen coemt
hy is tehant also bedroghen
by der mynnen die sy hem toghen
anders niet en coemt in synen synne
te duer vercopen sy haer mynne
sy syn te ontsien veel mee
dan alle die vrese van der zee
sy nement al den luden af
mer sy en kerens niet een caf
ic en alle myn volc twaeren
quamen in cirtes lant ghevaeren
ic hadder af ghehoert tellen
dies seynden ic voren myn ghesellen
mit haeren crude dat sy hem gaf
maecten sy der wyn af
doe ghinc ic na mynen ghesellen
sy waenden my also bedwellen
mer doe sy my sach so scoen
pensden sy een ander hoen
dat sy my soude ommermeer
te manne houden ende tenen heer
van my had sy vernomen tale
myn volc ontbant sy altemale
aen my leid sy haer attentte
haer hertte ende haer jueramentte
waeren soe starc dat sy verwan
my ende dat ic se mynnen began
by haer lach ic twaeren heer
ic mynde se ende sy my weer
oec seg ic u dat ic weet
eer die yerste maent gheleet
dat sy by my droech een kynt
nie te voren noch oec synt
en wist men ye dat sy ye ghewan
enich kynt by enighen man
const sy toveren ic const meer
sodat ic baven haer was heer
sy en const my ghewynnen af
niet daer ic yet veel om gaf
haer grote toverye
ende haer fel nigromancye
en docht haer niet een bone
op haer selven quam al die hone
al noch waen ic dat die vrouwe
om my doghet groten rouwe
van den goede dat ic daer vant
had ic menich bysant
dat namen my die van salomine
namplus ende die maghe syne
daer ic by eenre vremder dinc
hem beiden mitten lyve ontghinc
cirtise ontfoer ic als gotweet
mer wast my lief of leet
ic quam al daer was calipsa
daer bleef ic langhe stont derna
deser stucken ende menich spel
daer my tachters af misvel
want sy was my al te vroet
een deel verwan sy mynen moet
ic bleef mit haer in groter noot
recht alsoe als syt gheboot
sy maecten my mit consten so dore
dat ic liever tlyf verlore
dant noch geduerden dat is een doecht
dat noit man scoenre joecht
in deser werlt ye ghesach
deus wat vrouden in haer lach
mer dat syt te duer vercochte
ic waent niet anders syn en mochte
haer aventuer was so ghedaen
datter quaet af dede staen
hoe mocht my meer gheluck ghescien
dan dat ic haer mochte ontvlien
ic en cont niet dat dinc beghynnen
daer ic haer by mochte verwynnen
man en was noch nie so vro
als ic was doe ic haer ontvloe
daerna quam ic tot eenre kercke
die wilen maecten goede clercke
daer antwoerden men elcken man
die dinc daer hy af vraghen began
myn sacrificie maecten ic daer
soe ic best conde hoert hiernaer
ic vraghede waer dat van den lieden
die zielen voeren als sy verschieden
het was my ghegeven te verstane
schier daerna voer ic dane
ic moste lyden wildyt kynnen
doer die quade fel mermynnen
ten is gheen dinc connen syt ghesien
dat hem can yet ontvlien
ten syn oec gheen dinghen twee
meer tontsien in alle die zee
haer sanck docht my enghelen luyt
noit en hoerden man sulck beduyt
wat man die se oec hoert singhen
hy en mach synen syn niet bedwinghen
daer dat men se singhen hoert
is al die vrese ende al die moert
een man en penst om dinc engheen
dan om haeren sanck alleen
doe icket wiste weer ic woude
dat ic daerby lyden soude
liet ic my binden herde vaste
mit goeden lynen aen die maste
mynen volcke hiet ic haer oren
mit pecke stoppen wel te voren
ende hiet hem oec hoe ic ghebaerde
dat sy ommer hare vaerde
henen voeren haer passagie
daer schenet wel dat ic was sagie
ic seg u dat in waeren dinghen
dat ic soe scoen hoerden singhen
had ic niet ghebonden ghewesen
nummermeer en waer ic ghenesen
want wy hadden mit onsen scaren
alle onder hem ghevaren
so en waer der niet een ontgaen
wy souden hebben syn ontdaen
van haeren sanghe also seer
wy en hadden ons verweert nummermeer
ic waen dat wy der sonder ghile
wel dusent sloeghen in cortter wile
want sy aen die scepe hinghen
ende waendent onder twater bringhen
dese onlede gheduerden ons langhe
wy ontfoeren hem mit bedwanghe
nae dese dinc begonst al
nochtant myn meeste misval
als ic pensde hoet my misvel
mocht icker om wenen wel
want ic mynre doot was so na
tusschen caribdis ende cilla
dat syn die navelen van der zec
men en machter lyden myn noch mee
bynnen xv milen ghehinde
al dat daer coemt moet doen syn eynde
men en can mit gheenre dinc twaeren
ghinc men daerin der doot ontfaren
caribdys verswelch somwile die zee
dan worpet uyt noch myn noch mee
dan oft den hemel soud doervaren
ic seg u waer al sonder sparen
die daerby syn op xv milen
vlieghen daertoe oft waeren pilen
die uytten baghe vliet
hieraen en lieghe ic u niet
ic mit alle mynen ghesellen
quamen daer ghy my af hoert tellen
by diere vresen by diere sorghen
daeraf en mocht ic my niet verborghen
noch ghescuwen die quade steden
die my groten scade deden
myns volcs quam daerin soveel
dattet my ghinc al uytten speel
ic verloes op dien dach
wel half myn volc daer icket aensach
myn scepe sach ic verdrincken
ende myn volc mede versincken
my was temoede soe onsochte
ic wars dan ic ghesegghen mochte
mitten ghenen die my bleven
ende ontdroeghen haer leven
quam ic ghevaeren altehant
aen der quader fenicen lant
dit is volc dat gheen gade en kent
dorperlicke is hy ghescheent
die daer coemt want sy stryden
op alle diegheen die daer lyden
sy nemen hem thaer ende doen hem wee
altoes ligghen sy op die zee
aver waer seg ic u dat
sy hadden dat leste van mynen scat
myn rycheit ende al myn doen
sy worpen my in haer prysoen
ende daden my die meeste scade
synt daden sy my ghenade
sy lieten my ende myn liede
vaeren ic en weet hoet ghesciede
aldus so ist myt my comen
aldus is my myn goet ghenomen
dus heft my gheleit die aventuer
die my fel is ende suer
sy heft my ghewest x jaer
pynlic fel ende al te swaer
al myn goet heft sy gheroeft
hy is dol die aen haer gheloeft
aen haer en gheloef ic nummermeer
dus quam ic hier ghevaeren heer
als ulixes had ghetelt
hoe hy x jaer had ghedwelt
waer daer niemant en hads wonder
dat hy alsoe was comen tonder
ydomeneus hadt wel verstaen
mit groter eren heft hy en ontfaen
hy heft hem ontfaen mit vrouden
ende een stuc mit hem ghehouden
twee scepe deed hy mede ghereiden
als hy van daer woude sceiden
dat hy ommer waer ghereet
oec gaf hy hem groet goet gotweet
gheleide gaf hy hem in tlant
ende seinden danen altehant
tot athenen enen coninc
die hem herde wale ontfinc
van hem ende van synen trecken
had hy ducke ghehoert spreken
hy deed hem gherne groot eer
ende gaf hem gherne goets meer
daer waen ic dat yerst maer becande
ulixes van synen lande
dat hare xxx ofte meer
hadden ghepynt herde seer
om te hebben syn wyf
mer so ghetrouwe was haer lyf
dat sy enghenen en woud ontfaen
in hare trouwe woud sy volstaen
die sy yerst gaf haren heer
om hem riep sy so lanc so meer
doe sprac sy enen die daer lach
die haer seide dat hy en sach
oec bracht hy ulixes die mare
dat hy soud vinden daer
die mit vrien daden wee
synen wyve penolopee
ende des doer haer niet en woud laten
des balch hem ulixes uyttermaten
hy bat den coninc athenoen
dat hy doer gade woude doen
ende hy holpe den avermoet
wreken die men synen wyve doet
so veel bat hy dat hyt dede
ulixes bespieden die stede
heymelicke waer sy waren
die om der vrouwen laster waeren
thelamacus hoerden die maer
dat syn vader comen waer
ulixes dies was hy vro
te hem quam hy ende vlo
ende seid hem myn noch mee
diegheen vryden penolopee
by den name van synen vader
noemden sy diet waeren allegader
die haer daden dat bedwanc
waer om soud icket u maken lanc
des selfs nachs also saen
als sy waeren slapen ghegaen
heeftet ulixes soe belopen
dat syt alle mosten becopen
alle sloech hy se ter doot
des nachs cleen ende groot
doe men daer had vernomen
dat ulixes waer comen
haer gherechte heer van troyen
maecten sy alle feeste ende joyen
mit vrouden hebben sy hem ontfaen
die hem waeren onderdaen
selven was hy herde blyde
van hem ghinc die mare wyde
men bracht hem menghe scoen ghifte
menghen steen van claren lichte
hy pynden hem uyttermaten seer
synen wyve te doen groot eer
omdat sy haer hielt so wel
sonder loesheit ende fel
ende sy was van so haefschen doen
ulixes sprac aen althenoen
dat hy synre dochter gave synen sone
nausica hiet die goede die scone
die vrie was ghemaect aldus
ulixes soen thelamacus
nam althenons dochter mit groten goede
die scoen die haefsche ende die vroede
der was die feeste groot ende die vroude
op dien dach dat hy se troude
aen haer wan thelamacus
enen soen hiet pelliborbus
des was al tgheslechte blyde
van desen sprac men synt wyde
ende syn gheslecht dat was gheval
wert daerby verheven al
dus is ulixes dinc vergaen
noch mach hy voert in vreden staen
nu is hem syn aventuer
wel vergaen ter cuer
mer hy sal noch lyden enen vaer
die synen lyve sal gaen ter naer
nu voertmeer suldy verstaen
hoet mit pirrus sal vergaen
waer hy doelden ende quam
also als ict int wals vernam
dat hy den groten storm ontbrac
daer men hiervoren af sprac
teenre haven quam hy mit groter pyne
ende mit hem die lude syne
syn scepe waeren verscuert
selve was hy gheaventuert
ter stat daer hem die wynt aenbrochte
deed hy se maken so hy best mochte
alle die maste waeren ghecorven
want sy waenden syn bedorven
ontroedert waeren sy ende hadden verloren
haer ghetouwe des hadden sy toren
daer quam hem mare dat acastus
synen oudervader peleus
verdreven had uytten lande
ende had hem ghedaen groot scande
dat hy om hem leid hoede groot
ende woud hem doen slaen doot
van peleus wast hem leet
ende oec mede dat also steet
dat acastus was thetis vader
dus waeren sy hem beid gader
even naer mer al tghevecht
quam van atastus des had hy onrecht
twe baden seinden hy in thessale
diet besochten altemale
waeraf dat die dinghen yerst quamen
aldus so waeren haer namen
ciprus ende arastus
sy pynden hem in eens heren huus
hiet assandrus  die hen al
van yerst seid wanen dat ongheval
ende die nyt algader quam
also als icket int wals vernam
so begonster in orons huys
daer die coninc peleus
syn feeste van thetis dede
mit groter avermoedichede
doch hebben sy ghevreest
die die sculden waeren meest
acastus want hy was herde fel
sy daden als bade snel
ende quamen weder te haeren heer
so sy yerst mochten ommermeer
sy seiden dat sy hadden vonden
assandrus ende by synen oerconden
wisten sy die waerheit das
dattet acastus scoudt al was
pirrus was uyttermaten gram
om den scade die hy nam
ende omdat hem die wynt twaeren
benam sy haeste ende syn varen
oec waeren die lude van den lande
altemale syn viande
doch doe syn scepe ghemaect waeren
haeste hy hem sonder spaeren
hy voer henen daer hy mochte
die wynt was hem herde onsochte
mit groter vresen mit groter ande
quamen sy aen enen lande
daer had hy herde na verloren
al syn volc des had hy toren
want sy op die roetsche staken
daer sy allen te stucken braken
ende verloeren menghen man
eer men die haven ghewan
pirrus claghet dat hem misgaet
ende hem die zee was alsoe quaet
hy maecten hem henen aver lant
daer hy die beste strate vant
int wout vant hy ter selver tyt
enen putte diep ende wyt
vol van doernen ende van bramen
van egelentier altesamen
een pedekyn sach hy dat hem dochte
daer men cume doer lyden mochte
hoert hier vremde aventuer
daer vant hy ter selver uyer
peleus synen oudenvader
die des lants was verdreven algader
doe hyt wiste dat hyt was
had hy grote vroude das
ende claeghden hem hoe acastus
hem had ghenomen lant ende huys
wat helpt daer en is geen lanc spreken
pirrus swoer hy soud dat wreken
in den woude quamen hem ghinder
te ghemoete acastus ij kynder
ende wouden peleus belaghen
die heft pirrus dootgheslaghen
so dat thetis die maere vernam
dat pirrus haer neve quam
ende haer broeder doot waeren
haer vader en mocht oec niet ontfaeren
mittien sy dus roepen began
fel quade valsche tyran
nu condy niet ontfaren
ghy blyft ommer doot twaeren
u neve neptholomus
heft doot menalepus
ende plitenes uwe kynder
in ghenen woude ligghen sy ghinder
u doot en sal niet langher merren
ghy hebt hem ghemaect so erre
het is recht waer u wille ghesciet
hy en waer u ontgaen niet
siet waer hy coemt ghereden seer
mit hem twe hondert ridders ende meer
acastus siet dattet is ghedaen
ende hy der doot niet en mach ontgaen
syn kynder heeft hy verlaren
syn hert docht hem ontwe scoren
hy dreef rouwe ende groot ontfarme
thetis nam in haren arme
haren neve ter selver stont
ende custen hem aen synen mont
is sy hem veer ofte by
haer dunct dattet achilles sy
doch dat sy mit arbeide
aldus tot haeren neve seide
lieve neve weet dat gherede
ghy hebt doot myn broeder beide
dit is myn vader acastus
al heft hy misdaen dus
wil ghy hem doer my laten leven
hy sal u uwe misdaet vergheven
van synen kynderen die ghy hebt doot
het waer reden ende recht groot
dattet waer versoent wel
hy heft ons ghewest so fel
onteert heft hy ons algader
doch is hy myn rechte vader
al heft hy ons onrecht ghedaen
my waer leet saghe icken verslaen
my heft so seer verlanct om u
got danc dat ic u sien nu
om uwes edelen vaders doot
heb ic ghehadt rouwe so groot
doch so heft my u leven
een deel troest daeraf ghegeven
neve ist dattet so nu vergaet
dat ghy mynen vader verslaet
ende ghy hem doit voer mynen oghen
hoe soudic dat moghen ghedoghen
verkeert myn blytscap niet in seer
des bid ic u neve ende heer
ic doet gherne sprac pirrus
men hale ons dan peleus
ic doe dat hy wille daermede
doe hy was comen bat hy om den vrede
synen neve ende om ghenade
dat hy den sweer niet en verdade
al had hy hem ghewest so swaer
sy waeren nochtant ghemaghe naer
het souden segghen alle die liede
dat groot quaet daerave ghesciede
dus liet hyt doer peleus bede
sy soendent ende maecten vrede
al die misdaet wert vergheven
voert sullen sy in vreden leven
vro was acastus ic en wonders twint
hy sach dat hy was sonder kynt
ende pensden seer in syn ghedochte
wie tlant na hem berichten mochte
pirrus gaf hy in die hant
borghe castele poerte ende lant
heer maecten hy en van synen goede
mit herde groten avermoede
omdat hy out was ende cranc
des wist hem pirrus groten danc
oec seid hy dus weet dat wel heer
dat ic u sal ommermeer
tot aen myn starfdach
alle die eer doen die ic mach
die saken syn vergaen aldus
thetis ende peleus
voeren mit vrouden altemale
mit haeren vrienden in tessale
achter lande ghinc die mare
dat pirrus ghemaect ware
heer van acastus conincrycke
al tfolc quam daer ghemenelicke
manscap hebben sy hem ghedaen
ende haer goet van hem ontfaen
hulde swoeren die ghenoot
van dat acastus gheboot
crone deed hy hem spannen
ende maecten hem heer van synen mannen
in goeden vrede was hy coninc
hierna coemt hoet hem verghinc
van troyen was mit pirrus comen
die hy te wive had ghenomen
hectors wyf andromata
als ic in virgilius versta
ende prianus soen helenus
pirrus neptholomus
gaf hem borghe ende lant
ende die crone setten hy in syn hant
syns broeders weduwe des waeren sy vro
dat hem comen was also
helenus maecten mit joyen
een stat ende hiet se troyen
ende een ander herde scoen
die hy heiten deede thaoen
want thaon syn broeder was
wast als ic in virgilius las
pirrus en deed gheen daet
dan alleen helenus raet
omdat hy hem was ghetrouwe
andromata die scoen vrouwe
haer deed hy lieve ende ere ghenoech
omdat sy van hem droech
hy hield se weerde ende wale
beide gader in syn sale
mer op enen tyt soe quam
pirrus heymelic ende nam
orestes wyf al te nithenen
armionam dochter helenen
mit hem voerden hy se in syn lant
ende croende se altehant
hy mynde se uyttermaten seer
des deed hy haer te meerre eer
orestes ende syn maghe
leiden daerom menghe laghe
om te wreken syn verdriet
mer hy en const volbrenghen niet
sodat pirrus seid twaeren
dat hy in delphos woud vaeren
ende daer dancken apollyne
dat hy had bestaeit syn pyne
dat parys verslaghen es
ende ghewroken achilles
tiersten dat hy was ghereet
wanen ic dat hy danen reet
andromata is ghinder bleven
die hy hoede alle syn leven
mer armiona ende sy
die waeren gheveens hoert wie
menelaus dochter dochte
dat se pirrus niet mynnen mochte
omdat hy so seer mynde
andromata die ghinc mit kynde
hierom haet se armiona
nu hoert hoet verghinc daerna
doe pirrus danen was ghevaeren
ontboot sy haeren vader twaeren
sy claegde dat sy niet en twint
van haeren man en was ghemynt
mer andromata hadt al
tgheluc daeraf ende tgheval
den vader nam sy in den arme
ende bat dat hys hem liet ontfarme
siet sprac sy waer landomanta gaet
dat hector wan dat vule quaet
by synen ondadighen vader
is onse gheslechte onteert algader
menelaus hoert wat sy meynt
hy siet dat syn dochter weent
dat kynt dat woud hy slaen om her mynne
als hy die sake soud beghynnen
werders ghewaer andromata
haer kynt nam sy landomanta
ende liepter mede in die poert
ghenade riep sy het blyft vermoert
ghy heren myn kynt nu sieter toe
dat ment doch behouden doe
mittien al tfolc ghinder quam
op menelaus waeren sy gram
had hy hem niet saen ontlopen
sy haddent hem daer doen becopen
die vrouwe hebben sy in die stede
ghehouden mit groten vrede
ende daden haer lieve ende eer
so sy meest mochten vorwertmeer
orestes die is ghinder comen
want hy mare hadde vernomen
dat pirrus uytten lande waer
die hem leven deed swaer
eer menelaus danen schiet
quam hy daer ende en liets niet
avereen so spraken sy saen
dat sy andromata souden verslaen
weert dattet hem niemant en benaem
sy sloeghen se watter af quam
mer doe sy dat beghynnen souden
ende sy die vrouwe doden wouden
weerde se al dat ghemeen diet
dus en mochten sy volbrenghen niet
orestes die seinden nadien
om pirrus ende deed spien
waer hij waer want sonder waen
soud hy en sekerlicke verslaen
als menelaus dat vernam
voer hy weder danen hy quam
te parse want het docht hem quaet
soud hy weten sulcken raet
tiersten dat sy waeren comen
seiden sy sy en hadden niet vernomen
want syt gherne hadden belet
die moerdaet daer hy hem toe set
sy sworen dat sy in delphos quamen
ende sy pirrus niet en vernamen
ende dat men hem daer dat weet twaeren
niet en had sien keren noch vaeren
orestes seid daer dat sy lieghen
ende sy hem qualicke bedrieghen
selven wilde hy der om vaeren
des en woud hy niet ontbaeren
na hem voer hy in delphos
orestes die valsche vos
ende sloech hem doot in eenre laghen
het seiden diegheen diet saghen
dus was ghewroken op hen pryan
ende menich ander edel man
tierst dat die mare wert apenbaer
onder die lude haer ende daer
nam orestes armiona
mit hem voerden hy se in nithena
dus hebben die griecken verloeren
haeren besten veel te voren
ja die doe in die werlt was
peleus was droeve das
so was thetis in delphos bede
voren sy mitten groten leede
sy en hadden gheen kynder
tiersten dat sy quamen ghinder
ter stat daer mit groter haven
pirrus haer neve was begraven
weenden sy der drie daghe omme
sy offerden op syne tomme
grote rycheit ende baden
den gaden aver hem ghenaden
wanen mach hem comen in haeren tyden
dinc comen die haer verblyden
haer rouwet seer haer langhe lyf
sy vraegden man ende wyf
of men orestes daer yet sach
sy seiden jaet ende noemden den dach
dat hy daer was nu wist men wel
dat hyt deed ende niemant el
verwaten hielt men hem daernaer
ghelyc enen moerdanaer
helenen dochter armiona
bleef syn wyf langhe daerna
hy en vraegden niet wat men sprac
synt hy synen moet daer wrac
tot yphicen scryft ysys
quam peleus ende vrouwe thetis
sy saghen andromata aen
swaer ende groot mit kynde gaen
van haeren neve des waeren sy vro
sy namen se ende daertoe also
hectors kynt landomanta
men en vant so scoen ver noch na
ende voerden se daer sy seker laghen
want se orestes seer ontsaghen
andromata die vrouwe ghelach
van kynde op haeren rechten dach
molosus heittet synt droghet crone
men en vant ver noch na so scone
mit synen broeder hectors kynde
speeldet altoes want het mynde
oec waeren sy herde wel ghelyc
mit haeren woerden een yghelyc
al tfolc prysde se ende niet som
van anderen kynderen waeren sy bloem
baven anderen jonghelinghen
waeren sy volcomen in allen dinghen
ic waen noyt volc en achten
te tieren bat na haeren gheslachten
vromich haves ende daertoe coen
vroet van rade daers was te doen
van goeden wortelen goede spruten
baven al anderen ghingen sy buten
by hem wert synt dat dinc verkeert
sodat tgheslechte wert gheeert
by desen als ic vernam
waen ic dat die heer quam
die synt hadden gheslechte van troyen
by desen quamen sy ter joyen
molosus deed landomanta
croen draghen oec daerna
van den lande dat acastus
opgaf synen vader pirrus
van peleus quam altemale
synt tlant op hem van thessale
ende helenus die mit hem nam
te wyve andromatham
was coninc van mirmidoene
ic en mach nummer van desen doene
u bescryven ic wil dese saken
cortten ende een eynde maken
al ben ic moede en wondert u niet
van ulixes hoert dat verdriet
hoe dat hy syn lyf verloes
u machs wel wonderen altoes
verveert was hy ende nams goem
om enen vreselicken droem
mittien hiet hy dat men ontbiede
voer hem alle die vroede liede
hy seid doe hy slapen ghinc
te ghemake wel van alle dinc
voer my sprac hy sach ic staen
een beelde seer wel ghedaen
dat ic so scoen niet en sach gheen
na enen got ghedaen het scheen
het verwan menschen natuer
nochtan en wast geen hemels figuer
tusschen die hemelsche ghedaen
ende der menslicheit nadat ic waen
so dochtet my recht ghedaen wesen
groot wonder had ic van desen
in myn huys aen deen syde
dochtet my staen niet herde blyde
om dattet niet en quam bet naer
had ic rouwe ende groten vaer
want my also seer lusten
hoe icker toe quam ende icket custen
den wil had icker toe also groot
dat ic hem myn hande boot
nie en begherden ic synt of eer
saken so uyttermaten seer
lieffelicke dat ic hem bat
dat my ghecusset had dat
mer om niet so bat ic des
het seid my heer ulixes
weet dat wel dat ghy my siet
ende die dinc dat hier ghesciet
betekent jamer ende rouwe groot
vrese ende vruchtelicke doot
van deser saken sal u comen
die dinc die u sal verdoemen
van rouwe so waenden ic bederven
ic bat hem herde menichwerven
dat hy my doch doer ghenade
dese dinc te weten dade
hierom so deed ic grote bede
het toenden my een teyken mede
al sulc als ic u segghen mach
want icket mitten oghen sach
het toenden my enen spiet
ende baven dat yser merct ende siet
tbeen van enen vissche ende niet mee
ghevoet in die stoutte zee
dat sach ic mer ic en wist niet
wat van den dinghen was tghebiet
het sprac doet van my sceyden soude
mit versuchtene menichfoude
dat dat een waer teyken waer
onbedect ende apenbaer
dat daerby wert becant
dat ic waer syn viant
ende oec altoes wesen soude
myn doot woud ic of en woude
dus sprac te my een twint niet meer
hieraf ben ic verveert seer
wat my sal ghescien van desen
het sal ommer myn vrient wesen
waer hier yemant van u lude
die my die mochte bedude
syn loen en soud niet wesen cleen
doe seiden sy alle ghemeen
dattet ommer bedudet elleinde
scande of doot of misweende
sy rieden hem dat hy hoede
altoes syn lyf als die vroede
voer synen soen sy weten wel
dat hem die aventuer is fel
ulixes die grote heer
was versaghet herde seer
om dat hem was doen verstaen
synen soen den vinc hy saen
synen soen thelamacus
ende leiden in enen vasten huus
dat was op die zee ghestaen
daer hy niet en mocht ontgaen
ende nummermeer en mochte comen
hem te scaden of te vromen
hem en ontsach hy dinc engheen
sonder synen soen alleen
mer den had hy so vast doen spannen
ende bevalen sulcken mannen
dat hy hem en ontsiet twint
tusschen den vader ende kynt
en was nochtant lieve so groot
mer hy wilde syn doot
bescudden dat sy niet en ghesciet
dat is een dinc dat niet en diet
thelamacus die dreef misbaer
als hy lach ghevaen aldaer
aen den vader maecten hy claghe
beid by nachte ende by daghe
hy seid dat hy hem daed scande
want hy niet van hem en becande
dat hy hem yet woud hebben ghehoent
qualicke heft hy hem gheloent
alle die lude van den lande
sprakens hem grote scande
ulixes dien dochte das
dat hy niet wel seker en was
daerom nam hy syns goem
om te bescudden synen droem
in een woestyne die ver lach
daer niemant te comen en plach
voer hy wonen voer dese saken
dat hy hem seker woud maken
niemant en mocht mit hem varen
dan die hem heymelicste waren
een vaste borch heft hy ghenomen
daer hem niemant en mochte to comen
een borch starc ende duer
maecten hy daer mit menghen muer
daerom maecten hy grachten diep
ende ene laghe diet al beriep
toernen mueren ende cornelen
wel bewaert ende die cartelen
het was een die starcste vest
van al der werlt ende die best
die poerten ende die wycketten
waen ic dat hy so besetten
datter doer lieve noch doer mynne
niemant en mochte comen inne
syn knapen ende syn garsoen
swoeren syn ghebot te doen
ende dat daer niemant in en ginghe
doer vrientscap noch doer gehinghe
mer hoert doch waer dat aen ghelach
syn aventuer ende syn starfdach
cirtes daer ic af sprac een stonde
die die lude verkeren conde
in herde mengerhande ghedaen
als ons ysis doet verstaen
had aen ulixes een kynt ghewonnen
tstoutste dat was onder der sonnen
thelogonus hiet hy dat is waer
ouder was hy dan xv jaer
niemant en wist die waerheit des
dat syn kynt was dan cirtes
tierst dat hem docht dat hyt verstoet
reden quaet ende goet
vraegden hy haer wie was die man
die hem aen haer ghewan
weder hy waer hoghe so laghe
ende of hy leefde nu by daghe
hierom riep hy ende screide
so langhe dat hem syn moeder seide
wie hy waer ende waer syn lant gheet
nochtant was haer te doen leet
thelogonus hy woud daer vaeren
dat en woud hy niet laten twaeren
des leefden cirtes onsochte
dat sys benemen niet en mochte
sy wist wel hy soud gaen
ende bat hem te keren saen
in ommacht viel sy doe hy wech ghinc
niemant en voer mitten jonghelinc
hy en woud oec niet sonder waen
dat ymant mit hem soude gaen
ghecleet was hy van enen stucke
roet wast laken te maten dicke
roc ende mantel had hy aen
wel na conincs kynt ghedaen
grau waeren syn oghen syn haer blont
nese voerhoeft ende mont
had hy ghemaect wel sonderlinghe
bloem was hy van enen jonghelinghe
op een telder starc ende snel
telden hy uyttermaten wel
sy lieten scier van daer vaeren
mit groter haest al sonder spaeren
dachvaerde maecten hy groot ende lanc
om te haesten synen ganc
van vissche droech hy een teykyn
om te tonen dat litteykyn syn
wanen dat hy was gheboren
ghescapen wast na enen toren
dat was op een speer ghesteken
want men doe plach sulcker treken
voer een man uyt synen lande
men doden hem of men deed hem scande
ten was dat men aver hem vant
dat teyken dat was in syn lant
men wist dat wel aver waer
dat langher dan iijc jaer
dat teyken was in cirtes lant
in mengher stat so wast becant
thelogonus syn vaert nam
sodat hy in achayen quam
daer vraegde hy herde menichfoude
alwaer dat hy vinden soude
ulixes die men ver prysde
so langhe dat men hem wysde
derwert haeste hy hem also
blyde ende uyttermaten vro
want hy en sien waenden sekerlicke
opten yersten dach van der weecke
quam hy daer mer die hem saghen
die knapen en woudens niet verdraghen
ende weerden hem vander poerten saen
ghy heren sprac hy laet my ingaen
mynen vader te sien ende mynen heer
hy sal my herberghen tavont meer
ghesocht heb icken van verren
ic willen sien al sonder merren
waerom wildy my weren
mit recht soudet my seer deren
noyt en sach icken noch en sprac
beneemdyt dat is myn onghemac
ic wil syn vrient syn ende knecht
alst wel reden is ende recht
die knapen ghingen die poerten sluten
ende lieten hem blyven daerbuten
ghy en coemt nummer in dit huys
des was gram thelogonus
hy en mocht die poerte niet breken te stucke
seer bat hy hem ende ducke
dat sy hem doen sulcke onneer
mer laten hem doch sien synen heer
noit en deed volc dolheit so groot
die smans kynt uytter poerten sloet
die synen vader woud sien
cusschen ende helsen  mocht hem ghescien
ende so menghen sconen dach
socht ende noit eer en sach
ten duden hem niet al dat hy bat
mer sy swoeren wael dat
dat hy en had groot noch cleen
kynt dan thelamacus alleen
hy swoer ghy en wetes twint
twaeren ic ben ulixes kynt
sy en achten niet syn gheluyt
mit fellen moede staken sy hem uyt
thelogonus was herde gram
weet wel dat hem da misquam
hy had den wille had hys macht
dat hy daer moert had ghewracht
nochtan en cond hy die onneer
ghedoghen noch geherden meer
buten stont hy aen die weghe
hy en maecten gheen ghedreighe
mer enen dies hem maecten mals
sloech hy saen ontwe den hals
dat hy doot ter eerden vel
aldus is begonnen dat spel
twe stac hy der oec mit crachte
neder in die diepe grachte
altehant so waeren sy doot
want daer was dat water groot
erlicke nam hy syn sweert
want hy was stout ende onverveert
hy carf hem hoefden ende syden
been ende handen daer te dien tyden
so starc was hy ende oec so sien
dat hy der doeden wel vyftien
dat en mocht wesen nummermeer
sy en sloeghen hem oec weder seer
elc machs hebben wonder groot
mer hy doet hem so groten noot
dat hy se jaghet van der brugghen
hy en heft oec hant noch rugghen
daer en liep uyt dat rode bloet
merct oft hem dan wale stoet
ulixes hoerden dat misbaer
in synre hertten had hy vaer
als hy hoerden ende verstaet
dat men syn volc also verslaet
waende hy dat thelamacus dade
ende hy pynden om synen scade
omdat hy en had doen doen
bynden in een vaste prysoen
hy penst na synen besten wane
dat hy coemt om hem te slane
neder loept hy altehant
mit enen spiete in syn hant
scarp starc ende herde groot
nu hoert wat hy daermede doet
in den stryd quam hy ghelopen
dat waen ic dat hy sal becopen
die jonghelinc dat hy vercoes
daer hy tleven om verloes
syn lude sach hy doot
des hy rouwe had so groot
mitten spiete dat hy scoot
na hem hy hadden gherne doot
buten den ribben gheraecten hy den man
soe datter tbloet uyt ran
had hy den scote niet ontweken
mit hem waer ghedaen dat spreken
thelogonus blyve daert blyve
had groten vaer van synen lyve
ducke siet hy syn rode bloet
daer en is niemant die hem eer doet
mit beiden handen nam hy dat speer
manlicke setten hy hem ter weer
den vader doerliep hy sonder sparen
die mengher vrese was ontfaeren
neder viel hy op dat gras
als een daert mede ghedaen was
sterven moet hy in cortten tyden
vro was hy ende herde blyde
dat syn droem hem heft ghelaghen
ende hy en waent hebben bedroghen
die ghescienesse ende niet ghemaect
die op syn kynt was ghesaect
dat hy mynden alsoe seer
ander dinc en vrucht hy meer
dan en syn kynt thelamacus
ghedoit soud hebben in syn huus
mer daer en was gheen ontflien
die sake die soud gheschien
ulixes verblyde daermede
dat hem een ander man dat dede
synt dattet alsoe most gaen
syn starven ghevoelden hy saen
mer eer hem die taele ontfel
sprac hy daer hy aen deed wel
van wat lande bistu gheboren
ende wie syn die dy toe horen
of by wat saken ist segt my
dat ic dus dyn vyant sy
wanen quam dy tgheluc so groot
dattu ulixes heves doot
die so bekent was ende so vroet
ende die gehadt heft so groet goet
so groet eer ende so grote glorie
so grote weelde so grote victorie
hier daer ic was in mynen sale
hoe dorstuyt begripen wale
dattu my hier dorst bestaen
wonden ende dootslaen
ic en hoerden nye  noch ander liede
segghen dattet ye gheschiede
by enen kynde sulc onghedout
du moghes wel vroet syn ende stout
thelogonus hoert ende verstaet
dat hy heft ghedaen groot quaet
hy siet dat is al die noot
dat hy hevet den vader doot
hy weent hy screit ende misbaert
syn hert wert also vervaert
syn haer dat scoen was ende blont
toech hy uyt in cortter stont
in ommac viel hy op dat gras
ic waen noit man daer en was
daer hy sulcke misbaer sach
ten vader sprac hy al daer hy lach
edel vader wat doen ic nu
ter quader wilen socht ic u
myn hert soud my te recht breken
dat ic myn leet aen u soud wreken
o wy wacharme dat ic u sie
dus jamerlicke sterven van mie
ghy syt myn vader ulixes
myn moeder is die wyse cirtes
die welghebaeren coninghinne
die was bevaen mit uwer mynne
u kynt ben ic lieve heer
mer nu en wil ic leven niet meer
want ic en worde nummer vro
synt ic u hebbe ghedoit also
van den lande dan hy was ghebaeren
bracht hy hem dat teyken te voren
daer viel hy by hem in ommacht
ende lach langhe sonder cracht
ulixes die bekenden hem daer
dat hy hem seide waer
hy kent dat teyken van den lande
van jamer wranc hy syn hande
hy sach wel dat was vergaen
als hem die drome dede verstaen
ende dat hy heeft verkeert
dat hem in droem was gheleert
om synen soen thelamacus
seinden hy als hy quam thuys
ende hy den vader sach ommer doot
dreef hy jamer ende rouwe groot
thelogonus woud hy verslaen
ulixes riep het waer misdaen
want hy deedt by synen ondanc
ic wil dat pays sy van alle wanc
ommermeer sy tusschen u tween
die aventuer wout ghemeen
diet my in drome deed verstaen
by dien had ic dy ghevaen
omdat ic dy hebbe ghemynt
ende ic altoes anders gheen kynt
en waenden hebben ghehadt
ende ic dy woud benemen dat
dattu niet en versloech dynen vader
die lude van den lande algader
waeren droeve om haeren heer
drie daghe leefd hy ende niet meer
aldus starf hy als ghy hoert
in syn alrebeste poert
maecten men hem een graf van pryse
hoghelicke na conincs wyse
thelogonus ghenas van den wonden
ende van den quetsueren in cortten stonden
dies was droeve thelogonus
dat dit dinc was comen aldus
te synre moeder cirtes voer hy
daer was hy langhe coninc vry
cirtes weenden menghen traen
want sy mynden hem dus ist vergaen
nae die maere en loech sy nie
dus ist comen seit men mie
aldaer wilen troyen was
daer wast nu coren ende gras
al was troyen die stat ghebroken
dat heeft die aventuer ghewroken
op die van griecken herde seer
ghy en hoert oec nummermeer
volc so dorperlicke riesen
noch haer eer alsoe verliesen
als sy in beiden syden daden
weety wie men van desen scaden
ende van der averdaet oec mede
laet lesen in kerstenhede
want het waeren in beiden syden
al heidene in die tyden
omdat elc mercken sal
hoe onreyne dat averal
hoerdom is ende hoe groet quaet
dat daeraf te comen staet
want troyen is des conincs vrient
en hadden des leets niet verdient
sonder dat got uyttermaten
haerdom woud wreken laten
hier laet benoit die jeeste blyven
mer ic wilt vorder bescryven
alsoe als ic u behiet
hoe eneas van troyen schiet
ende hoedaenwys dat ic vernam
dat romen van troyen quam
eneas als ic u liet verstaen
is te scepe comen saen
mit groten ween ende mit vernoye
rumden sy die stat van troye
dat lant custen sy mitten monde
anchises hiet ter selver stonde
dat men die zeile optrecken soude
ende vaeren daer die aventuer woude
der scepe waeren twewerf tien
daer was in menich ridder sien
die ic som hierna sal noemen
als haer aventuere comen
eneas sach den brant so groot
anchises lach in synen scoot
die niet wel en mocht sien
eneas weenden ende riep mittien
o wy juno wat ist dat ghy doet
hoe swaer coeldy uwen moet
omdat u die appel was ontwyst
ende mynre moeder die menich pryst
venus ghegeven wert
en is u niet ghenoech dattet sweert
al verslaet groot ende smal
ghy en verbernet te polver al
die stat daer men u in diende
ende kercken in hadt ende vriende
ay edel stat du bist verloren
al waerstu scoen hier te voren
nu so moegstu werden heide
ende daertoe der besten weide
dyne kercken ende dyne masieren
werden allen den wilden dieren
wy moeten vaeren ende mit wynde
daer ons die aventuer seynde
dus claegden eneas al den dach
so langhe dat hy niet meer en sach
dat lant van troyen ende die stede
hy ende syn ghesellen mede
sy dreven onghematen rouwe
daer was menghe edelvrouwe
die men verhoghen niet en mochte
die yerste haven die hy sochte
of daer hy enighe kennesse vant
dat was polinestors lant
daer woud eneas wel saen
een nuwe stat bestaen
die stat die hiet eniedas
daerby dat sy ghewonnen was
wert sy saen eens graefs ghewaer
litteiken vant hy apenbaer
ghemaect scoen ende herde wel
enen sarc daerbaven ende niet el
daer stonden aen ghescreven woert
dat die man waer vermoert
hy pensde wies dat mochte wesen
uytten grave riep een na desen
eneas vlie uyt desen lande
al datter in is dat syn viande
poliderus was ic wileneer
coninc prianus myn heer
verluchte my in desen rycke
mer polinestor sekerlicke
vermoerden my omdat ic woude
heer syn van mynen goude
myn moeder heft my ghewroken
doe dit die stemme had ghesproken
wert hy verveert ende syn ghesellen
men mocht daer jamer af vertellen
dat sy dreven opten grave
sy scoerden haer cleder ave
ende toghen uyt haer haer
dat daer synt lach menich jaer
sy droeghen om syn weerde
enen groten borch van eerde
op syn graf omdat sy wouden
syn tomme daerby behouden
tiersten dat sy ommermee
mochten van der feller zee
sceepten sy al haer dinc
eneas die jonghelinc
hiet se rumen dat felle lant
ten scepe ghingen sy altehant
die seile toghen sy in den top
ende rumden polinestors hop
haer leitsman hiet polimuere
hy hiet dat men der aventuere
ghewouden sien alder vaert
so ver voeren sy ter zeewart
dat sy en saghen berch noch borghe
wat wonder wast al hadden sy sorghe
delos was dat yerste lant
dat sy saghen of dat sant
ghingen sy op altesamen
want sy herde wel vernamen
dat men se daer en haten niet
anius waen ic dat hy hiet
die heer van diere stede
coninc was hy ende bisscop mede
van altemale den lande syne
daer aenbeden men apollyne
tierst dat se anius vernam
was hy blyde ende quam
teghen hem mit groter vrouden
hy bekenden saen den ouden
anchises den groten heer
want hy hem ontsach wileneer
des nam hy hem in synen arme
hem begonde seer tontfarme
dat hy na blynt was altemale
hy leiden hem in synen sale
daer hy hem herde wael ontfinc
en synen soen den jonghelinc
in bede die huys syn sy ghegaen
tot apollyne gaven sy saen
hare offerande ende baden
dat hy se moste beraden
ende oec wysen in wat lande
sy mochten ontvlien den vianden
apollyn sprac wel sachte
heren van dardanus gheslachte
soecket tlant daer u yerst beghyn
af comen is daer suldy in
gheerft blyven ende eneas
ende syn gheslechte syt seker das
sullen maken sekerlicke
daer thoeft van alle ertrycke
apollyn die sprac alsoe
alle die troiene waeren vroe
elc vraegde denghenen die by hem stoet
in wat lande leecht ons goet
sullen wy te lande wederkeren
ende troyen maken echt mit eren
mer anchises die vroede oude
hiet dat men hem horen soude
uyt uwen lande syn wy gheboren
hondert stede syn daer vercoren
daer leghet die berch ydeus
die oude coninc hiet centrus
was ghebaeren uytten lande
hy quam te troyen yerst aen den sande
ende maecte die stede daer na haer doen
noch doe en was niet ylioen
die lude woende daer in halen
nu toe wat hulpt verholen
wy doen best apollyn beheet
ten scepe liepen sy ghereet
oec seid men hem die maer aldus
dat die coninc ydomeneus
uytten lande waer verdreven
ende syn stede al ydel bleven
des waeren sy vro mit groten heile
wonden sy op hoghe die seile
delos ghinc hem uytten oghen
yerst so saghen sy van hoghen
een eylant dat hiet naxon
daerna dolisa ende elearon
ende paton dat al wyt was
daerna al die cicladas
sy hadden den wynt goet
sy avenden aen eens berchs voet
als men leest die hiet curete
by des goeden eneas gehete
begonsten sy een stat te maken
pargamena in waeren saken
hoer ic segghen dat sy se hieten
sy en lietens hem niet verdrieten
sy maecten huse mitten vesten
huwelic daden sy mitten besten
die waeren in cretenlant
sy eerden mit gheweldigher hant
omdat sy wouden wynnen coren
mer dat sy pynden was al verlaeren
haer coren bederf altemale
sy worden cranc bleec ende vale
ende storven oec van der locht
anchises die had vrocht
hy riet dat men soude vaeren
tot apollyn sonder spaeren
ende vraghen hem waer hy woude
dat dit volc rusten soude
mer ter naester nacht daernaer
sprect dat boec al averwaer
lach eneas ende scliep
hem docht recht dat tot hem riep
een ende seide al dese woert
daer ghy te dolos in die poert
om sout ghevaren syn
ontbiet dy by my apollyn
dat en is dat lantscap niet
daer hy u in wonen behiet
ghy sout vaeren ver ten westen
ende maken thoeft van allen vesten
dat lant hiet ytalia
van enen coninc daert yerst na
was gheheiten sonder ghile
hesperia hoet hiet eer wilen
van daer soe was dardanus ghebaeren
brenct uwen vader dit voren
hy sal wel weten sonder waen
dat ic die waerheit doe verstaen
eneas die was vervaert
hy ghinc te synen vader wert
ende seid hem alle die saken
anchises die was vro der spraken
oec seid hy van desen syden
proeve ic wel nu ten tyden
dat wy danen syn gheboren
dardanus die coninc vercoren
was thoeft van myns vaders gheslachte
jasius nae dat ic wachte
was mynre moeder oudervader
van danen quamen wy beide gader
dit voerseid my cassandre
die vroede vrouwe ende gheen andre
luttel goet hoerd ic daerna
sy seid dueke hesperia
sal syn dynre neven goet
mer wie is so dol nu of so vroet
die ommermeer enen troyen
in dat lantscap waent sien
synt dat my cassandre seide
ende apollyn wat hulpt die beide
wy doen dat sy ons beid raden
doe deden sy die scepe laden
ende rumden schier dien ham
in die stat te pargameam
lieten syder sulcke blyven
voer den wynde ghingen sy dryven
aver die zee ghinghen sy jaghen
mer doe gheen lant sy niet en saghen
quam hem een storm op mit crachten
die jaegde se iij daghe onsachte
ten vierden daghe saghen sy som
een eylant hiet strophadom
in dat lant seghet virgilius
die vroede clerc ende seid aldus
dat vogel syn heiten arpien
ic sal u die waerheit lyen
een hoeft hebben sy sonder waen
na den menschen recht ghedaen
anders so synt rechte vogele
ende hebben plumen ende vlogele
haer natuer is so ghedaen
dat sy den man ghern verslaen
ende eten hem als hy is doot
mer dat is een wonder groot
als sy ten water gaen drincken
ende hem sien ende bedincken
dat sy ghebeten hebben doot
van ghedaen haeren ghenoot
wenen sy seer ende misbaeren
omdat sy so hebben misvaeren
doe daer die troyene quamen
saghen sy ende vernamen
coyen ende ander wilt vee
bet ghevoet en saghen sy nie
sy sloeghens veel ende scoten
mit alle te male haeren roten
ghereyden syt na troysche wyse
opten oever haer spyse
sy ghinghen mit groter vrouden
eten ghenoech alle die wouden
tierst dat sy gheseten waeren
quamen die aripen sonder spaeren
vlieghende na hare wyse
ende namen hem haer spyse
die sy ghenemen niet en mochten
ontreynden sy dat sy en dochten
niemande tot enigher noot
mit stancke uyttermaten groot
vloghen sy saen in dat wout
onder een roetsche doncker ende cout
eneas ghebiet hem echt
dat men die tafelen recht
anderwerven oec so quamen
die aripen altesamen
sy ontreynden mit haeren monden
haer spyse ten selven stonden
ende droeghen henen dat sy mochten
int wout in haer haghedochten
doe worden sy er altesamen
haer wapen sy saen namen
omdat sy daerteghen wouden vechten
echt deden sy die tafelen rechten
mitenus den maronier
so gheboot eneas schier
te gaen op enen topcasteel
of sy der saghen comen een deel
dat hy enen horen bliese
sy wraken hem van den verliese
tierst dat sy gheseten waeren
quamen sy mit hare scaeren
die aripen toeghevloghen
mer sy weren hem dat sy moghen
ende sloeghen se op haer plumen
ende deden se ter eerden cumen
mer sy en consten der niet ghewonden
sy ontvloghen in cortten stonden
mitter spysen een groot deel
dander ontreynden sy al gheheel
een waster hiet cileno
doe haer gheselscap al ontvlo
voer sy op een roetsche staen
sy sprac totten troyenen saen
ghy heren sprac sy ghy troyene
hoert wat u is te ghesciene
ghy hebt verslaghen onse beesten
ende wilt se eten hier mit feesten
dat en is nochtan niet ghenoech
ghy wilt ons doen onghevoech
ende ons uytten lande jaghen
nu hoert ic sal u die waerheit saghen
dit is een waerheit fyn
ic wetet so wael als apollyn
want hy deedt my selven verstaen
ghy wilt in ytalien saen
ic weet oec wel ghy sultter comen
niet eer en suldy tuwen vromen
daer moghen maken een stat
eer u die hongher maect so mat
dat ghy u tafelen sult eten
des dar ic my wel vermeten
dat is waerheit ridder stout
mittien vloech sy in dat wout
al dat volc wert vervaert
haer handen hielden sy opwaert
sy riepen got ghy moet versien
dat ons dit niet en moet gheschien
dat ons dese helsche vogel behiet
het is die duvel ende anders niet
anchises hief op syn hande
den gaden bat hy die hy cande
dat sy se mosten behueden
van al sulcker armoeden
mittien so hiet ter selver uyeren
haer leitsman polumieren
dat men ten scepe soude gaen
ende halen op die seilen saen
ende rumen mitten wynde
so veer dat niemant en kende
niet dan water ende locht
sy seilden mit groter vlocht
tiersten saghen sy jacinctos
daerna saghen eritos
ende samos ulixes lant
polinitus kendent te hant
sy scoudent tlant so daden sy daer
alle die hem voelgden naer
alle baden sy die daer saten
dat got noch most verwaten
ulixes want by synen rade
namen sy dien meeste scade
daerna quamen sy in die zee
in een lant hiet leuchate
daer streken sy seil ende ghingen uyt
feest maecten sy ende gheluyt
sy waeren vro dat sy die lande
hadden ghescuwet daer haer viande
in woenden ende dat se die aventuer
had gheleit in mydden daer duer
dat was in enen herftstyt
want aver alle die werlt wyt
begont die wynter hem verwreden
daer wouden sy haer leven leden
totdat die lintyn quame
een griex scilt was in syn name
telt dat boec dat was alas
die in troyen ghewonnen was
eneas hinc hem aen een want
ende screefter by mit synre hant
dat hy en in troyen mit ghewelde
wan doe hy die stede velde
sy rumdent tlant so sy yerst mochten
die yerste haven die sy sochten
was aen tlant van peathom
daer saghen sy hoghe borghe som
men en mocht se wynnen in gheenre manieren
voer tlant voeren sy van opieren
daer pierus in had croen ghedraghen
mittien sy een haven saghen
was voer een stat hiet chaone
daervoer een borch wel scone
die gheheiten was pierote
sy quamen daer mit hare rote
want sy en mochtent scuwen niet
mittien eneas vraghen hiet
wie daer heer waer in dat lant
men antwoerden hem altehant
een ongheloeffelic dinc
dat daer achilles yerst coninc
had ghewest daerna pirrus
nu waer coninc helenus
prianus soen van troyen
eneas mocht cume van joyen
een woert ghespreken aldaer
hy seid is dat ommer waer
jaet seiden sy al daerna
hectors wyf andromata
heft hem tot enen man ghenomen
dus syn haer saken comen
eneas sprac te synen vader
heer gawy beide gader
spreken den man ende laeten ons sien
waerby dit mach gheschien
nemen laet ons lude een deel
hy woent hierby in een casteel
anchises sprac so gawy daer
ende laet ons sien of dit is waer
al ghewapent ghingen sy dane
op aventuer of hem ane
yemant sprake dan te goede
dat sy waeren op haer hoede
haer scepe hebben sy wel bewaert
dus hebben sy bestaen die vaert
dat was opten selven dach
daer hectors jaerghetyde op lach
andromata had buten der stede
ghemaect een grote weerdichede
een graf daer mit groter haven
daer die asse van hem lach begraven
in enen pot van fynen goude
want tfolc van griecken niet en woude
ghedoghen doe men wan die stat
dat hector laghe in sulcken vat
al gheheel daden sy hem schier
verbernen in enen vier
die asse nam yerst ecuba
daerna behielt se andromata
syn jaerghetyde hielt die vrouwe
mit uyttermaten groten rouwe
mittien so verkenden sy schiere
eneas by der spauliere
want hy teyken van troyen droech
dat had haer wonders ghenoech
mer doe sy en sach onder die oghen
ende sy verkenden den hoghen
ende den edelen wygant
beswymde die vrouwe altehant
dat yerst dat sy becomen was
sprac sy bistuyt eneas
venus soen der gadynne
of ist u geest doettet my bekynnen
ist u geest so segt my dan
waer hector is myn lieve man
dit riep sy mit groten ween
eneas antworden haer alleen
ic heb gheleeft tot deser uyeren
mit rouwe ende mit aventueren
segt my want icker om come
synt dat ghy verloert die bloeme
van ridderen hector uwen man
hoe u pirrus te wyve ghewan
andromata sloech thoeft neder
ende sy antworden hem weder
ten was so salighe onder den troen
als polixina die scoen
want sy niet en wist van vernoye
by dien voer die stat van troye
was haer op achilles graf
dat scoen hoeft gheslaghen af
sy en dienden nie scalc mitten lyve
mer acharme ic dol katyve
doe troyen die stat was verbrant
most ic vaeren in een vreemt lant
ende den avermoedighen pirrus
deerne syn in synen huus
hy liet my mit kynde gaen
daerna so wilde hy staen
om ermionen helenen kynt
ende gaf my enen die my mynt
synen knape helenus
orestes vermoerden pirrus
dus was dit lant pirrus neven
helenus al ghegeven
hier heft hy troyen maken doen
ende enen toerne hiet ylioen
assonacta myn lieve kynt
eneas dat ghy seer mynt
was afgheworpen van den stene
daert ducke plach te staen allene
ende te siene den tornoye
landomanta cort myn vernoye
want hy is vromich jonghelinc
ende by pirrus den coninc
heb ic een kynt heit molosus
andromata vertelt aldus
wie daer leefden of doot was
des had wonder eneas
segt my sprac andromata
leeft u wyf nog creusa
ende ascanius u kynt
wie bracht u aen dit lant die wynt
doe telden hy der coninghynnen
die aventuer al van beghynnen
mittien quam uyt synen huys
mit groter menichten helenus
ende woud hem buten der stat gaen meyen
hy sach die coninghynne screyen
ende by haer staen die troyene
dat docht hem wonder aen te siene
mit groter joyen heft hy se ontfaen
hy leide se in die stede saen
daer telden elc mit naten oghen
wat hem die aventuer doghe
vernoys dede ende scaden
ende hoe sy ducke waeren verladen
doe sy by nuwe troyen quamen
eneas ende die ander te samen
custen die poertte ende ghingen na
got hoede u nuwe poert troya
daer wy aen gaen riepen sy alle
van al sulcken onghevalle
als oude troyen heft gehadt
moet got hoeden dese stat
helenus ontfinc se mit joyen
in die nuwe stat van troyen
der scyncten men wyn mit groter vrouden
tierst aen anchises den ouden
ende maecten weerscap herde groot
onder die edele ghenoot
daer waeren sy mit groter feesten
eneas ende alle die meesten
ende totdat hem dochte das
dat hem die wynt mede was
tot helenus ghinc eneas
ende bat hem doer gade das
dat hy en een deel soude horen
heer sprac hy my quam te voren
van apollyne van anderen gaden
dat ic van alle mynen noden
in ytalien soude ghenesen
nu heft my altemael van desen
verveert celeno die aripe
van gade moet se syn vermaledite
sy behiet my hongher groot
dat my ghebreken soude broot
ende ic myn tafelen soud verteren
nu segt my swager wat my sal deren
want ghy wetet al te voren
had men uwen raet willen horen
troyen waer noch sonder noot
uwe wysheit is so groot
helenus nam synen raet
als te sulcken saken staet
doe sprac hy dus mit synen monde
swagher hoert my een stonde
ic wil dat dese sake verga
ghy sult suecken ytalia
ende dat tot uwen grote ghevalle
nu verneemt wat ic u calle
ic sal u segghen hoe ghy varen
sult mit uwer groter scaren
hoe ghy scuwet die quade zee
mocht ic ic seid u gherne mee
van den geeste diet my wederriet
en is dit eynde lants oec niet
van ytalien daer du souts vaeren
het is verre westwert twaeren
ghy moet yert wesen in cecile
ende daertoe seilen menghe mile
daertoe mede by cirtes lande
nadien dat ic die waerheit cande
eer ghy noch crighet uwe ghevoech
ic sal y teykens segghen ghenoech
tierst dat ghy coemt teenre ryviere
daer ghy op siet dese maniere
ene wilde soghe ende die wit
ende dan omtrent haer sit
xxx al sneewitte swyn
daer sal dyn raste dan syn
ontsiet u van den tafelen niet
op die tyt als u dit ghesciet
so west seker dattu best
int tlant daer du best ghenest
dat eynde van ytalien is
al vol griecken des syt ghewis
dat raed ic dy wel dattu vlies
coenistuer in dat is dyn verlies
dat staet in der athenen hant
ende policetes woent in dat lant
ende dat volc van molobeye
maect u henen desen meye
als ghy tlant hebt besien
suldy weder te ytalien tien
hout u aen die slincker hant
ende scuwet dat rechte lant
vaert tusschen ytalien ende cecilen
omdat die twe lande wilen
altesamen een lant waeren
des saltu nu daer tusschen vaeren
alstu cecilen laetste schier
nu hoert my swagher goedertier
so coemstu aen cuboeam
aen een wech heet cumeam
daer souttu sien te dynen wille
een maghet hiet sibille
die sal u segghen herde schier
van ytalien die manier
ende hoe ghy werden sult coninc
want sy wel weet alle dinc
nu vaer als ghy wilt mit joyen
ende verhef den naem van troyen
sodat hy nummer en bederve
als ghy doch sult doen eer ic sterve
doe dit ghesproken had helenus
deed hy uyt synen huys
ten scepe voeren eer yet lanc
nuwe spyse ende nuwe dranc
hy deed se beteren ende maken
ende vultse mit dueren saken
beide mit silver ende mit goude
mit dueren clederen menichfoude
mit allet dies hem noot was
mit harnasse syt seker das
daertoe gaf hy eneas mede
die wapen die thetis maken dede
die hem van pirrus sterf an
anchises den ouden man
ghiften hy na synre weerden
hy gaf hem orsse ende peerden
scepe die niet vol en waeren
van lude die deed hy mede vaeren
ja soeveel synre lude mede
dat hy se alle vullen deede
die wynt voer hem te puntten saen
anchises hiet die seile gaen
ende mitten wynde henenvaren
helenus volgden na twaeren
ende bracht se te scepe mit groter eren
aldus sprac hy totten heren
anchises sprac hy vaer mit gade
wy moeten sceiden al doen wyt node
ghy hebt beleeft dat men twewerf
troyen die edel stat bederf
ende ommer hebdy tlyf ontdraghen
nu is dy ende dynen maghen
twesteynde van ytalien ghegeven
got gheve dattu moghes gheleven
nu vaer du bist een salich man
om dattu ye quames daeran
dattu wonnes dus een kynt
waerom let ic oec den goeden wynt
vaert dattu got gheleiden moet
andromata die haefsche die soete
ende haer soen landamanta
volgden ten scepe na
droeve ende mit groten ween
sy gaf ghiften oec niet cleen
ascanius gaf sy al roet
mantel roc ende sorcoet
doerslaghen mit fynen goude
daer hy ridder in werden soude
ende sy sprac lieve kynt
neem ghifte van her die u mynt
by deser dinc sultu hiernaer
myns ghedencken menich jaer
du salt noch segghen na myn lyf
dat gaf my wilen myns oems wyf
hector myn lieve dat was dyn oem
nu west coene ende neemt des goem
dat ghy u trect na dynen vader
ende na dynen oem allegader
ic en sie dy nummermeer hierna
o wach myn kynt astionacta
leefdent het waer nu dus groot
acharm dat sach ic werpen doot
hy was recht van uwen ghedaen
eneas antwoerden saen
leeft mit vrouden in uwer vesten
u leet is comen al ten besten
want daventuer laet u rusten
wes mach ons katyve lusten
die langhe moeten hierna twaeren
van eenre vresen in dander vaeren
ic hape dat sy meerre gheval
teghen die griecken hebben sal
ic en weet oec of ic ommermeer
van den tyber worde heer
ende icker make enighe stat
mer oft also ghevallet dat
so bidden wy best onsen neven
die dan na ons sullen leven
dat sy mit ghemenen rade
een troyen maken wien dat stade
dat sy antworde helenus
versceiden syn sy aldus
mit rouwe ende mit hantgheslaghe
enen nacht voeren sy ende twe daghe
polumieus en liets niet
hy en seid als hem helenus hiet
des anderen daghes saghen sy al
ytalien te haren gheval
al heille riepen sy ver ende na
got behoede dy wel ytalia
anchises sprac merct altehant
wat ghy yerst bekent aen tlant
dat segt my ende doet my verstaen
eneas sprac ic sie gaen
drie perde weyende in den gras
o wy sprac tot eneas
anchises in cortter tyt
lieve kynt dat is al stryt
orloghe brenghen ons die peerde
mer doet als die onverveerde
ende penst dat men die perde dwinghe
dat men se tsmenschen nutscap bringhe
dat beduyt dat ghy sout
dit lant dwinghen mit ghewout
mittien scouwe sy dat lant
ende voeren ter luchter hant
so verre dat sy die berghe saghen
die int lant van cecilien laghen
sy saghen oec den berch ethna
die men siet ver ende na
want hy bernet alleweghe
ic waen men vulcanen te heten pleghe
aldaer voeren sy altehant
ende namen haven aen dat lant
want het was op dien tyden
die grote scepe lieten sy ryden
int diepe teghen dat stoten
op tlant voeren sy mit boten
ende laghen in enen bussche daer
des nachs hadden sy groten vaer
sy hoerden gheluyt ende groot gheruchte
ende en wisten niet wattet wesen mochte
doent dach was saghen sy enen man
die luttel cleder had an
magher was hy ende cranc
sy baert was uyttermaten lanc
onghedaen was hy ende siec
doch saghen sy dat was een griec
tierst dat hy wert ghewaer das
dattet volc van troyen was
bleef hy staende ende wert verveert
doch quam hy ten scepewert
ende riep ghy troyene ghenade
wildy ghy moghet my doen scade
voert my alleen uyt desen lande
ic was onder uwe viande
des lie ic wel ende oec daermede
daer men af wan uwe stede
dunctet u der pynen weert
ic bid u dat ghy my niet en spaert
opdat ic sterve van menschen hande
aldus bat hy synen vianden
ende custen mede haer knien
anchises nam hem op mittien
hy seid behout lyf ende lede
ende segt wat dy hier comen dede
myn heer sprac hy was ulixes
ende ic hiet achimenides
doe wy van troyen souden vaeren
quamen wy aen dit lanf twaeren
nu wonen hier die ciclopen
sy hadden ons also belopen
dat sy ons vinghen altesamen
ende sy die vetste uyt namen
ende sy se aten ende te stucken braken
mer dat en bleef niet onghewraken
ulixes die stac haren heer
die oghen uyt ende wrac hem seer
nu vliet of ghy syt alle doot
want polifemus is so groot
die syn oghen heft verloren
mach hy hy wrect op u den toren
nochtant synder hier wel hondert
so groot dats elcken man wondert
sy lopen alle in haer haghedochte
drie maende heb ic aldus onsochte
mit frute gheleeft in dit wout
dat is een deel by mynre scout
dat ic niet na hem en riep
doe myn heer te scepe liep
dit is tierste scepe dat ic hier sach
nu en bid ic niet anders o wach
tierst dat hy dit had ghesproken
saghen sy comen op der roken
polifemus diet al verteerde
mit synen scapen als een heerde
ende ghinc vaste ter zeewaert
van hem waeren sy alle vervaert
tgat dat syn oghe had ghewesen
en was noch doe nie wel ghenesen
het lach vol bloets nu nemet goem
syn staf dat was een groot pynboem
een pipe hinc aen synen hals
daermede bliese hy na syn wals
dat gat daer toghe had ghestaen
ghinc hy mit zeewater dwaen
doe liepen sy te scepe te samen
den griec sy oec mit hem namen
ende voeren ten groten scepen
die mit sorghen waeren begrepen
sy toghen daert bat dieper was
polifemus wert ghewaer das
ende hy begonde te waden naer
mer voer die diepte had hy vaer
ende hy die scepe niet en taste
hy riep hier syn myn gaste
ulixes die my toghe uyt stac
dat luyt gaf enen groten crac
ghelyc oft waer eenen donreslach
den berch die daer beneden lach
daer quamen al die ciclopen
uytten hale saen ghelopen
hogher dant een borch waer
die troyene waeren in vaer
te seile ghingen sy ende voeren dane
die ciclopen volgden ane
ende worpen mit roschen naer
die grote worpen daden hem vaer
dat sy die scepen vervullen mochten
doch voeren sy danen ende sochten
een ander haven in cortter stont
achimenides soe wast cont
dien sy mit hem hadden ontfaen
hy wysden hem hoe sy mochten ontgaen
soe ver waeren sy dat sy quamen
teenre stat daer sy haven namen
die haven die hiet panee
aldaer wert anchises wee
int tlant hoerden sy maer des
dat daer coninc waer anchises
die van troyen was gheboren
tiersten dat hem quam te voren
dat die troyene waeren int rycke
ontfinc hy se seer blydelicke
mer anchises bleef daer doot
des had eneas rouwe groot
o wy riep hy lieve vader
du waers myn troest allegader
ende die raste van mynre pynen
myn troest lude ende stillekynen
ic droech u uytten troyschen vier
nu moet ic dy laten hier
aen dit wit lant van cecile
ghevoert heb ic u menghe mile
o wy cileno fel aripe
dat dy pluto vermalendie
du dreychs my van groter scade
waer en waerstu niet berade
dattu my dit gheseit had mede
so haddy ghedaen haefshede
ay helenus prianus kynt
dyn syn en was niet so blynt
ghy en wist dattet aldus soud vergaen
waerom en deedt ghys my niet verstaen
mer wat helpt dit lieve vader
wy weten wel allegader
ic sal u volgen eer ghy my
nadien dat dus ghescapen sy
ic sal u eerlicke begraven
in dit lant mit groter haven
eneas deed maken een graf
daer hy groot goet om gaf
ende men lede daer onder die moude
den goeden anchises den oude
die troyen toghen uyt haer haer
ende dreven jamer ende misbaer
dit was dat leest men averwaer
na troyen int seste jaer
tierst dat sy hadden den wynt
en spaerden sy niet en twint
sy en reyden ten scepewaert
alle die waeren aen die vaert
anchises had doen vermaken
die scepe die in die zee braken
hy gaf hem spyse coren ende mele
ende vleis uyttermaten vele
wyn ende borne want hy hads toever
mit hem ghinc hy op dat oever
weet wel dattet screyen groot was
die goedertieren eneas
hiet dat men ten seile ghinghe
dat daden saen die jonghelinghe
sy rumden tlant van cecile
mer in eenre cortter wile
quam hem een storm op so groot
dat sy waenden blyven doot
eneas die was vervaert
syn hande hielt hy ten gadewert
o wy riep hy saturnus kynt
jupiter wat sal dese wynt
hoe salich waeren sy twaeren
die bleven voer die griexe scaeren
te troyen op haer erven
sullen wy nu hier bederven
o wy o starcke dyomedes
en haddy gheen oerlof des
dat ghy my hadt ghenomen tleven
daer soveel heelde bleven
hector bleef daer sonder ghenoot
serpedoen die leghet daer doot
daertoe menich dusent man
die storm wies hem ommer an
sodat die scepe scoerden som
daer saghen sy luttel haeren vroem
want die goede oroen
ende die mit hem van troyen vloen
verdroncken daer voer haeren oghen
het stont so sy mostent doghen
van lyssien was hy ghebaeren
lude ende goet bleef al verlaren
had die storm langhe ghestaen
een en waer daer niet ontgaen
mer als hem got gaf dat hy vel
die scepe waeren herde snel
doch dat sy versaghen dat lant
derwert voeren sy altehant
een hoep ghinc er tusschen ij roken
ter zeewert een deel gheloken
daer bynnen so wast altoes stille
dat was wel der scepe wille
alom stont daer een groot wout
oec spranc daer menich borne cout
die haven die gherden eneas
mit vij scepen  syt seker das
had hy daer van xx  dat is waer
des was hem syn hertte swaer
sy sloeghen vuer ende ghingen op tlant
spyse ghereyden sy altehant
ende maecten broot van hare mele
des was hem bedorven vele
op enen berch liep eneas
die uyttermaten hoghe was
daer hy veer af mochte sien
op aventuer of hy van dien
die hem onttroect syn in die zee
een scip versaghe ofte mee
engheen versach hy sonder waen
drie hierten versach hy saen
op die zee ende menghe hynde
hem volgden mit haeren kynde
dese sach hy daer hy stont hoghe
hy liep ende haelden enen boghe
ende scoter iij ten yersten doot
hem volgden mede die ghenoot
sodat sy der vij scoten
dus gaf men enen elcken roten
want der scepe vij waeren
die wyn die hem al sonder spaeren
syn maech gaf coninc achistes
deilde eneas syt seker des
hy sprac oec lieve gheselle myne
wy syn ghewoen oec wel der pyne
wy hebben ghehadt oec swaer verlies
noch sal ons got syt seker dies
hieraf maken een goet eynde
penst om verwynnen mit ghenynde
hierna als ghy coemt te rusten
mach gheschien sal u bet lusten
dan sal dat troysche rycke verrysen
herwert na stoutter luder wysen
dus troesten hy die lude daer
nochtant was hem syn herte swaer
wel halp hem syns heren raet
sy ghinghen caken dat wilbraet
in vresen waeren sy ende in hapen
weder sy waeren ontsclapen
ofte verdroncken dat was tontsiene
haer ander scepe alle dertiene
eneas ende syn baroen
weenden om den coninc oroen
dien sy selven verdrincken saghen
sy mochten wel mit rechten claghen
des snachs sliepen sy opten sande
ende tierst dat men den dach becande
wilde weeten eneas
in wat lande dat hy was
ende wie datter heer in waer
want hy sach haer ende daer
al woeste bossche ende el niet
een deel hy synre lude liet
die die scepen souden hoeden
hy nam voer hem van den vroeden
ende synen steen den goeden achaet
die hem benam menich quaet
elc had een speer ende een sweert
die mit hem was aen die vaert
sy ghingen doer die woestynen
mittien sach men die sonne schynen
ende ene maghet scoen ende niet out
daer comen lopende doer dat wout
enen baghe had sy ghemaect wale
ende enen caker al vol strale
hanghende aen haeren arm
van lopen so was sy warm
des was sy te bet ghedaen
totten troyen so riep sy saen
segt ghy heren by uwer trouwen
of ghy saghet een joffrouwe
lopen enen ever naer
eneas antwoerden daer
neen wy twaeren scoen maghet
bericht ons des men u vraghet
mit scepe quamen wy hier gotweet
wat lant is dit segt ons ghereet
die joffrou sprac wildyt horen
van tieren syn wy alle gheboren
des jaghen wy na ons lants sede
hier maken wy een nuwe stede
dido die is onse coninghynne
wy quamen doer haer mynne
sitheus hiet haer man
daer sy yerst mynne by began
die was van groten goeden rycke
dat becoft hy jamerlicke
mynre vrouwen broeder pigmalion
tieren dat stont al aen synen doen
vermoerden den swagher om syn goet
des was dydo nae verwoet
sy ontfoer daer haeren broeder
dies hieten wy se alle te vroeder
ende al den scat ende meer ghenoech
daer hy sitheus om versloech
mit haer voerden sy uytten lande
lude die worden haers broeders viande
omdat hy deed sulcke moert
hier quamen wy daer wy een poert
maken dede herde verweendelicke
ende dit heittet lant van affrycke
coninc jarba vercoft mynre vrouwe
also veel lants des heft sy rouwe
als hy mocht uyt ende uyt
belopen mit eens ossen huyt
dien deed sy al in riemen snyden
ende belieps ten selven tyden
eenre mile omganc
daertoe een stede stranc
maecten myn vrouwe dydo
die is gheheiten carthago
mer wie ghy syt of wanen coemt ghy
of waer ghy wilt dat segt my
eneas versuchten swaer
joffrou sprac hy apenbaer
ic en vertelde u niet myne pyne
bynnen deser sonnenschyne
van troyen so syn wy comen
ic en weet of ghyt ye hoerden noemen
verdreven syn wy uytten lande
by roche by zee ende by sande
syn wy comen hier aen tlant
eneas hiet ic wyde becant
so ben ic by mynen name
in ytalien ic gherne quame
van jupiter ben ic ghebaren
xx scepe uytvercaren
behielt ic doe men wan myn lant
dier is seven hier aen tsant
in vaer ben ic om die dertien
dat mit hem nu staet onsien
ic en weet of ghy der yet af vernaemt
in die stat daer ghy uyt quaemt
twaeren jae ic sprac die joffrouwe
en dryft niet te groten rouwe
ic sachter xij des sy vro
comen seilen in carthago
die seiden sy waeren van troyen
eneas die weenden van joyen
ende vraegden waer men ghinc ter stat
die joffrou seid hout mynen pat
soe en moegdy missen niet
mittien elc van den anderen schiet
eneas ghinc ter statwert saen
op enen berch quam hy gegaen
daer men die stat op plach te siene
doe sach hy die sieriene
hoe sy maecten toerne ende muere
die menghe synt wert te suere
hoe sy vysierden huse ende straten
nadien dat sy alrebest saten
een haven groeven sy scone
daer die scepinghe bynnen come
een bossche stont midden in die stat
eneas die mercten al dat
ende quam aldaer op dien dach
soedat hem niemant en sach
die syns mercte groot of cleen
in dien bossche so stont alleen
een beeldhuys ghemaect mit synne
in die eer juno der gadynne
daer ghinc hy ende syn ghesellen
eneas die ghinc in der capellen
om te doen syn ghebede
daer sach hy terselver stede
staen een deel der troyscher jeesten
hector den besten ende den meesten
ende synen broeder ende synen vader
ende daertoe dat orloghe algader
die coninghynne penthiseleye
hoe sy seer street in den rey
hem selven sach hy daerby ghescreven
mer doe hy sach hoe syn leven
hector verloes doe weende hy seer
om syn verlies van synen heer
mittien sach hy waer dydo
die coninghynne van carthago
quam ghegaen ter kerckenwert
mit menghen ridder onverveert
sy was die scoenste van der scaren
weer dat man of vrouwe waren
daer quam sy sitten te gherechte
eneas ende syn knechte
stonden daer men se niet en sach
om te horen dat ghelach
mittien hy syn volc vernam
waer segrestus voren quam
ende eloant mit synen lieden
die in den storm van hem schieden
blyde was hys ende vro
mer hy deed hem also
dat hem hare gheen en sach
ter kercken quamen sy op dien dach
om haer ghebede te doen
doe sy saghen die baroen
ende dydo die coninghynne
ende dat ander volc daerinne
groeten sy se mit groter eren
die coninghynne vraegden den heren
wie sy waeren ende wan sy quamen
sy sweghen stille altesamen
sonder een hiet yloneus
hy antwoerden der vrouwen aldus
ay vrouwe seid hy got die gaf
synne ende moghentheit daeraf
te maken dese goede stede
gheve u eer ende vrede
wy syn verdreven troyene
der scepe hadden wy twewerf tiene
nu en hebben wy der mer xiij als
dat is een deel ons onghevals
wy en willen roven noch stryden
ons is anders nu ten tyden
wy syn alle verwonnen diet
aen ytalien vrouwe siet
derwert was onse wille
had ons dweder ghewest stille
alhier quamen wy doer den noot
mer nu en weten wy cleen of groot
of ghy ons verbiet u lant
of herberghen wilt aen tsant
enen heer hadden wy syt seker das
dat was van troyen eneas
nie en had man so sachten moet
ten wapen was hy avergoet
leefden hy ende deedy ons eer
hy danctens u selven noch ons heer
in cecile woent achistes
die van troyen ghebaeren es
dies hy u danct coemt u volc daer
leefden ons coninc weet voerwaer
so wilden wy te ytalienwert
ende is hy doot so blyft ons vaert
wy willen weder in cecilen
tot achistes in cortter wilen
dydo sprac die coninghynne
syt onverveert in uwen synne
ghy weet wel wildyt bevroeden
dat ic myn lant moet nauwe hoeden
eneas naeme ic wyde becant
van troyen in elc lant
weet oec wel dat wy tierene
niet en haten die troyene
wildy weder aen cecilen
of in ytalien nu ter wilen
ic sal u mit mynen goede
helpen uytter armoede
wildy hier blyven oec by gade
dese stat steet tuwen ghebade
ic wilde u heer syt seker das
mit u hier waer her eneas
eneas die hoerden al dit
ter vrouwen ghinc hy daer sy sit
ende seid ghesellen ic ben hier
ay vrouwe  seid hy  scoen ende fier
danc hebt der eren van al den goede
dat ghy ons hier hebt ghebaden
mittien custen hy eleonus
cloante gigan ende segrestus
dydo die had wonder das
wan so saen quam eneas
sy sprac bistu die selve man
dien die goede anchises wan
aen vrouwe venus der gadynne
jae ic vrouwe wildyt bekynnen
willecoem moestu dan syn
com in die herberghe myn
daer ghinc eneas mitter vrouwen
synt quamder haer af groten rouwe
xv ossen gaf sy den heren
die te haren scepe keren
c lammer ende hondert wedre
eneas die seynden nedre
te synen scepe dat sy quamen
te carthago alle te samen
ende mit hem brachten daer in thuys
synen soen aschanius
ghepalleert scoen ende reyne
mitten clederen die helene
wilen brachte bynnen troyen
doe sy was ghehaelt mit joyen
die leda haer moeder maecte
die scoen vrouwe die welgheraecte
het is my te pynlic ende te lanc
te dichten alle den omganc
van der borch ende van der sale
die dydo deed maken wale
ende hoe se die mynne bracht te dwase
van den sconen enease
oec ist ghedicht int duytsche woert
dat laet ic staen ende dicht voert
hoe eneas in ytalien quam
ende die heerscappie aen nam
dydo die wert in haeren synne
bevaen mit eneas mynne
sodat sy synen wille dede
die maere ghinc in menghe stede
beide veer ende na
sodat die coninc jarba
die meere daeraf vernam
hy deed syn bedinghe ende hy was gram
jupiter sprac hy lieve heer
hoer myn bede doer dyne eer
dit wyf die uyt verre lande
dolende quam aen mynen sande
ende ic vercofte land ende stede
ende synt daerom deed bede
dat ic se gherne had ghenomen
haer te eren ende te vromen
wel slacht sy den dyamantte
die heeft also harde cantte
dat men hem ghebreken niet en can
mit ghenen slaghen doet men daeran
boxbloet hy scoerden al ontwee
dus ist mit haer myn noch mee
myn huwelic dat had sy leet
daerteghen was sy herde wreet
ende heft een incomelinc ontfaen
nu bid ic dat sy moete saen
loen ontfaen van dier smade
die sy my doet te myre scade
ic waen syn bede wert ghehoert
eneas lach in ghene poert
enen wynter mit groter weelden
mit synen scepe mit synen heelden
totdat die somer begonde
daer hy sliep sach hy te diere stonde
in synen droem sonder waen
synen vader voer hem staen
hy sprac verdwaesdy nu dydo
dattu die stat van carthago
sout maken hebtstu die vermeten
is ytalien nu al vergheten
ende aschanius dyn kynt
ic ben hier tot dy ghesynt
dattu niet langher hier en blyfs
het is onnutte dattu dryfs
eneas die wert in vaer
als hy vernam al sulke maer
ende hy en dorstet laten niet
dat hem syns vaders gheest doen hiet
hy en weet hoe hy der vrouwen sal ontfaeren
nesteus riep hy sonder spaeren
segrestus ende cloante
ende een deel synre sarjante
hem vertelt hy dat hy wille
dat men die vaert ghereyde stille
so dattes dydo niet en weet
dat sy daden gherne ghereet
mer dydo die warts ghewaer
men en mach stille noch apenbaer
den mynre lichtelic niet honen
al wil men die dinc verschonen
sy waerts ghewaer aen syn ghelaet
dat hem die syn al anders staet
sy sprac als een die erre was
wat waenstu seid sy eneas
aldus honen heymelicke
ende my ontfaeren uyt mynen rycke
penstu niet in uwen synne
om my ende om myn mynne
ende ic my selven sonder waen
om dynen wille noch sal verslaen
dweder is wreet ende fel
van den wyntter merct dat wel
al weert dat troyen noch stoede
ende du weder tot dynen goede
mit goeden willen nu moechts varen
nochtant soutstu dit wedersparen
du en souts my dan niet ontvlien
daerom stondet my onsien
al dese heren van den lande
syn my doer dynen wille viande
pingmalioen myn broeder sal
myn lantscap afwynnen al
of die coninc jarba
die my is gheseten na
had ic doch een kynt by dy
eer du waers ontfaeren my
enen jonghen eneas dat dynen name
ducke my te noemen quame
so mocht ic te bet ghedoghen
dattu wech voers uyt mynen oghen
dus sprac dydo mer eneas
die van hertten droeve was
sprac twaeren coninghynne
ghy staet altoes in mynen synne
also langhe als ic tlyf behoude
des hebdy verdient menichfoude
doer gheen mynne van enighe wyve
en sceide ic van uwen lyve
in ytalien moet ic vaeren
apollyn die hiettet my twaeren
soe deed helenus die vroede
daer es deynde van mynen goede
hier is u rusten ende daer dat myn
waerom mach u dus leed syn
daer ic lest lach ende sliep
docht my dat myn vader riep
vaer ende win dynen kynde syn lant
ic sweer u dat mit mynre hant
dat icket herde node doe
al ben icker bedwonghen toe
om dese woerde wert dydo gram
sy sprac als haer in monde quam
venus en wert dyn moeder nie
noch anchises gheloeft des mie
en was dyn vader niet avereen
du waers ghewonnen aen enen steen
ghesoghet waerstu van wreden dieren
want ic en mach in gheenre manieren
noch mit lieve noch mit wene
dy ghesachten groot of clene
dy en ontfarmet niet der mynnen
die my brenct uytten synnen
o wy acharme wat ic nu scouwe
die werlt die is al sonder trouwe
ende mit loesheit al bevaen
du doets my loghen verstaen
ende segts dat dy apollo hiet
ende dyn vader mede riet
wat soud des den gaden lusten
die in den hemel wonen ende rusten
dat sy om dy pynen souden
dyn vader leet oec onder moude
du quaems hier arm ende verdreven
ic heb oec dyn volc verheven
got die moet my aver dy wreken
mittien ontfalt haer dat spreken
ende sy beswalt mer die joffrouwen
namen saen op haere vrouwen
ende droeghen se in een camer saen
daer sy van hertten lach ontdaen
eneas die was seer ontdaen
hy en wiste wat anegaen
die vrouwe mynden hy uyttermaten
ende syn dinc en mach hy niet laten
altemale om haren wille
ten scepe so ghinc hy stille
hy hiet die dinc al ghereit maken
dat daden sy voer alle saken
mer dydo die waerts ghewaer
sy bat dat hy des dincs ontbaer
hy seid dat hys niet en doet
dydo wert al sonder moet
sy ghinc in haer camenade
eneas die ghinc te scepe spade
ende hy ghereyden hem ter vaert
mer int thertte was hy vervaert
hy ontsach hem der scaden
dat hem dydo soud verraden
ende hy seid ic weet dat wel
dat die vrouwen werden fel
als men ontseghet haren wille
meer quaets soud sy pensen stille
dan al die werlt ghedoen mochte
wandel syn sy int ghedochte
sy wreken som haeren moet
al weten sy dat hem nummer goet
daerave en sal gheschien
my is veel beter dat vlien
dan hier te syn in haer hande
die wynt wayt hier van den lande
ons is te seile best ghegaen
polumiere die riep hy saen
ende hiet hem ter zeewert seilen schier
ende een teiken mit vier
ende alle die scepe ghingen te seile
carthago rumden sy mit heyle
eer hem verclaerden den dach
waeren sy so verre dat men se en sach
nauwelicke van der stede
nu verneemt wat dydo dede
scoen was die dagheraet
dydo die in den sale staet
want haer gheen slaep aen en ghinc
sach eneas den coninc
mit synen scepe op die zee
weet dat wel dat haer was wee
van rouwe sneet sy af haer haer
o wy got riep sy daernaer
sal hy my aldus ontgaen
ende my dese laster is ghedaen
ic sal den incomelinc twaren
ontlyven doen ende syn scharen
ende syn scepe alle ontsteken
wat seg ic en cans ghewreken
hy is soe verre in de zee
hier weder en coemt hy nummermee
mittien ontghinc haer al die syn
ter camenaden ghinc sy in
ende sach dat bedde daer hy op plach
by haer te ligghen nacht ende dach
een sweert hinc daer aen die want
dat hy brochte daer in tlant
dat trac sy saen uytten scoe
ende liepter mede vaste toe
ende maecten daer een groot vuer
dat hertte was haer onghehuer
haer oghen waeren ghelyc den vier
dat een en was so stoutte camenier
die haer yet dorste ghenaken
sy en wisten wat sy woud maken
op dat bedde ghinc sy staen
als een verwoyt wyf ghedaen
ende liet dat sweert lyden doer haer lyf
doe riepen die ander wyf
ende maecten jamerlicke voer
al die stat wert in roer
om der coninghynne doot
daer was die rouwe al te groot
men en mocht u vertellen niet
om desen scade om dit verdriet
so was synder langhe tyt
tusschen den romeynnen stryt
ende tusschen die van carthago
omdat aldus doot bleef dydo
van carthagien hanibal
wract synt op die romeynnen al
ende op eneas ghesclachte
nie en wert deen den anderen sachte
mer ondadich ende fel
hieraf quamt dat weet men wel
eneas die was op die zee
ende en wist des myn noch mee
in ytalien was syn ghedochte
mer die wynt was so onsochte
dat men ten ghenen land en quam
mittien polumiere clam
op enen mast ende sach om lant
doe seid hy altehant
eneas wel lieve heer
wy en moghen nummermeer
mit desen wynde tonser vromen
aen ytalien comen
wy moeten voer den wynde vaeren
nu soe is hierby twaeren
achistes conincrycke cicile
daer sullen wy wesen in cortter wile
wy synnen vriende bynnen den lande
eneas sprac haest u tehande
ende laet ons vaste voer den wynt scaven
myn lieve vader leecht daer begraven
dies is leden nu een jaer
ic wil in den lande daer
nu ende houden syn jaerghetyde
sy voeren voer den wynde blyde
ende quamen schier in dat lant
daert hem allen was becant
achistes lach op synen casteel
ende hem wonders een deel
wanen dattet volc al comen mochte
mer doch dat hy hem bedochte
ende hy verkenden wel dattet waeren
die verwonnen troyesche scaren
neder ghinc die coninc rycke
ende ontfinc se vrundelicke
het waer te tellen al te lanc
al dit feeste ende al den sanc
ende al den cost daertoe mede
die die goede eneas dede
tot anchises jaerghetyde
hierby ist dat ic aver lyde
want ic heb te doen veele
te tellen van anderen spele
doe dat jaerghetyde was ghedaen
hadden sy enen raet bestaen
dat sy wouden mitten wyven
in den lande laten blyven
man ende kynder die hem dochten
dat sy stryden niet en mochten
eneas maecten een stede
daer hy se alle in wonen dede
ghescapen na dat troyesche doen
ende enen borch hiet ylioen
dat was achistes herde lief
hy gheboot ende verhief
enen merct in die stede
die eneas maken dede
beter stat en was ver noch na
gheheiten was sy achista
ende nog huden des daghes es
nae den troyeschen achistes
tierst dat sy hadden wynt
en was daer gheen beiden twint
sy en scheiden mit groten ween
eneas ende die syn ghemeen
ghingen te scepe ende lieten daer
die hem te voeren waeren swaer
sy rumden achistes dam
teghen die stat van cumeam
hadden sy wynt ter core goet
sy seilden enwech mitter spoet
mer daer ghescieden hem een misval
als het menichwerven sal
dat doet die wandel aventuer
haer leitsman polimuer
verloeren sy des was hem wee
dat seyl dat werp hem in die zee
des screyden lude eneas
ende al tfolc dat mit hem was
sloeghen te samen haer hande
mer sy waeren by den lande
daer haere gheen nie eer en quam
in die haven tot cumeam
quamen sy mit groten wille
daer ontfinc se wel sibille
die vroede die heiden prophetisse
men en vantter in eertryc niet sesse
die alsoe wel ghelovet syn
als ons scryft suntte augustyn
sy dede eneas spreken
by hare const by haere trecken
anchises synen doden vader
ende dat troysche ghesclecht algader
die hem seiden in welken wys
hy bejaghen soude prys
ende noch soud mit groter joyen
verheffen den naem van troyen
daer sterf nithenus eneas vrient
die wilen hector had ghedient
op enen berch wert hy begraven
na syn recht mit groter haven
van danen ghingen sy te seyle
allegader mit groten heyle
ende seilden by cirtes lande
daer hoerden sy aen den sande
wolve hulen lewen grongieren
die cirtes mit quade manieren
van luden had alsoe ghemaect
veel na waeren sy aen tlant gheraect
mer dat hem die aventuer
van den lande gaf wynt ter cuer
des waeren sy uyttermaten vro
dat hem comen was also
dat sy dat lant scouwen mochten
sy voeren henen ende sochten
havenen ter rechter hant
ytalien soe hiet dat lant
des waeren sy vro dat sy der by waeren
doch dat sy quamen ghevaeren
daer sy saghen tusschen ij roken
ene havene wyde ontloken
daer een water uyt liep
scoen ende te maten diep
tybris so wast ghenant
derwert voeren sy altehant
ende scoten haer boten uyt
sy maecten herde groot gheluyt
op tlant sloeghen sy haer tentte
ende beringden een groene mentte
nu sal ic u segghen soe ic yerst mach
aen wien dattet lant ghelach
dat was die coninc latyn
famius die had ghesyn
syn vader  die boec seit aldus
famius vader was pitus
ende dat was saturnus sone
latinus sonder hone
hiet lanine ende niet meer
kynder so en had die heer
in ytalien waeren heren
ghenoech die mit groter eren
laminen die scoen daden vryen
om dat ryc van lacien
dat altemael aen haer lach
die moeder die dit aensach
woud se coninc tornius gheven
want hy was een van haeren neven
welghebaeren rycke ende scoen
ende droech in ardea croen
dat was een herde scone stat
latyn die heer vernam dat
ende socht aen synen gade raet
wat hem best te doen staet
doe was hem gheseit aldus
syn swagher en wort niet turnus
het sal syn een vremt man
daer saltu doen huwelic an
van hem sal comen sekerlicke
thoeft van alle ertrycke
dit en liet coninc latyn
niemant te weten syn
in den selven tyt soe was
maer dat coninc eneas
comen waer aen dat sant
ghelogeert waeren sy op tlant
oncont wast hem waer sy waeren
sy ghingen mit hare scharen
eten onder scone bome
daerby dat nu is rome
daer sy totten tafelen saten
wast also dat sy op aten
al haer broot ten selven male
ende die crumen also wale
ende die taeluieren daerto al
aschanies die maecten ghescal
hy seid heft ons got vergheten
dat wy ons tafelen sullen eten
mittien sweech hy mer die vader
mercten dit woert altegader
got hout u sprac hy lieve kynt
hy custen aen syn hant
mit blyder hertten syn accaet
ende hy seid menich beraet
heb ic leden by dynre doecht
noit en was ic so onthoecht
myn hert en troesten hem op dy
nu bid ic dy voert dattu my
dit lant houts in eyghendom
te mynre eren te mynen vrome
mittien so hiet die heelt coene
tentten slaen ende pauweloene
loygien deed hy maken saen
ende boot echter eten te gaen
dat daden sy mit blyden moede
ende seiden al ons armoede
ic nu comen ten eynde
dit is tlant daer wy sonder misweynde
houden sullen wy al ons lyf
ende ons kynder sonder blyf
dit is die tyber sekerlicke
dese mares is mynnentlicke
hier sullen wy langhe syn vro
sy aten ende droncken also
ende sliepen des nachs opten lande
des smorghens doe eneas cande
wie dat in dat lant droech croen
nam hy honder ridder scoen
ende seynden hem een scoen present
die hy bracht van orient
hy bat dat sy haveshede
den coninc baden om enen vrede
sy voeren wech alst recht was
hierenbynnen maecten eneas
mit groter haest een veste
die selve noch al die beste
van troyen noch hebben al
als ic hierna tellen sal
die bade haesten ende quamen
daer sy een stede vernamen
ghemuert ende ghetoernt ter cuer
laurenten hiet hy telt daventuer
buten der stat waeren jonghelinghe
die joesteerden onderlinghe
sy saghen comen die troyen
mittien voer een sarjant te sien
totten coninc in die stat
ende deeden hem te verstaen dat
dat ghinder quamen ridder van pryse
ghecleet na vremder lude wyse
coninc latyn sprac dat sy
laet se comen hier tot my
die bade keerde ende ghemoet
die heren ende heeft se ghegroet
sy vraegden waer die coninc waer
die bade sprac nu vollicht my naer
ic sal u leyden tot mynen heer
die u te spreken begheert seer
sy volgden hem altesamen
tierst dat sy ter salen quamen
beiten sy ende ghingen inne
latyn sat mit sachten synne
op enen stoel ghemaect ghemeen
van yvore van elpenbeen
sy quamen voert ende neghen
hem als vroede lude pleghen
ende grueten hem mit scoenre tale
die coninc sprac al sonder hale
syt willecoem ghy troyen
ic begheerde u seer te sien
segt want het is ons onbekant
wat u dreef hier in dit lant
wer hongher ofte dorste
ofte hette ofte vorste
of heeft u dolende die wynt
aen myn lant hier ghesint
of deed u storm of die zee
die menghen doet herde wee
mynre haven gan ic u wael
woldy herberghen in mynen sael
des weer ic twaeren vro
doe die coninc sprac also
warens die troyen blyde seer
yloneus sprac lieve heer
ons en dreef hier zeer noch wynt
noch wy en doelden niet en twint
mer mit enen moede twaeren
quamen wy hier aen tlant ghevaeren
van troyen syn wy verdreven
dat ghecost heft menghen tleven
van jupiter syn wy ghebaeren
dardanus heer wildyt horen
was wilen ons oudervader
enen coninc hebben wy algader
die ister af comen ende hiet eneas
ghy hebt ghehoert wel maer das
hoe van der werlt altesamen
die lude voer troyen quamen
van danen heer quamen wy al
nu syn wy heer tonsen ongheval
comen hier aen u lant
wy bidden u dat ghy mitter hant
ons gheft lant ende woestyne
te bewynnen mit onser pyne
water ende locht daermede
dat ghemeen is talre stede
daer hy u om wil dienen
eneas mitten troyenen
die wel orloech pleghen can
wy hebben wel ix dusent man
oec gheboot ons apollyn
heer dat wy hier comen syn
nu seynt by ons onse here
scoen ghifte doer u ere
die wy brochten uytten lande
doe men troen al verbrande
dit is die cop heer die nu es
ons heren vader anchises
drancter uyt al syn leven
want hy hem was ghegeven
van den coninc abyus
tot dolos in syn huus
daertoe pryans septrum mede
die hy in synre moghenthede
te hebben plach in syn ghedinghe
als hy richten aver coninghe
ende oec van den troyeschen cleder
heer en hebbes niet te leder
want myn heer doer u doecht doet
latynus die hielt syn ghemoet
ghestadelic hy en achten niet
om dat goet dat hy hem behiet
mer hy pensden haer ende daer
dat dit die selve man waer
die synre dochter waer ghelaeft
mittien hielt hy op dat hoeft
ende seid syt vro ende sit
men sal u gheven dat ghy bit
ic woud dat eneas selven hier quaem
ende herberghe mit my naem
ic woud dat hy tlant al ghemeen
hielt ja en wert hem niet te cleen
my soud temoede syn te sochter
segt hem dat ic heb een dochter
die ic altoes ghenen man
in ytalien en gan
ic waen dat hy die selve sy
die ons gaden raden my
dat ic tot enen swagher kiese
doe ickes niet dat ic verliese
al myn goet ende al myn lant
mittien hiet hy altehant
om syn scoen perde gaen
in enen stal daer sy staen
wel iij hondert by ghetael
die gaf hy hem altemael
wel verdect na haren doen
mit coffertueren als cinglatoen
eneas seynden hy enen waghen
ten was gheen scoenre in dien daghen
daerin twe perde telt die lesse
die cirtes die tovernesse
had ghemaect in dier manieren
dat hem ghelyct wilden dieren
die adem uytten buke vloech
sy waeren starc groot ende hoech
dus ghiften die troyen latyn
hy hiet se al mit vreden syn
sy voeren weder te hare stede
mit sconen ghiften ende mit vrede
die coninghynne hevet vernamen
ende is totten coninc comen
ende seid heer wat ist dat ghy doet
sydy dus van synne onvroet
wildy enen vremden man
onser dochter gheven dan
ontfarmt u myns niet en twint
tiersten dat sy hebben wynt
sullen sy vaeren uytten lande
als parys deed wy syn viande
onderlinghe wildyt mercken
wy syn van der griexer percken
ghebaeren want yacus
ende coninc atrisius
van griecken waeren daer wy af quamen
begheefdy turnus altesamen
dat ghy se behiet mynen neve
also langhe oec als ic leve
en ghewint se nummer eneas
latyn die was droeve das
alst hierna wel sal schynen
die coninghynne nam lamynen
ende vluchte se daer sy mochte
in een doncker haghedochte
ende ontboot uyt haren huse
by enen bade den coninc turnuse
dat die troyene comen waeren
mit eenre herde scoenre scaren
ende hem latyn gave vrede
oec had hy hem beheten mede
lamynen selven tot enen wyve
wil hy dat die sake blyve
dat hy come mit enen heer
ende setten hem saen ter weer
turnus was uyttermaten gram
als hy die maer vernam
syn volc hieten hy ruseliene
hy hiet se tyden op die troyene
die hem tlant af wouden wynnen
ende roven van synre vriendynnen
ardea wert altemael
in roere van deser tael
mer latyn die hielt die vrede
nu verneemt wat tiersten dede
tusschen hem die dinc wreken al
ende waeraf quam dat ongheval
een man was daer hiet tiernus
bovier van des conincs huus
die had enen soen hiet tertides
hy had hem onderwonden des
dat hy brachte uytten foreeste
enen jonghen hirt ende was dat meeste
worden die men daer ye sach
die ter tafelen te comen plach
teten dat hem gaf die man
ende als hy weder woude dan
liep hy weder in den woude
doe ghevelt dat selve soude
aschanius in dat wout vaeren jaghen
soedatten syn honde saghen
dat hirt vloe want het had vaer
dat kynt sochter selven naer
ende gheraecten hem in die lancken
dat hy begonde lude te jancken
in des mans huys quam hy ghelopen
tiereus sprac sy salt becopen
die ons dede desen lachter
myn vrient volghen my achter
al die dorpers liepen uyt
hy die yerste maecten gheluyt
die liep uyt mit eenre bilen
hem volgden der veel in cortter wilen
sulc nam den vlegel in die hant
sulc nam van den vuer den brant
te stormen bliesen sy enen horen
die dorpers quamen ghelopen voren
omdat sy wouden dat kynt verslaen
mer hem quam te hulpen saen
menich troyen onverveert
elc had in die hant een sweert
of enen speer of enen spiet
sy en achten der vleghel niet
tiereus soen een hiet almoen
die woud hem te voren doen
ende wert ghescaten doer die kele
by hem lacher doot oec vele
die hem waenden staen in staden
dit heft dat hirt al beraden
galesus een rycke man
sach dat dese stryt began
latyn en had in al syn rycke
ghenen so rycke sekerlicke
noch so gherechtich als hy was
hy wilde hem bewinden das
dat hy der gherne toe waer comen
ende enen vasten vrede ghenomen
hy wert verslaghen int besceet
die dorpers saghen ghereet
tfolc comen uytter nuwer stede
sy vloen mit groter haestichede
in die stede te lauranten
daer sullen sy derom parlementen
haer doden droeghen sy thuys
ende almoene ende galasus
ter selven wilen so was mede
turnus comen in die stede
doe sy mit haeren doden claghende
hoe se die troyene jaghede
ten coninc sprac hy apenbaer
dat hys wel weerdich waer
dat hy verdoemt volc ende verwaten
in syn rycke soude laten
ende hem ontsegghen synre dochter
die moeder wert die moet te sochter
als syt hoerden sprac sy twaeren
die dinc sal al anders vaeren
myn kynt en ghewint nummer troyen
latyn heft dese dinc versien
dat men dus synen vrede brac
tot hem allen dat hy sprac
my is leet dat ghy wilt wederstaen
dat dinc dat ic wil aengaen
ghy sullet ontgelden swaer
heer turnus nu nemet waer
ic sweert u by mynre trouwen
het sal u te spade rouwen
ic ben out wes sout my lusten
dan vrede te hebben ende myn rusten
hebt uwen wille ist vrede ist stryt
ic en bewyns my niet te deser tyt
in een camer ghinc hy saen
ende liet hem die dinc bestaen
turnus ontboot haer ende daer
dattet volc van troyen comen waer
in lacien ende wilden verdryven
coninc latyn ende wilden heren blyven
ende hebben syne dochter lamynen
hier salt wel apenbaer schynen
dat orloghe seer van wyven coemt
nu hoert hoe virgilius noemt
die die turnuse te hulpen quamen
teghen die troyenen te samen
dierste die hem te hulpen quam
dat was na dat ic vernam
menseucius coninc van tierene
syn macht en was niet clene
mer des lants was hy verdreven
als u hierna sal syn bescreven
lausus was mit hem syn soene
stout starc ende daertoe coene
die scoenste van ytalien mede
sonder turnus dat is waerhede
m ridders mit groter pyne
brachten sy mit hem uyt agilline
daerna quam avontyn
gheen stoutter ridder en mocht syn
syn vader dat was hercules
hierna maecke ic u cont des
hoe dat hy den soen ghewan
aventyn den stoutten man
hy droech enen scilt van goude root
een wreet serpent derin ende groot
mit menghen hoefde op synen craghe
om des wil telt die saghe
dat hercules synen vader versloech
dat was hem eerlic ghenoech
ix dusent ridderen in synre scaren
bracht hy wel sonder sparen
alsoe als ic bescreven las
quam tacillus ende coras
twe stoutte ridders uytvercaren
van tyburcia ghebaren
coninghe waeren sy beide rycke
elc bracht met hem ridderlicke
vj hondert ridders op orse verdect
die doer ytalien quamen ghetrect
ceculus ende die syne
die coninc van pronestine
quam oec mede ten onvrede
ridders ende die dorpers mede
bracht hy mit hem ghemeen
die van ciraengen van amezeen
quamen mit hem sy waeren die syne
so daden oec die van gabyne
dit volc en was niet al tors
dies en streden sy niet te wors
mit sclingheren consten sy werpen seer
elc man had twee agheer
ende enen scarpen harden steen
haer stoutheit en was niet cleen
mit enen voet waeren sy bloot
dus quamen sy ten wighe groot
mesapus die quam daer mede
van foccenie syn stede
bracht hy wel xic man
stout coen ende halsberch an
clausus die coninc van sabine
die quam der mede ende die syne
mit viij hondert ridderen goet
oec waeren dat lude een deel te voet
kalesus quam der oec mit crachte
hy was van aghamennons geslachte
by dien haten hy die troyen
mit hem ridderen hondertwerf tien
daerna quam ebalus
bescreven vinden wyt aldus
van teraste was hy coninc
in syn lant en was jonghelinc
noch niemant die yet was weert
hy en moste ter heervaert
ufeus die coninc van nerschee
quam daer die was tontsien mee
want syn volc woud tallen tyden
orloghen vechten ende stryden
altoes waeren sy ghewapent wale
by roven leefden sy altemale
agrippus van macribia
was bleven al seynden men daerna
mer hy seynden op die viande
den bisscop van synen lande
umbro een stout man ende een goet
men en wiste nerghent syn ghenoot
van nigromancie in ghenen lande
mer der stoutter troyen hande
en const hy niet also belesen
hy en moster af verslaghen wesen
ipolitus soene virbioen
brachter menghen baroen
syn volc vacht op waghen al
sy maecten een groot ghescal
daer sy ghinder altesamen
op eneas te wighe quamen
ende al tfolc van ardea
ende al tfolc van ytalia
bracht turnus op die troyene
versament alle die ruseliene
syn scilt was van goude roet
daerinne van sable een osse groet
noch quam daer een vrouwe na
die coninghynne van nelosa
virgilius scryft sy hiet tarmille
die daermede orloghe wille
mit haer so quam een schaer
van xj hondert ridderen daer
daer sy leitsvrouwe af was
bet ghewapent syt seker das
en was gheen volc in al theer
te wonder ende mit groter gheer
saghen se vrouwen ende man
ende alle die van laurenten an
alle die ghy hier hoert noemen
waren op eneas comen
ix coninghe ende een bisscop
ende een vrouwe groot geclop
was te laurenten in die stede
daer deed se turnus sweren mede
alle die hem te hulpen quamen
dat sy gheven pays ende namen
eneas en waer verdreven
of hy en had verlaeren syn leven
daertoe seinden hy uyt synen huys
synen bade neneleus
tot dyomedes in calidoen
in arpoenten synre steden scoen
om hulpe want eneas
in lacien comen was
ende hy woude segghen apenbaer
dattet syn rechte erve waer
weet dat wel dat eneas
sonder sorghe niet en was
als hy wiste ende vernam
dat so veel volcs op hem quam
menichsyns so liep synen syn
mer dies sorgden hy te myn
dat hy maer vernam das
dat daer woenden die archades
ende haer coninc die oude evander
ende dat oec altoes gheen ander
meer was gehaet van den latynen
van turnus ende van den synen
daer wilt hy maken sekeringhe
twe scepe nam hy sunderlinghe
ende voer die tyber opwert
daer so vant hy aen syn vaert
opten oever een witte soghe
des was hem syn hert in hoghe
xxx verken noch myn noch mee
recht also wit als die snee
vant hy daer in den woude
wat hy daermede doen soude
wist hy wel want helenus
had hem gheseit in syn huys
die soghe ende die swyn
ende maecten ghinder een teikyn
dat hy bekennen mocht die stede
aschanius syn soen mede
maecten een stat aldaer
daerna aver xxx jaer
eneas die voer bet voert
ende sach van verren een poert
op enen hoghen berch staen
pallanten hiet se dat is myn waen
dat is van romen nu een deel
evanders was sy al gheheel
carmentis was evanders moeder
noit en was gheen vrouwe vroeder
sy vant die yerste litteren in latyn
des moet got ghelaeft syn
van archadien was sy gheboren
dat is in griecken nadat wyt horen
het was opten selven dach
daer hercules feeste op lach
die hielden beide jonghe ende ouden
buten der stat mit groter vrouden
evander ende syn soen pallant
mittien saghen sy aen tlant
uytten bossche comen ghevaeren
eneas mit synre scaren
alle waeren sy vervaert
ende toghen ter borchwert
mer pallant die nam een speer
ende ghinc selven teghen theer
op enen berch ghinc hy staen
hy riep ghy heren segt my saen
wat ghy wilt of wanen ghy syt
of waer ghy vaert op desen tyt
eneas antwoerden weder
heer legt die sorghe neder
wy sueken vrede wy syn troyen
ons hebben die ruselien
vrede ontseit ende die latyn
des coem ic hier ende die myn
dat wy te samen souden sweren
ende ons teghen hem verweren
ic ben eneas venus soen
willecoem sprac hy ridder scoen
coemt tot mynen ende syt myn gast
wy sullen vrientscap maken vast
mittien nam hy hem mitter hant
ende ghinc daer hy den vader vant
eneas sprac got houd u heer
ic en twivel des myn noch meer
ghy syt van griecken ghebaren
aghamennon die deed scoren
onse stat ende onse huys
ende syn broeder menelaus
weet ic wel dat syn u maghe
nu ist so comen in desen daghe
dat ic hulp sueke mer dat dede
die doghet ende die vromichede
die ic van u had ghehoert
dardanus die dese poert
maken deed als wyt horen
was van electren gheboren
die dochter was coninc athlas
dits ons beghyn  sprac eneas
ghy syt comen van marcueryse
melia die vrouwe van pryse
was syn moeder athlas kynt
hieraen en twivelt niet en twint
dus merken wy wel dat athlas
ons oudervader was
by dien en woudic te desen noden
u seynden enighe baden
ic set my selven in aventuer
dese latynen weet wel ter cuer
die u haten ende ons mede
verdryven sy ons weet die waerhede
dat ghy mede verliest u lant
daerom bid ic u nu te hant
laet ons sekeren te samen
wy wynnen tlant te haren scamen
evander die antwoerden weder
als ic op ende neder
besien so dunct my algader
ghedaen als anchises u vader
want ic kenden wel den man
hy was mitten coninc pryan
eens comen in salomyne
want prianus die suster syne
bynnen vrede voer besien
oec wan hy in tlant bynnen dien
aen thetis nichte een hiet caloen
synen soen margaraoen
doe sy te lande soude keren
quamen daer archadien die heren
doe was ic jonc ende sonder baert
ende ic had langhe tyt begheert
te kennen die heren die daer waeren
die scoenste van alder scaren
was prianus wel mer anchises
want langher noch ghedinct my des
aen hem leidic myn conde
doe hy wech voer die selve stonde
gaf hy my ghemaect wale
enen caker al vol strale
ende enen mantel goet ende diere
twe breydel na die maniere
dat men doe te troyen plach
noch huden op desen dach
heeft se myn soen pallant
des wil ic gherne mitter hant
vaste hulpe u belaven
ende wil u nochtant hierbaven
myns goets gheven hebdys te doen
ende brenghen u veel lude coen
die u verweren helpen tlant
daer swoeren sy beide altehant
ende sy ghingen eten te samen
eneas ende die mit hem quamen
vraegden wien sy hielden feeste
doe sprac evander die meeste
voer al diegheen die daer saten
ic seg u dat wel uyttermaten
eneas seid hy edel troyen
ghy moghet wel gheen roche sien
daer die grote steen uyt raghen
het segghen diegheen diet saghen
dattet was cacus haghedochte
die menghen man herde onsochte
aldaer van den lyve dede
ende hinc haer wapenen daer ter stede
hy en was man noch dier
uyt synen buke werp hy vier
dat lant had hy na al testoert
mer hercules daer men af hoert
die des wonders veel brac
quam die daer ons ave wrac
dat was tien tyden dat hy wan
amentinen den stoutten man
averea hier int lant
die nu seer is ons viant
hercules die deghen coen
had den heer gerioen
die twe hoefde had groot
verwonnen ende gheslaghen doot
ende hem syn beeste ghenomen
doe hy was ter tybre comen
stal hem cacus ossen vier
nie man en sach scoenre dier
ende daertoe also menghe koe
in syn hol dreef hy se doe
mit enen steen bescloet hy tgat
hercules die soude na dat
wechgaen ende dossen mitten koyen
begonden brieschen ende loyen
die ander in die haghedochte
loyden weder onsochte
hercules verhoret saen
op den berch so liep hy staen
om te sien waer sy waren
cacus begonde hem te vervaren
int thol vlo hy ende werp int tgat
enen steen was ghemaect doer dat
want hy hem daer onthouden waende
hercules quam na hem slaende
ende brac die roche al te stucken
daer sach hy thol daer cacus ducke
in had ghedreven syn moert
doe die berch so was ghescoert
hercules die scoet inwert
cacus die wert seer verveert
enen roec werp hy uyt synen monde
dat niemant gheschien en conde
die roec was ghemenct mit vier
hercules liep tot hem schier
ende vermoerden hem in dat hol
die veel swarter was dan een mol
mitten voete trac hy hem uytte
daer sach hy in cacus mute
die ossen die hem waeren ghenomen
hieraf is die feeste comen
mittien hebben die heren gheten
eneas diet al woud weten
vragde om die dinghe van den lande
evander diet al becande
sprac dat volc was wilen wilt
eert saturnus aen hem hilt
sy en aten anders niet dan fruyt
mer doe die here saturnus uyt
synen lande was verdreven
ende jupiter was heer bleven
doe quam hy hier in lacia
oec hiet noch dat lant daer na
lacia hiet dat bedy
omdat men hier liet vry
synt werdic myns lants verdreven
syn moeder was mit my bleven
carmentis  ic bracht se in dit lant
die yerst latynsche litteren vant
by haer so maect is dese stat
want sy my voerseide dat
dattet weer te gheschien
dat comen souden die troyen
die tlant mit my souden houden
siedy den borch ende den ouden
toern die daerby te vallen staet
ende die borch daer dat wilt by gaet
janus maecten die een
die ouste is die ic meen
die ander borch maecten saturnus
ende dat was syn selfs huys
noch hiet die een saturnia
dander hiet janiculus daer na
saturnus hiet hem die hier syn
yerst coren wynnen ende wyn
eneas wonderde die dinc
mittien die nacht den dach beghinc
ende die heren ghingen slapen
beide ridderen ende knapen
des anderen daghes spraken sy te samen
hoe dat sy best aennamen
dorloghe ende wan men doen soude
evander sprac doe boude
eneas ons hulpe is cleen
den stryt te bestaen alleen
teghen turnus ende die syne
ende teghen die wrede latyne
mer ic weet een lantscap groot
dat ons goet weer te deser noot
hoert wat volc dat ic mene
het is tlanscap van tierene
daer mensencius af is heer
die got selven noch ontteer
so wreet was hy synen lieden
dat sy alle teghen hem rieden
ende sy hem in syn casteel belaghen
douch dat hy mit synen maghen
ontvlo eer die borch wert ghevelt
ende omdat hem turnus onthelt
erinria ende die tierene
dat wilt al ghemene
op hem varen her eneas
hieraf sal ic gheloeft my das
u cont maken al wert hem leet
want haer scepe syn al ghereet
mer een waersagher een out man
daer sy hem veel houden an
heeft hem voerseit aldus
laet den fellen mensencius
ende verkiest tot enen heer
enen vreemden dat is u eer
alle beyden sy na syn woert
sy hebben my hier in die poert
by haeren conincstavel carthone
ghesent haer conincs crone
mer ic ontsculden my seer boude
ende seid dat icker niet en woude
doe woude men se mynen kynde gheven
mer wy hebben viande beneven
die van sabyne die ons haten
ende hem dit niet doen en laten
vaert daer want ghy syt die man
daer haer raet sal wesen an
ic sal u gheven byder hant
mynen soen pallant
den wil ic dat ghy ridder doet
ende daertoe ij hondert ridderen goet
neemt hier die ic mit u sinde
ende also veel mit mynen kynde
die hem dienen als haren heer
eneas die was blyde seer
dat die sake aldus gaet
hy custen synen steen achaet
hem dancten hys al sonder tale
ten coninc sprac hy ic sie wale
heer dat ons got is hout
heer die haeste is ons behout
mittien ghinc hy ten scepe weder
ende hiet hem dat sy voeren neder
tot aschanius ende synen scaren
ende seid hem waer hy soude varen
oec nam hy uyt die hy woude
hy bereyden hem als die boude
te varen in tierenen lant
evander gaf hem byder hant
pallant  hy en had niet meer kynder
eneas maecten hem ridder ghinder
syn kynt custen evander
o wy sprac hy of jupiter
myn jaren verjoegden woude
ende ic waer van sulcker oude
als ic was doe ic vernam
erukise den stoutten man
den coninc van pronestine
ic wan daer oec op die syne
soveel scilde daer men brande
dat men tvuer x milen cande
lieve kynt so en sceide ic niet
van dy doer enich verdriet
mensencius en had ons dan
niet veslaghen so menghen man
ay jupiter hoer myn bede
of ic ye dynen wille dede
seynt my myn kynt weder ghesont
oecht oec nu terstont
so kiese ic die doot voer dye
hyerna so vel hy
in ommacht mer ij ridders quamen
die hem wechdroeghen ende opnamen
eneas die voer voren uyt
ter poerten daer was groot gheluyt
daerna quam syn volc van troyen
daerna quam syn volc mit joyen
pallant mit enen mantel dier
na een nuwes man manier
op die muer stonden vrouwen
verveert die na theer scouwen
daer sy voeren te tierenen
som suchten sy ende wenen
som bidden sy dat sy got alle
behueden moet van misvalle
nu heft turnus vernomen maer
dat eneas danen waer
te evandre ghevaren
ende hy danen mit synen scaren
ghevaeren waer in tierene
die troyene waenden hy allene
wel verwynnen daer sy laghen
ende penst hy sal se noch versaghen
al theer gheboot hy mitter vaert
te vaeren ten troyenwert
daer mocht men opten velde sien
een onghemaect volc enwech tien
wel ghewapent wel opgheseten
mesapus die coninc vermeten
voer voer ende sal sonder lachter
die voetgangers quamen achter
turnus voer in die middewerde
die den wych wel seer begherde
caitus een coen troyen
heft hem van den muer versien
onder die sonne schynen die mouden
daerom riep hy laet ons houden
onse muere hier comen twaeren
onse viande ghevaren
die troyene waeren rassche
ende daden aen haer harnassche
ten tuinen liepen sy ende ten toren
want doe eneas soude porren
hiet hy of sy vernamen
viande dat sy niet uyt en quamen
mer dat sy hielden haer muere
al hadden sy gherne haer aventuere
te velde gheproeft op die viande
want sy haddens in theer scande
dat sy haers ontbeiden souden
nochtant seg ic u dat sy wouden
niet laten haers heren beheet
sy liepen ten mueren ghereet
turnus quam voer ghevaeren
versnelt had hy al die scaeren
op een ors van trachien bont
syn ghegare hem wel stont
hem wonderden dat die troyen
hem te velde en lieten sien
enen hu gaf die stoutte man
ende reet den muere bet an
daer scoet men af herde ghedichte
quarelen ende groten ghescichte
mer hy voer al om die stat
te sien of hy enighen pat
vonde daer hy se mocht bestaen
ende hem die stat afwynnen saen
mittien quam hy daer hy sach
daer haer scepinghe lach
aen een syde by eenre ryviere
daeraen waent hy stryden schiere
ende waende se hem af hebben ghewonnen
mer die troyene die wel connen
vechten daden groten weer
doe riep turnus aen syn heer
edele heren brenct alle vier
wy sullen se hem afbernen hier
doe brochten sy vuer stro ende hout
ende goten daerin smout
segrestus riep doe ghemeen
laet ons alle draghen steen
in die scepe terstont
wy sullen se sincken in den gront
som droeghen die troyen steen
daer en was die vrese niet cleen
som ghingen sy die scepe doerbaren
te stucken braken ende scoren
dus sencten sy se in die ryvier
ende behielden se van den vier
oec scoten sy der veel ende sloeghen
van dien die tvuer ten scepe droeghen
daer wert mesapus mit ghewelt
van synen ors nederghevelt
het wert onder hem doot ghescoten
turnus nam mit synre roten
scade uyttermaten groot
daer die synre veel bleven doot
ende hy en constet ghewreken niet
want hy cume een van der ander siet
hy voer bet af ende troesten wel
syn volc al wast dat hem misvel
heren sprac hy wy hebben verleecht
volc dat hulp is ontseecht
van allen gaden ende gadynnen
wy moghent selven wel bekynnen
dat wy se hebben ghemaect bloet
ende des syt sonder sorghe groot
die men vercoent hy is saen verwonnen
sy en sullen hem niet verweren connen
noch ons uytten lande ontfaeren
haer scepe syn versoncken twaeren
ende tlant is ons altemale
ons coemt te hulpe al ytale
gheloefdy aen apollyne
dat hy verdryven wil die latyne
ende hem dit lant gheve in erve
ghenoech ist hem dat sy eenwerve
in dit lant hebben ghesyn
allegader syn sy myn
daer en is een niet die my ontgaet
merct dat al haer toeverlaet
aen dese cleen veste leecht
ic en wil niet dat men dan van my seecht
dat ic x jaer voer dese stede
ligghe als aghamennon dede
mit enen perde al vol liede
waer my leet dat men se verriede
als men deed haer maghe
ic wil se bestaen by daghe
ende wynnen hem af haer veste
al waeren daerinne al die beste
die noit bynnen troyen waeren
ja hector selve mit synre scaeren
ghy heren  wy bestonden dit te spade
gaet onghetelt by mynen rade
in uwen vrede ende te rusten
u sal morghen te bet lusten
te bestaen die troyene
sy en hapen ons niet te ontflien
turnus beval die sciltwachte
coninc mesapus by nachte
xiij waster uytvercaren
die te hoede daden voren
daerna volgden elcken man
te synen doen hondert man
wel ghewapent ende opgheseten
mer haer harnassche hebben sy vergheten
ende ghinghen drincken ende worden vro
die troyene die also
beleghen waeren ghingen ten muere
ende besaghen wel ter cuere
toernen poerten groot ende cleen
ende droeghen toe ghescut ende steen
nestrus ende segrestus
doe eneas voer van huys
beval hy hem die vaghedye
dies hielden sy die conincstavelye
elcke poerte ghelyc die vroede
daden sy mit synne hoede
nisus een ridder goet ende stout
had een poerte in syn ghewout
van troyen was hy gheboren
syn vader was na dat wyt horen
een ende hiet jacus die snelle
eurialus was syn gheselle
nie en was scoenre jonghelinc
tien tyde dat hem uyt ghinc
die granen van synen baerde
elc mynden den anderen so haerde
dat ic niet en can ghetellen
meerre mynne van tween ghesellen
nisus sprac sie lieve compaen
waer die ruseliene saen
werden so droncken van wyne
sy sullen slapen als swyne
nu begheert dit volc seer
te seinden om onsen heer
te vernemen waer dat hy nam eynde
want hy ons ghenen bade en seynde
onder den berch doer dat wout
waen ic wel syn wy so bout
vinden wy passagie ofte pat
die ons te pallante totter stat
leit tot eneas onsen heer
eurialus sprac nummermeer
en laet ic dy te enigher noot
want bleefstu lieve vrient daer doot
so waer my beter dat icker bleve
neen sprac nisus lieve neve
dyn moeder soude haer ontlyven
die te achistes niet woude blyven
wattan sprac eurialus
du en laets my niet aldus
ic wil ommer mitty vaeren
so haesten wy dan sonder spaeren
dit was in den selven tyden
dat aver al die werlt wyde
dmeesten deel sliep van den lieden
sy quamen aldaer hem berieden
alle die heren van der stat
wien sy mochten bidden dat
dat hy voer totten pallanten
doe spraken daer totten sarjanten
nisus ende eurialus
wy hebben bespiet aldus
die ruseliene ende die latyne
syn al droncken van den wyne
wy sullen te bet doer hem lyden
weet dat wy in cortten tyden
eneas hier sullen bringhen
tot onser vrome te desen dinghen
wy kennen bossche ende ryviere
ducke hebben wy ghevaen die diere
hier buten ende doer wout ghereden
aleptus quam ende sprac ter steden
een out man was ghebaeren van troyen
die tranen liepen hem uyt van joyen
hy custen aen haren mont
hy sprac danc hebt nu terstont
ende ommermeer van uwen cueren
dat ghy u lyf wilt aventueren
u sals dancken eneas
ofte aschanius syt seker das
oec swoer aschanius
by luse by assocratus
by ganimedese by lamedoen
by prianus by synen doen
brenct my weder mynen vader
ic sal u gheven beyde gader
twee coppen die myn heer wan
op arsba den stoutten man
ende daertoe ij marc van goude
twe nappen die doer myns heren houde
dydo mynen vader gaf
wynnen wy turnus syn lant af
heer nisus ic sal u syn pert
gheven oec alsoe bewaert
mitten harnassche als hy der opsat
huden hier voer dese stat
ende u scoen eurialus
sal ic ontfaen in myn huys
eurialus sprac doet mynre moeder
ghelyc of ghy waert myn broeder
beveele ic u of ic wech vaer
aschanius seid apenbaer
ic wil dat al dit volc weet
daer en sal gheen ghescheet
van ons tween niet syn een twint
ghelyc of ic waer haer kynt
wil ic se houden ommermeer
ende doen haer al sulc groot eer
alsoft myn moeder selve waer
sonder alleen dat ic haer
niet en hiet vrouwe creusa
anders ga hoe dat ga
mittien nam hy syn goede sweert
dat hy lief had ende weert
mit eenre sceyde van elpsbene
gaf hy eurialus allene
nesteus die stoutte die vrie
gaf nisus een cuerie
ghemaect van eens lewen huyt
aleptus toech syn helm uyt
ende gaf hem oec saen den enen
daer mocht men screyen ende wenen
die heren als sy danen scheyden
sy ghingen uyt ende quamen ten lieden
die daer die sciltwachte daden
van wyne saghen sy se verladen
ende vaste slapen by den viere
nisus sprac ten anderen schiere
gaewy totten vianden saen
wy moghen se te stucken slaen
die wy nu hier slapen sien
nochtan willen wy in den bossche ontflien
mittien toech hy uyt syn sweert
namnetus een coninc weert
turnus uytvercaeren swagher
ende daertoe een wys waersagher
lach ende sliep op enen calyt
dien sloech nisus daer ter tyt
ende die ridders die hem by laghen
die hem qualicke besaghen
ende daertoe iiij knapen mede
die daer laghen op die stede
eurialus sloechter viere
ghelyc ij hangherighe diere
ghingen sy die lude verteren
daer en mocht hem niemant verweren
sy hadden der meer gheslaghen doot
mer nisus sprac het is domheit groot
het is by den daghe gawy int wout
eurialus diet thertte was stout
nam enen helm die ghinder lach
dien mesapus te draghen plach
ende tyde te woudewert
mittien quamen ter selver vaert
doe sy scheyden uytten tentten
een deel ghevaeren van laurenten
drie hondert wel in eenre scare
valceus was hem leitsman dare
hy versach se henengaen
te hemwert riep hy saen
ontbeit ghy heren daer besyden
segt waer ghy wilt henen tyden
of wie ghy syt eer ghy gaet voert
ende sy en antworden niet een woert
mer sy vloen te bosschewert
die ridderen volgden hem ter vaert
mer sy ontliepen mit groter spoet
doer dat dicke wout te voet
daer sinder romen die stat
daer en was doe wech noch pat
nisus die was al ontdaen
eurialus die wert ontdaen
want hy verloes al synen wech
nisus riep lude nu seech
waer bistu lieve gheselle bleven
ic vindy of het cost my tleven
nisus keerden danen hy quam
mittien hoerde hy ende vernam
wynen jaghede haer ende daer
tierst dat hy syns wert ghewaer
hielt hy syn hant ter manewert
in syn hert wert hy vervaert
ende hy riep ghy moet my gonnen
ghy die suster syt der sonnen
te besien dat ic doe
synen baghe haelden hy toe
ende scoet den enen baroen
onder hem ende hiet sulmoen
dat hy van den ors vel
so deed hy daertoe also wel
enen anderen ruselien
niemant en conde ghesien
wiet hem deed of wan het quam
als volchens dat vernam
beiten hy ende trac syn sweert
ende liep te eurialuswert
ende seid hier en duyt gheen schelden
du moets alleen ontghelden
die doot van desen vaer alst vaer
doe nisus des wert ghewaer
woud hy hem niet langher decken
hy riep coemt te my ghy tecken
hy en heeft niet misdaen
ic wast diet deed sonder waen
ic heb der doot wel verdient
aldus mynden hy synen vrient
die hy voer hem selven mynde
mer nisus die hem niet en kende
stac eurialus te dien tyde
mitten sweerde doer die syde
doet viel hy voer nisus oghen
dies niet en mochte wel ghedoghen
ghetaghens sweerts valle alst valle
liep hy doer die ander alle
volchens sloech hy ende el engheen
hy wast die hem deed ween
mer hy sloech saen na hem
nisus seid wolf nu nem
den loen van mynen groten rouwen
om dattu my hier daets scouwen
die doot van mynen lieve gheselle
nu maect u stat in die helle
wreecke ic hem so en roecke ic niet
wat myns lyfs daerna gheschiet
volceus sloech hy daer tien tyden
ontwee beid syn syden
daer verwan hy synen viant
mer selven bleef hy daer altehant
dit was recht ter selver stonden
dat die dach lichten begonde
doe quam ten heer die scaer groot
ende brachten volceus doot
groot was daer dat hantgheslach
doe men ramurce doot sach
ende alt tfolc van synre tentte
die hoeftman van laurente
namen die twe diet hadden ghedaen
ende staken haer hoefde op scachte saen
turnus was erre ende hy ontboot
altesamen cleen ende groot
die in syn battaelgie waeren
troyenen quamen mitten haren
wel ghewapent alle te muere
mer doe sy wisten die aventuere
van den haren ende sy saghen
haer hoefde in scachten draghen
maecten sy groot hantgheslach
sy en hadden op dien dach
niet gheswegen om dat misval
mer sy waeren so onledich al
te verweren lyf ende eer
die basunen bliesen seer
want al tfolc te stryden quam
som maecten sy enen dam
ende droeghen dracht te muerewert
som maecten sy mitter vaert
lederen daer sy totten tynnen
soeken souden die van bynnen
mer die troyene die ter cuere
houden consten stat ende muere
setten hem ghemeen ter weren
mit spieten ende mit langhen speren
ende worpen uytten toerne stene
op dat volc groot ende clene
ten is man onder der sonnen
die u dat beduden connen
hoeveel daer bleven ruseliene
aver enen hoep so vielder tiene
die fosseide worden saen
so vol men mochter aver gaen
aen die ander syde vacht
mensencius mit groter cracht
syn volc begond den muer te breken
enen hameyde had hy ontsteken
die op een brugghe stoet
vast ende uyttermaten goet
daer vochten die van angilline
ende van fromie mit groter pyne
mesapus riep haer heer
dat men brachte lederen meer
die troyene hielden den toren
menich mensche starf daervoren
sy scoten seer ten vinsteren uyt
turnus hoerde dat gheluyt
hy quamder toe ende halp ontsteken
den toern ende die brugghe breken
so dat die toern ontsteken wert
sulc ontliep af mitter vaert
alle en mochten sy niet ontflien
enen val gaf hy mittien
ghelyc oft waer een donreslach
al dat in den toern lach
viel doot ende ontwe die tor
sonder alleen helenor
ende licus alleen dese twee
bleven te lyve ende niet mee
mer dat was een cortte stonde
helenor sach dat hy en conde
niet ontgaen hy en moster blyven
onder den sweerden ende knyven
ghinc hy lopen ende anders niet
dan die ever doet opten spiet
hy sloech doot der viande drie
eer hy oec ghevelt wert nie
licus waenden ontlopen wel
want hy was uyttermaten snel
die hant boot hy ende liep ten muere
had hy ghehadt die aventuere
dat men syns had worden ghewaer
so en waer hy niet bleven daer
turnus sach waer hy henen liep
hy reet hem na ende riep
waer wilstu waenstu ons ontvlien
dat en mach dy niet gheschien
al daer hy aen den muere hinc
doerliep hy den jonghelinc
ende sloech hem altemael in stucken
mer gheworpen was hy ducke
op synen helm wel na duere
eer hy cond comen van den muere
die ruseliene worden fier
ende droeghen aen die poerten vier
ylomeus werp af stene
daer en was engheen so clene
die x man opheffen mochten
wat dat sulcke steen gherochten
most ommer ter eerden vallen
dus hielden syt voer hem allen
die poerte wast hem lief of leet
becoften wel hondert na dat ic weet
van den fellen ruselienen
die troyene verloren hem tienen
capis ende sargius
deedt wel ende pandarus
des conincs neve van cecilen
die te troyen lach langhe wilen
buten deedt wel turnus die heer
ende scoet menghen scarpen speer
op hem die ten tintten stonden
mensencius maecten daer diepe wonden
mit eenre slingher werp hy loot
dien hy gheraecten bleef ommer doot
als men dus mit groter cracht
buten ende bynnen vacht
quam aschanius ten muere
hout was hem die aventuere
want daer deed hy syn beghyn
onverveert was hem syn syn
al en was hy niet out van jaeren
onder alle die ander quam ghevaeren
een jonghelinc hiet remulus
ridder uytte turnus huys
synre suster had hy te wyve
lude riep hy scaemt u katyve
dat ghy voer die ruseliene
twewerf beleghen troyene
niet en dort comen buten muere
onse recht ende ons natuer
dat is al orloghe des syt ghewes
als hier een kynt ghebaeren es
draghen vyt ter couder ryvieren
om te maken van harder manieren
wy legghen se in ysse ende in snee
jonghelinge jaghen hier ommermee
in haer joecht leren sy ryden
schieten ende hoe men sal stryden
ten xij jaeren vaeren sy mede
daer men vicht of beleecht een stede
die oude en willen oec niet rusten
hem en wil al strydens lusten
mer ghy troyesche baroen
ghy cleet u mit singlatoen
verweendelicke als een wyf
mit weelden leid ghy u lyf
uwe mouwen condy nauwe besten
ende u houden bynnen vesten
dansen ende joyen maken
trock mindy dit syn die saken
die ghy leert uwen kynden
ende laet den mannen stryts bewinden
het is best dat ghys u vertiet
aschanius en conde niet
ghedoghen dese avertale
enen baghe mit enen strale
nam hy ende bat al den gaden
dat hy denghenen most doden
hy scoet hem mitten scarpen strale
doer thoeft gheraecten hy en wale
dat hy van den orsse vel
aschanius antwoerde wel
du salt ontberen nu meer voert
te spreken spottelicke woert
dese sunde is dy vergheven
het heft dy na ghecost dyn leven
die troyenen die verwonnen
twewerf syn ende vechten connen
onbieden dit den ruseliene
dat sy aldus connen dienen
dit was dyerste vromichede
die aschanius ye ghedede
mittien quamen die troyen
diet begherden aen te sien
ende daden hem rumen den muer
want die wych was daer suer
hem selven hadden sy liever veel
taventueren in den nytspeel
dan haer kynt den jonghen heer
men scoet daer ende werp so seer
ten is gheen man die mitten monde
u die moert vertellen conde
die daer was op die fosseyde
ende oec buten an der hameyde
pandarus ende lucias
twe ghebroeder mercten das
dat die ruseliene weken
ter poerten sy schier streken
die haer hoede was
wyde ondeed se lucias
sy ghingen slaen mit hare scaren
in beiden syden haer ende daren
om te wachten wie daerin soud gaen
die latyne quamen saen
daertoe ende die ruseliene
daer velden hy der meer dan x werf tiene
in der poertten ten inghange
haer doot en merden niet langhe
men sloech se doot ende vertrat
pandarus die verweerden die stat
ende syn broeder lucias
het weec al dat voer hem was
mittien quam turnus niemaer
dat daer een poerte op waer
ontdaen op die ander syde
ende datter volc uyt quam te stryde
derwert voer hy mitter vaert
teghen hem quam op een paert
wel opgheseten des syt ghewes
een ridder hiet anchipates
sarpedoen had ghewesen
syn vader mer hy en can niet ghenesen
van turnus dat hy en ontmoet
daer lach menich onder die voet
daer sy beide aver reden
mit groter avermodicheden
anchipates bracht syn scacht
mer turnus dies luttel acht
stac hem daer mit ghewelde
sodat hy en in die poerte velde
pandarus broeder lucias
stac hem syt seker das
dat hy na die weer begaf
oec waeren sy der ghewroken af
dat hy mit enen slinghersteen
gheworpen was die niet en was cleen
dat hem helm ende hoet scoerden al
en had ghedaen dat ongheval
turnus en waer niet ontgaen
want sy hadden hem bestaen
dat hy van den synen veer was
mer doe sy saghen dat lucias
haer beste ridder daer bleef doot
hadden sy den rouwe groot
ende worden vluchtich altemale
pandarus die sach dit wale
dat syn broeder was verslaghen
hy heft die poert toegheslaghen
ende deed se wel vaste sluten
der synre bleefter veel buten
die onder die viande bleven
turnus mit veel synre neven
heft hy besloten daerinne
dat was hem een swaer ghewynne
op een ors is hy gheseten
een speer nam hy die heer vermeten
syns broeders doot maecten hem erre
aen turnus riep hy die was verre
dyns en is niet dat saldy schynen
noch an der scoenre lamynen
noch aen die stede ardea
het is alom viant ver ende na
ende du en cans ons niet ontgaen
turnus antwoerden saen
doet dattu moghes ende dyn ghesellen
ic waen du souts noch huden tellen
prianus in cortter stonde
dattu achilles hier heves vonden
turnus was al sonder speer
pandrus setten hem ter weer
ende stac hem doer den scilt van goude
weder turnus woude of en woude
dat hy den scilt daer most laten
turnus had een goet sweert uyttermaten
ende daer hy aver soud lyden
cloefden hy ten selven tyden
dat hoeft datten jonghelinc
aver beide die scouderen hinc
hy viel doot mer die felle slach
verweerden menghen diet sach
sodat alle die lude vloen
had turnus ghedaen ontdoen
die poerte weet al sonder waen
een en waer daer niet ontgaen
haer leste dach waer daer ghebleven
mer te nemen haer leven
was altemale syn ghedochte
so wien hy beryden mochte
sloech hy doot al sonder weer
dus scoffierden een man dat heer
nesteus ende segrestus
hoerden maer dat turnus
selven waer bynnen der stat
ende hyt algader maecten mat
derwert voeren sy hoer ic tellen
doe vernamen sy haer ghesellen
vliende nesteus riep seer
waer wildy dat u got onteer
waer suldy ander veste vinden
waer vliedy van uwen kynden
scoffierdu allen dus een man
die ons niet ontgaen en can
want hy hierbynnen besloten es
sal hy niet ontghelden des
dat hy ye in onse stede
al sulcke moerdaet dede
waerom en pensen wy niet om onse lande
die wy verloren tot onser scande
penst oec om eneas
die saen hier coemt syt seker das
doe scaemden hy hem ende keerden
diegheen die se gherne onteerden
dat is turnus ende die syne
bestonden sy mit groter pyne
al syn lude sloeghen se doot
een en bleefter niet cleen noch groot
turnus begond selven te wyken
want hy sach comen op hem stryken
nesteus die hem mit groten slaghen
syns levens deed wanhaghen
den helm had hy gheslaghen duer
dat was een grote aventuer
ter tybre begond hy te tyden
want aen gheenre syden
en was die stat al onghemuert
nesteus ist diet aventuert
ende stac onder hem doot syn pert
nu was turnus yerst ververt
hy viel af in die ryvier
den troyen ontswam hy schier
ghewapent al in syn ghegare
dat was den synen lieve mare
die hem saghen want cleen ende groot
waenden dat hy waer doot
aldus nadien dat wyt weten
waeren die troyen beseten
in die nuwe stat van troyen
hem allen begans te vernoyen
dat niet en quam eneas
mer sy waeren wel seker das
dat hy se ommer ontsetten soude
wie dat woude ofte en woude
hy most hem weren want sy wel sien
dat daer en is gheen ontflien
som hadden sy ghern ontstolen
die voerhoede was bevolen
velarus ende themeoen
haer broeder was sarpedoen
steen dat sy droeghen ten muere
ende weerden hem wel ter cuere
aschanius ghinc omtrent
om te troesten syn convent
venynne deed hy die strale
hismarus conde dat wale
dat costen menghen syn leven
nesteus die was hem beneven
ende capus die synt daerna
die stat maecten van capua
canpaenghien dat goede lant
was oec na hem ghenant
dat waeren sy die hielden die stede
nu hoert wat eneas dede
dat ic hiervoeren achterliet
doe hy van evander schiet
quam hy in tierene ghevaeren
taracon ontfinc hem wel twaeren
talreyerst dat hy vernam
wat hy wilde ende wan hy quam
ende wanen dat hy was ghebaren
heeft hy hem hulde gheswaren
mit hem allen die van tierene
ende van etruris ghemene
ende voerden mit hem ten selven tyden
alle die hoghe lude van lyden
mit scepe voeren sy buten omme
nu sal ic u noemen die somme
van den scepe die mit hem quamen
vol van luden alle te samen
wie sy waeren ende hoe se hieten
die hem dies vernoyen lieten
dat hem turnus woud verdryven
hier laet ic van den orloech blyven
nae dien dat ic vind bescreven
dyerste die hem hulpe woud gheven
dat was die coninc messitus
aldus bescryvet virgilius
van chosas der stat ghebaren
dusent had hy der uytvercaren
ridderen in eneas scharen
oec quam der mit groter macht ghevaeren
coninc abas van pepulone
mit vj hondert ridderen scone
ende iij hondert quam derna
uyt enen lande hiet yla
daer hy oec coninc aver was
daerna quam als ic las
mit m ridderen die men mach prysen
uyt eenre stat die men hiet pyse
die coninc  wiste des heb hy danc
wat beduden der voghel sanc
in synen tyden was des lants heer
niemant die waersegghens wiste meer
astur die coninc quam daerna
uytter stat van eruscha
drie c ridderen waeren hem mede
uyt synen lande uyt synre stede
enpano coninc van liguere
was dermede scryft die scryftuere
al was syn schaer cleen
hy was meer te ontsien alleen
dan enich coninc weet voerwaer
coninc mantas was daernaer
die mante maecten die poert
daer men af bescreven hoert
anletes coninc van betake
bracht om die selve sake
vyt hondert ridderen daer en was heer
die mensencius haten meer
der scepe waeren als dertich
daerin stout volc ende gherechtich
die nuwe troyen te hulpen quamen
wel ghewapent al te samen
sy hadden wel ter cuer den wynt
ende sy en letten niet en twint
sy en voeren aver dach ende nacht
ter tybrewert mit hare cracht
doch dat sy mit eenre dagheraet
tyttelicke eer die sonne opgaet
versaghen troyen die nuwe stat
eneas die en was niet mat
doe hy syn stat mochte sien
een teyken stac hy op mittien
op synen mast daer sy hem mede
kennen mochten in syn stede
die troyenen dat hy quam
tierst dat ment in die stat vernam
waeren sy uyttermaten vroe
sy weerden hem van nuwes doe
dat men wel mocht kynnen
dat sy vercoent waeren bynnen
wonder haddens die latyne
dat sy eer der sonnenschyne
die haven saghen begreven
ter zeewert mit veel scepen
ende veel ghewapens volcs daerin
nochtan en was in synen syn
turnus een twint niet verveert
hy hiet se porren derwert
die scepe te weren uytten lande
hy riep hier syn uwe viande
die ghy hier siet die goede die scone
eneas anchises soene
elc man pense om syn kynt
of wyf om maghe die hy mynt
loepen wy ter zee ende elc ghemoete
synen man eer hy ghevest die voete
daventuer is hem hout
wat man can wesen stout
bynnen dien beriet hy hem das
wie hy woude dat hy was
die mit hem soud ter zeewert ryden
teghen eneas stryden
wat volc dat hy oec woude
die de stat buten hoeden soude
dat men van achter niet op hem en strede
mer eer coemt ter vespertede
sal die uytganc van der stede
wyt ghenoech syn mit goeden vrede
eneas die deed saen
syn volc uytten scepe gaen
orse opslaen mulen ende perden
sulc begheerden tlant so herden
dat hy uyt spranc ende op swam
sulc was die ghemekelic uyt clam
traton liet tseyl staen in den top
ende seilden in dat orloech op
op tlant sodat die scepe braken
hy achten luttel sulcker saken
dat sy alle in stucken scuerden
sy diet gherne aventuerden
liepen op tlant te ors ende te voet
mit herden groten avermoet
turnus quam mit eenre scaeren
den volcke te ghemoet dare
mer dierste die daer ghereet was
dat was van troyen eneas
een latyn hiet thereon
die hem te voren woude doen
stac op eneas mitten speer
mer dat was syn leste weer
eneas die coen die milde
stacken doer halsberch ende doer scilde
dat hy doot ter eerden vel
dat sweert trac hy dat sneet wel
hy sloechter enen mede hiet lycan
daertoe den starcken gygan
die to voren altemale
mit synen sweerde van fynen stale
al tfolc versloech dat voer hem quam
mittien tors mit sparen nam
turnus ende reet op enease
die syns niet en acht een blase
hy had een sweert turnus een spiet
die syns en misten niet
hy stacken af dat hy daer vel
mer eer hy mocht ontryden wel
was syn ors ghesteken doot
daer bleef hy mede in die noot
eneas was eer opgheseten
des stekens en can hy niet vergheten
die hem coninc turnus gaf
dat hy was ghevallen af
socht hy en daer mit broedere sevene
alle vromich van haren levene
die hem schier te hulpen quamen
turnus ridder al te samen
hielden hem daer swaer ghemoet
sy dreven weder aver voet
totten synen al op die zee
nochtant sloech hy der broeder twee
doch dat turnus ende die syne
die ruseliene ende die latyne
vercoeverden want mensencius
quam daer ende syn soen lausus
lausus stac enen ridder doot
des had eneas rouwe groot
dnopus hiet hy van troyen
lausus en liets hem niet vernoyen
ic waen men hem den prys best gheve
halesus aghamennons neve
quam daer ende mesapus mede
daer men veel mit wapen deede
nu vloen troyen nu die latyne
aen beiden syden was grote pyne
eneas volc toech uytter zee
opten over myn noch mee
was die stryt trachon quam uyt
ende pallant die groot gheluyt
maecten mit haeren lieden
trachon deed dat sy verschieden
dese scaeren di so dicke waeren
lausus stac al sonder spaeren
dat hy voer den vader vel
so seer en hate hy niemant el
mer hy wert achterwert ghedreven
ende hadder na ghelaten tleven
alle die lude die pallant
had ghebracht daer aen tlant
weken ende waeren vervaert
mer pallant riep wat is dat u dert
edel ridders van archaden
ic bid u doer evanders daden
die wile menghe seghe vacht
ende doer my of ghy myns yet acht
dat ghy my hier niet en ontvliet
proeft ter zeewert ende siet
derwert en is gheen ontgaen
volghet my wy sullen slaen
ist dat ghy my wilt betrouwen
enen wech doer die viande houwen
dit is myn yerste beghyn
mittien reet die deghen in
ende velden al dat voer hem quam
also als ic int boec vernam
so sloech hy de xd doot
die te voren eer groot
hadden bejaghet in anderen stryden
hem volgden aen eenre syden
syn lude van archaden
diet uyttermaten wael daden
ende al by haers heren doecht
die troyene worden verhoecht
die van liden ende van tierene
van pallants doecht allene
en had halesus ghedaen
die ruseliene waeren ontdaen
hy wast die daer yerst omkeerde
daer waen ic dat die wych meerde
pallant versach dat halesus
om hem quam ghekeert aldus
ende syn ridderen af sloech
swaerlicke hy dat verdroech
dat ors sloech hy mitten sparen
halesus sach dat wel te voren
dat hy hem meynde mitten speer
hy setten hem weder ter weer
elc vercoes den anderen wel
mer coninc halesus misvel
pallant gheraecten hem wel ter cuer
scilt ende halsberch stac hy duer
dat hem tponjoen achter uyt ghinc
dat was twaeren een dinc
dat seer prysden eneas
want hy syn meeste viant was
die scaren vielen daer te samen
die van beiden syden quamen
archaden bleven ende tierene
verslaghen ghinder al ghemene
latyne ende ruseliene
ende daertoe veel troyene
lausus die jonghe ende pallant
versamenden daer mitter hant
twe jonghelinghe van eenre oude
die men mit recht prysen soude
mer lausus en waer niet ontgaen
en had turnus selve ghedaen
die quam rydende ghinder doer theer
grymmenden alsoft waer een beer
die syn jonghen had verlaren
om halesus had hy toren
die verslaghen lach op tfelt
hy penst dat diegheen ontgelt
die hem dede sulcken toren
pallant heft hy vercoren
die hem den scaden had ghedaen
ende hy vercoes hem weder saen
haer speren lieten sy sincken
niemant en woud den anderen wincken
die orsse liepen al dat sy mochten
die se schier te samen brochten
pallant brac synen scilt ontwe
al had turnus een deel wee
hy stacken baven der sadelscelle
des ghetrouwe eneas gheselle
dat hem dat speer ten rugghe uyt woet
aldaer viel die ridder goet
doot dat scade was gotweet
turnus spranc op hem ghereet
fellicke sprac hy ghy archaden
ducke heb ic u verladen
segt evandre dat ic hem sinde
dese ghifte van synen kynde
want hys wel heft verdient
omdat hy was eneas vrient
heeft hy nu dit ghewyn
hem wordes eer meer eer myn
doe quam hy van pallants syde
tgordel mitten dieren ghesmide
dat arague die welgheraecten
wylen synen vader maecten
het was menghe marc weert
turnus had oec langhe begheert
dies was hy vro dat hyt wan
mer noch coemt hier een tyt an
dat hy begheren sal uyttermaten
dat hyt hem had ghelaten
so blynt is des menschen syn
hy waent altoes dat hem ghewyn
te vromen ommer comen sal
neent het wort somtyt misval
die archaden misbaerden seer
op synen scilt namen sy den heer
sy droeghen hem uytten fellen stryde
haer screyen mocht men horen wyde
o wy riepen sy wat rouwen
sal die oude evander scouwen
aen pallant syn eyghen kynt
hy hadden hier te stryde ghesent
dat dit was die yerste dach
daer syn prys aen ghelach
te wynnen der werlt eer
mer dat is te claghen seer
dat dyn eynde ende dyn beghyn
op enen dach ghinc uyt ende in
doch heefstu der ruseliene
verslaghen meer dan x werf xn
doe pallant dus verslaghen wert
worden die archaden vervaert
ende dat volc van tierene
aver voet vloen sy ghemene
mer dat een bade doe quam der was
in den stryde eneas
ende hem brachte droeve maer
verlaeren had eneas aldaer
seer vererret uyttermaten
maecten eneas een strate
doer die latyne ende ruseliene
turnus begheerden hy te siene
hy en docht altoes niet anders
dan om dat edel kynt evanders
dien hem die vader beval
hy penst dat hy en noch wreken sal
ufeus die coninc van versa
was mitten synen hem te na
eneas die riep altehant
neem daer wrake lieve pallant
hem vieren die ufeus waeren beneven
nam hy mitten sweerde tleven
ufeus weec selver achterwert
een ridder sat daer op een pert
heet mago  stac hem mit crachten
doer den scilt mit enen scachten
dat hy achterwert oec helden
mer dat hy en niet en velden
sal hem costen saen syn leven
eneas hevet tsweert verheven
mago hielt op syn hande
ghenade bat hy  dat was scande
eneas doer die siele dyns vaders
ghenade myns ende neemt algader
den scat dat silver ende dat gout
dat ic heb in myn ghewout
want ic heb groten scat
aen myn doot nu merct dat
so leghet dy een cleen ghewyn
wat heefstu viande te myn
eneas sprac mit erren moede
vaer bynnenwert mit dynen goede
onderve dyn kynder niet
turnus heft my sulc verdriet
ghedaen du moets altehant
ontgelden dat doot is pallant
eneas liet blyven die tale
thoeft mitten helm altemale
sloech hy hem af daer viel hy neder
die archaden vercoeverden weder
die tierene ende die troyene
oec verloeren die ruseliene
voer eneas soe vloot al
mer der quamen al vers int dal
ceculus van prenestyne
umbro die bisscop ende die syne
dat was tfolc van marubia
ende volgden haeren bisscop na
daerquicus een stout troyene
heeft die schaer versiene
den synen woud hy maken moet
nu verneemt wat hy dertoe doet
onverveert mit enen speer
ghemoeten hy al dat grote heer
den alrevorsten stac hy duer
hem was hout die aventuer
mittien trac hy uyt dat sweert
hy sloech haer ende derwert
dat hy gheraecten was ommer doot
doer syn vromicheit groot
volgden hem aen al dat heer
sy daden herde grote weer
in beiden syden daer bleef staende
die wych joesterende ende slaende
in beiden syden was groot verlies
mer eneas die mercten dies
hy was diegheen die tbeste dede
sy en conden hem gheen stede
umbro gehouden noch die syne
noch ceculus van prenestyne
wyken deed se tarquicus
mer die coen lutagus
ende liger syn broeder mede
van prenestyne uytter stede
hielden tfelt daer langhe wile
liger maecten syn ghile
hy seid hoert my eneas
ic wille dattu mercke das
die scade die achilles
ghedaen heft ende dyomedes
die sal men dy nu hier vernuwen
dit lant en constu niet verduwen
du vonts hier wych al waeren wy doot
eneas en sprac cleen of groot
hy nam den scacht onder den arm
lutagus  dat was ontfarm
becofte gheen avertale
hy doerreet hem altemale
eneas sprac het heft becocht
dyn broeder dat noch ye besocht
wert van den verdreven troyen
her liger nu sal ic u dienen
ay neen sprac hy hebts myns ghenade
edel troyen van dynen dade
sal dynen naem te meerre wesen
ist dattu wilt laten ghenesen
denghenen die dy ghenade bit
eneas die verhoerde dit
ende sprac en weetstu niet wale
dattu my spraecks al ander tale
laet dynen broeder niet in den noot
sterft mit hem hy is doot
hy nam tsweert ende stacken duer
dus verghinc ligras aventuer
mittien dat eneas dus vacht
quam in theer mit groter cracht
aschanius ende alle die scaren
die mit hem beseten waeren
ondanc hebben se die se besaten
daer was die wych groot uyttermaten
ende bleef in beiden syden staende
eneas die niet en waende
ghewreken synen groten moet
turnus en quam in syn ghemoet
die pallant had versleghen
doe hy en sach comen teghen
riep hy lude turnus turnus
sal men lamynen wynnen dus
dat men kynder slaet ter doot
pallant en was niet groot
noch starc ghenoech van u te slaen
sydy comen om prys te ontfaen
coemt haer moegdy my verwynnen
tlant blyft u al mit mynnen
turnus sprac her eneas
wy proeven dan wies scout dattet was
dat anchises was verdreven
tweewerf tslants in synen leven
mitten sweerde vielen sy te samen
diegheen die mit hem quamen
maecten een plaetse wyt
noit en sach man sulcken stryt
als daer was tusschen hem tween
dat bloet ran hem neven die been
so dattet hem droep van den sparen
eneas waen ic hadt verlaren
mer turnus brac syn sweert
doe most hy vlien achterwert
eneas die hem was ghenee
deed hem wycken totter zee
daer stont een scip te synen heyle
ghereet aen een roche steyle
daer spranc hy in ende niemant mee
mit hem dan ridders twee
die tscip van den lande staken
ende tseil aen den mast optraken
ter zeewert dat hy ontvlo
des was eneas onvro
mer syn volc dat hy daer liet
dat doerreet hy al als riet
veel versloech hy der van dien
turnus en wist waer ontflien
of waer havenen ver noch na
dan in syn stat te ardea
ende dier was hy een deel ver
droeve was hy ende er
want hy en waenden altoes niet
wat hy in den wyghe liet
ten waer altemale doot
starc cranc cleen ende groot
een oghe en weer der niet ontgaen
en had mensencius ghedaen
hy wast die al tfolc verscaerden
dat hem om dit misval vervaerden
ende troeste se op die troyene
die den stryt daer hadden te siene
op mensencius quamen tierene
die hem haten alle ghemene
sy scoten op hem ende staken
daer waen ic dat die scachte braken
mer dat en duden cleen of groot
enen troyen sloech hy doot
dat parys even oude was
een stout ridder ende hiet mynas
dat was eneas een droeve maer
mensencius voer in dier ghebaer
als die ever doet voer den honden
ende maecten menghe diepe wonden
mit synen hande aen elcke syde
ende maecten een plaetse wyde
mensencius den vorste
dat hem niemant ghenaken en dorste
noch mit sweerde noch mit speer
sy scoten ende daden gheen ander weer
een hiet arcoen een troyen
scames hem ende heft versien
op mensencius liet hyt lopen
ic waen dat hyt moet becopen
mensencius die stacken al duer
soe deed hy oec ter selver uyer
enen anderen  hiet orades
mer hy sprac gheloeft my des
mensencius men sal my ghern wreken
du en salt niet langhe na my steken
die selve doot is dy wel na
die ic sal smaken als du wils sla
hy antwoerden ic en roec dy niet
vaer voren oec wat myns gheschiet
die troyene die seer vochten
souden vlien wert dat sy mochten
ende hem ontfaeren die scaren
mensencius scaemden hem tontfaren
ende eneas diet vernamt
hy woud hem wreken als die hem scaemt
ende quam ghereden van der zee
syn verlies dat deed hem wee
hem wonderden synt turnus vlo
dat hem mensencius also
weren dorst ende hem ontbeiden
eneas toech syn sweert van sceyden
dat heft mensencius vernomen
ende wil teghen hem comen
lausus sprac hy lieve kynt
siet waer hy coemt diet al verslint
die scoen wapenighe van troyen
sal ic u gheven mit joyen
doe liet hyt op eneas lopen
een hiet auctor salt becopen
die hercules had ghesyn
hy was ghetrouwe ende syn
evander daer hy mede was bleven
synt dat hercules liet syn leven
dien reet hy doer ende trac uyt dat speer
op eneas was al syn gheer
daer brac hy op den scacht ontwee
mer eneas die deed hem wee
hy reet hem die lancken duer
dat trinsoen bleef ter selver uyer
in syn lyf mensencius vel
eneas die behaghedet wel
ende hy vinc tehant ten sweerde
al daer hy lach al van den peerde
quam hem lausus saen te hulpen
hy waenden den vader die wonden stulpen
ende heft hem opghegeven
mer eneas was hem beneven
diet hem perselicke aenlacht
als mensencius dat sach
dat die soen wederstoet
eneas als ridder goet
omdat die vader soud ontfaren
mer hy was te cranc twaren
te wederstaen eneas slaghe
eneas die maecten claghe
wat doetstu kynt du bist te stout
du en hebbes teghen my gheen ghewout
dyn daet cort dy dyn leven
mittien heft hy tsweert verheven
ende sloech hem ten scouderen in
dat syn sweert meer noch myn
opten rieme wederstoet
dat randen hem in synen moet
hy sprac ay coen jonghelinc
dat was een jaemerlic dinc
dattu doer dyns vaders leven
aldus tyttelicke bist doot bleven
ic en weet u wat doen teren
mer ic ghebiede al den heren
dat men dy laet dyn ghegaer
tierst dat verwonnen dese scaer
soe sal ic dy brenghen ter eerden
hoghelicke na dyn weerden
bynnen desen is mensencius ontfaeren
ende quam ten tybre ghevaeren
hem wert ghetaghen uyt dat hout
mitter ryvieren claer ende cout
deed hy wasschen syn wonden
mitten water in cortter stonden
by hem stonden ridders veel
ende seiden in desen nytspeel
doet u uyt ende vaert in laurenten
laet ons om vrede perlementen
turnus is ons selven ontvloen
doe hy twivelden om dit doen
siet waer men hier brenct ghedraghen
lausus den jonghen verslaghen
hy wert verwoyt doe hyt becande
opwert boot hy syn hande
ende riep o wy arm katyf
lach my dus veel aen myn lyf
lieve soen dat ic dy
liet ontlyven voer my
dyn doot dat is myn leven
mit recht soud ic hebben begheven
myn leven soen voer dat dyne
doe richten hy hem mit groter pyne
ende deed brenghen saen syn ors
dat hy niet en betroude wors
dan alexander bucifalle
dit sprac hy daer syt hoerden alle
ic heb gheleeft menghen dach
ist dat ment voer lanc tellen mach
dit leven doch in den moet
ic sal wreken myns kynts doot
aen des wreets eneas hoeft
of ic sterfder om des gheloeft
nummermeer en werd ic ghesien
onderdanich enighen troyen
mittien is hy opgheseten
als een stout ridder vermeten
in die hant nam hy een speer
ende reet weder in dat heer
van scaemten ende van moede heet
verwoyt ende uyttermaten wreet
eneas riep hy iij werf of meer
die talreyerst gaf den keer
dat hy en hoerde des was hy vro
hy sprac waenstu ontfaeren so
du naems my myns lyves een sticke
dat sal besterven du of icke
want ic die doot niet en ontsie
mittien woerde so nam hie
syn speer ende liet op hem staen
eneas oec sonder waen
vercoesen ende setten hem ter weer
mensencius die brac syn speer
mer eneas des gheloeft
gheraecten tors ende reet doer thoeft
so dattet opten coninc vel
eneas beite ende deed niet el
dat hy tsweert toech ende sloech doot
den coninc den heer groot
die te voren had eer ontfaen
in menghe wighe sonder waen
doe dat saghen die latyne
en deed daer niemant langher pyne
te verweren dat velt
sy vloen wech mit ghewelt
wast in bossche of in haghe
daer sy tlyf waenden ontdraghe
want die pade waeren hem cont
dus eyndet ter selver stont
daer eneas den seghe ontfinc
recht als die sonne onder ghinc
eneas deed ten anderen daghe
royen op een grote haghe
daer een grote eycke in stont
hy deed se houwen dat is wel cont
ende al haer telgre afslaen
die bade deed hy climmen saen
mit mensencius ghegare
ghelyc of hyt selver ware
scilt om den hals tsweert aen die syde
te litteyken dat hy van den stryde
seghe ghinder had ontfaen
doe riep hy tfolc te gader saen
ende seid ghy heren des syt vro
die dinc is vergaen also
dat ons vrese mach syn cleen
dit is mensencius van tiereen
dit waeren die wapen die hy droech
morghen sullen wy alle vroech
varen opten coninc latyne
die stat wynnen ende die syne
mer huden meer moeten wy graven
die heren mit groter haven
die mit ons tlant hebben ghewonnen
mit haeren bloede wy moghens hem gonnen
gherne het is doch die leste eer
die wy hem doen ommermeer
mer tierst wil ic dat pallant
neem den stoutten serjant
die ons die aventuer nam
die ons swaer was ende gram
ende men hem te synen vader draghe
ende laet hem dryven syn claghe
aver syn kynt ende syn misbaer
al is syn verlies seer swaer
syn troest die sal wesen groot
omdat mensencius is doot
mittien ghinc hy totten doden
daer die archaden mit haeren noden
om hem dreven groot misbaer
ende doe hy sach dat blonte haer
besprenct mitten roden bloede
sprac hy dus mit droeven moede
o wy pallant lieve kynt
doer grote trouwe had u ghesent
dyn vader evander mit my
o wy acharme o wy o wy
du en hads die aventuer nyt
dattu souts in cortter tyt
my sien heer in dit lant
ja en beloefd ic niet in dyn hant
evander dynen vader
dien ic beloefden algader
dat ic niet en ontsaghe dat diet
nu en weet hy hieraf niet
dat mitty dus is vergaen
hoe sal hy moghen wederstaen
den rouwe die hem nakende es
hy mach my seer wantrouwen des
dat ic nam dyns so cleen waer
mer dat is cond ende apenbaer
dattu bist als die coen doot
in die borst heeftstu den stoot
niet in den rugghe als die saghen
o wy wat hebstu mittesen slaghen
myn kynt al toeverlaets verloren
ende alle die te hem horen
als gheeynt was dese claghe
hiet hy dat men henen draghe
den doden in des vaders stat
dusent man men daertoe bat
dat sy mede varen wouden
ende sy den vader troesten souden
hy sende hem mede een duer cleet
dat hem wilen had ghereet
dydo eer sy hem ghewan leder
daer men hem af soud maken cleder
oec senden hy dermede menghen man
van wighe dien hy wan
ende daerin waeren ghevaen
daertoe sende hy mede saen
wapen ende menghe dinc
die men in den wyghe vinc
ende van den edelsten hem vyven
latynen die men soud ontlyven
op syn graf te wreken mede
dat was der archaden sede
eneas die hiet se dus wechvaren
ende sy porden mit haren scharen
bynnen desen senden die latyne
tot eneas ende tot die syne
baden ghelycke katyven
mit telgen van bomen van aliven
om te bidden op ghenade
ende hyt doer haefschede dade
dat hy die doden liet graven
sy dancten hem seer der gaven
op dat hy dies waer beraden
eneas omdat sy baden
hem so redelicke bede
seid hy dat hyt gherne dede
ende hy seid ghy latyne
wat lust u der groter pyne
dat ghy myn vrienscap ontsegt
ende ghy u in den stryde legt
ghy eyschet my den doden vrede
ic gaven oec den levenden mede
mocht ic vrient syn in den lande
die coninc maecten ons viande
ende heeft turnus ontfaen
dat hem sal in scaden staen
hy had hem bet hulp ontseit
lust hem stryts ende arbeit
den heer turnus sonder scamp
hy vecht teghen my enen camp
die tgheluc heft blyve te lyve
nu gaet hoe dat die sake blyve
ende begravet u liede
my is leet dat die wych ghescieden
eneas die eynde syn woert
een hiet drantas die quam voert
oec had hy turnus leet
dus sprac hy nadat ict weet
her eneas grote heer
van groten name mer veel meer
mach men doghet aen u sien
dan die lude te segghen plien
ghy syt een naemcont troyen
mer al die doghet mach niemant sien
het is recht dat men u pryse
wy sullent gherne in alre wysen
segghen in die stat van laurenten
ende oec soe ver parlementen
dat ons heer sal wesen u vrient
turnus heft syn spel ontsient
hy suect best ander sekeringhe
wy sullent versoenen onderlinghe
ende helpen maken uwe stat
alle die andre riepen dat
twaeren heer dat sullen wy
xij daghe swoeren sy
vaste vrede op haer gade
ende sy groeven haer dode
nu hoert van den archaden voert
die maer quam in evanders poert
dat pallant verslaghen waer
tierst so was daer comen maer
dat hy had ghevochten seghe
die archaden liepen enweghe
teghen dat lycke mit groten wene
het misliet hem alghemene
archaden ende troyene
evander stont oec onsiene
hy viel in ommacht opten doden
niemant en was in meerre noden
want hem veel na syn hert brac
doch dat hy mit pynen sprac
o wy pallant lieve kynt
ten was myn raet niet en twint
dattu turnus sout bestaen
mer du waers stout sonder waen
der werlt eer prys ende name
die was oit dy bequame
dat wist ic wael arm katyf
by dien is ghecort dyn lyf
salich was dynre moeder doot
dat sy niet en siet desen noot
dit leet acharme was gehouden
mynre jamerlicker ouden
had ic ghevaeren mitten troyenen
ende had van den ruselienen
voer myn lieve kynt ghestorven
so waer myn wille verworven
ic en wyts den troyen niet
dattet my dus is gheschiet
noch en begheer oec ander wrake
van mynre jamerlicke sake
dan my eneas noch sal doen
aver turnus ende syne baroen
ghy troyene keert tot uwen heer
danct hem van der groter eer
die hy my doet ende doen sal noch
segt hem dat ic leve doch
opdat ic hape op syn daet
daerby ist dat myn leven staet
die xij daghe was vast die vrede
tusschen eneas ende der stede
men groef die doden in beiden syden
niemant en mocht daer verblyden
pallant was begraven mede
eerlicke na des lants sede
ende turnus versamende echt
hierenbynnen teghen tghevecht
versche lude van ardea
verga hem so hoet verga
veneleus die bade quam
herbynnen toernich ende gram
dien hy om troest had ghesant
tot dyomedes in syn lant
latynus die woud parlementen
ende onboot die lude van laurenten
dat sy te synen have quamen
ende veneleus baetscap vernamen
die heren saten teenre banc
dat volc stont breet ende lanc
ende sweghen  het moste syn
in die middel sat latyn
na conincs wyse out van daghen
niet blyde en docht hy hem dien saghen
ende hy hiet spreken veneleus
hy sprac voer al tfolc van den huus
ghy heren mit groter pyne
quam ic ghevaeren ende die myne
in conincs dyomedes lant
ic quam voer hem altehant
gaf ic hem myns heren presente
die ic voerden uyt laurente
ende seid hem al onsen noot
wie ons deed den wederstoot
doe antwoerden hy my aldus
het is domheit veneleus
dat ghy so varinghe syt moede
het is ons vergaen tongoede
wy die troyen in stucken braken
becoft hebben wy die saken
het heeft ghewraken campharus
ende die coninc namplus
ende die roeche van euboea
ons volc verderf ver ende na
ende is bedorven byna al
daertoe calcas  dats ons misval
starf leest men van erren moede
omdat hem mopsus die vroede
vervroeden van sulcken saken
daer sy hem af onderspraken
by wies rade men troyen wan
nu en troest u niet daeran
dat ic meer proeve die troyen
ic en wil niet dat men my dien
gheloves my hy is vroet ten speer
ende ten sweerde ende talre weer
nu gheloeft my van desen
hadder yet veel meer ghewesen
sulcker als hector ende eneas
troylus ende polidamas
mennoen ende filomenys
ons waer bleven den misprys
daer men x jaer teghen vacht
dat deed haer raet ende haer cracht
versoent dat is al myn raet
stryt ghy derteghen dat is u quaet
nu siet her coninc ende ghy heren
waer ghy wilt die saken keren
dus waeren dyomedes woerde
tierst dat die maer tfolc verhoerde
wert daer een droeve gheruchte
latyn stilde se als hy mochte
ende seid dat sy hem souden horen
sy sweghen al ende gaven oren
ghy heren sprac coninc latyn
hierom was die wil myn
dat men had ghehouden vrede
wanen wy houden ons stede
teghen lude die niet en connen
wyken als sy syn verwonnen
ghy hadt op dyomedes u ghetroest
van hem blyfdy onverloest
ghy siet het gaet hier ter noot
ons is al die wederstoot
ic en tye niemant gheen quaet
bloetheit noch oec valschen raet
ghy daet daertoe al u macht
nu hoert wat ic heb ghedacht
wy hebben hier een groot eylant
dat gaet op ter tybrecant
ende van dane teghen cecile
dat is lanc ende breet menich mile
dunct u goet dat sal men gheven
eneas ende laet se leven
haers arbeits ende hem gheneren
wy en connen ons niet gheweren
laet se maken na haren sede
casteele borghe ende stede
ende wy maken ghemeen cuer
aver hem al ons lant duer
willen sy tlant hier mit ons bouwen
willen sy henenvaeren in trouwen
ende besoecken ander saken
wy sullen hem xij scepe maken
jamer ist dat sy der hebben noot
wy hebben houts veel ende groot
wy sien watter hem bederf
nu sullen wy seinde dese werf
hondert man die hem dit segghen
ende ons dit dinc vast belegghen
men sal eneas seynden vore
present van goude ende van yvore
ende myn coninclicke ghewaden
ende mynen stoel oec wildyt raden
dranttes sprac so hy best conde
die turnus seer misgonde
goet taelman was hy ende rycke
mer een bloet man sekerlicke
syn moeder was edel uyt ende uyt
ende syn vader een tormuyt
heer her coninc ghy segt wel
nu is ons daventuer fel
dies moet men volghen uwe woert
hier en der niemant brenghen voert
synen wille doer den heer
die ons bracht heft in donneer
nochtant twaeren ic sal spreken
al soudy hem doghen uytsteken
hier is menich vorst doot
ende die stat in groter noot
troyen blyft onverwonnen
al pynen wys ons dat wy connen
wy en connen verdryven niet die troyen
doet een dinc heer het sal u gheschien
dat dat ghy doet by mynen rade
waendy se dus als die quade
mit meden uytten lande dryven
neen ghy men sal se eer ontlyven
eer men se van der eerden doemt
die hem van dardanise coemt
nu raed ic wel dat ghy gheeft
u kynt den besten die nu leeft
maect ons also staden vrede
des bidden wy u allen mede
hoeft ende heer van lacien
waerom wildy vermalendien
u rycke ende uwe steden
sonder noot mit dier onvrede
ende ghy her turnus die my haet
merct hoe myn taele gaet
laet u ontfarmen uwer lieden
ic waen dattet u niet en dieden
ghy syt verstoten eenwerf
daer menich lantsheer bederf
mer ist dat u soe staet die moet
ende u dat orloghe sachte doet
ende ghy lamynen wilt wynnen
die ghy vercaren hebt mit mynnen
u geefts twaren eneas
even enen wych syt seker das
die se wynnen mach syn te blyven
wy arme blode crancke katyve
laet ons leven ende rusten
ghy vocht u machs te recht lusten
om dese dinc wert turnus gram
wanttet hem niet wel en bequam
her drantes ghy spreect ommer voren
sprac turnus ende wy moettent horen
daer dus veel hogher lude staen
doet ghy u die tale yerst ontgaen
ten is mit woerden niet te doen
ist dat onse viande coen
comen willen op die stat
die fosseide en syn niet mat
van bloede noch van doden lieden
wat mach dan uwe taele dieden
dat ghy my bloede schelt ende verwonnen
synt dat wy dat mercken connen
dat ghy so menghen troyen sloecht
ende den seghe van daer droecht
men mach wel sien wie syn die beste
theer datter bynnen der veste
waerom en varen wy daerteghen
hoe langhe wile sullen wys pleghen
dat u die tonghe sal syn dus stout
ghy pryst voer die eer dat gout
ende u voete comen te wel
in die vlucht te wesen snel
her dranttes ghelovet my wale
ic sal die tybre altemale
noch mit bloede maken roet
evanders volc blyft al doot
ende die troyene ende eneas
ofte wy syt seker das
weety hoet best ghescapen was
pandarus ende lucias
die beide starc waeren ende groot
sy bleven al te lesten doot
ende veel dusent man daermede
te troyen in die nuwe stede
selve was icker ghesloten bynnen
sy en conden aen my niet ghewynnen
hoe waendy my dus vervaren
het is volc verwonnen ijwerf twaeren
nu antwoerde ic u heer latyn
ghy en troest u niet der hulpe myn
omdat ic eens ben onderghegaen
waendy dat altoes so sal slaen
nu soenen wy tot onsen scanden dan
mensencius was een salich man
dat hy sterf voer dese onneer
in staende wyghe mit groter eer
noch hebben wy goet ende lant
ende meer hulpe dan onse viant
al wonnent tfelt die troyen
sy en hebben doden myn niet tien
dan wy nu mercket dan
wildy als een verwonnen man
mit scanden yerst in handen gaen
die aventuer die hevet saen
als sy wilt ghekeert haer rat
dyomedes die wese mat
hier is her mesapus ende die syne
die salich plach ghewone te syne
ende carmilla die vrouwe fier
ende menich ridder mit haer hier
ist oec so dat eneas
enen camp beghert gheloeft my das
ic neem gherne die aventuer
voer u ende voer uwe ghebuer
eneas die stoutte man
heb achilles wapen an
die ulcanus wilen maecten
die vroede smit die welgheraecte
ic slae hem doot of hy my
coninc latyn troest u hierby
drantes sprac turnus heer
doedy dat dat is u eer
aldus sprac men daer sonder waen
mer men wiste wat aengaen
quam eneas ter statwert
mit synen volcke al onverveert
een bade quam ghelopen daer
in die stat maecten hy saen vaer
hy riep die tybre is begrepen
algader mitten troyeschen scepen
ende aver tfelt comen die tierene
ghevaeren mitten volcke ghemene
doe sprac hy nu maect den vrede
ende syt mit payse in die stede
laet u onteeren sonder weer
mittien hiet hy al syn heer
wapenen ende hiet mesapus das
ende synen broeder cosas
dat sy derteghen voeren te velde
som hiet hy se mit ghewelde
die toernen van der stat besetten
latynus en mochs niet letten
leet soe wast hem sonder waen
dat hy niet en had ontfaen
yerst aver swagher den troyen
die vrouwe en wist waer vlien
die coninghynne ende lamyne
daer yerst af quam dese pyne
ende so volmaect was ende so scone
ghingen baven doen haer crone
ende daden haer offerande groot
voer pallas om eneas doot
mer lamyne en meynden des niet
haer waer oec leet syn verdriet
turnus voer ghewapent uyt
daer was herde groot gheluyt
carmilla die stoutte maghet
quam oec mede  dies wel behaghet
op een ors dat wael ghinc
sy grueten den jonghelinc
turnus sprac sy hoer my nu
dit voervechten af bid ic u
ic wil mit mynen volc alleen
ghemoeten die van tiereen
blyft gy hier ende hout die stat
neen sprac hy wat waer dat
mer deylt mit my pyne ende eer
eneas coemt die grote heer
dat heb ic doen verspien
ende sal aver tgherichte tien
aen deen syde die stat te bestaen
ende sonder noot aen te gaen
dit heer seynt hy in den dale
omdat hy ons waent honen wale
in gheene wout wil ic hem laghen
mach schien het is wrake van mynen maghen
vaer op tfelt op die tierene
ende mesapus mit u ghemene
daertoe die latyne mede
sy seyden dat syt gherne dede
des voer turnus ligghen int wout
daer luttel aen lach syn behout
ende carmilla die voer uyt
ghetaghelicke als een bruyt
van der stat wel een half mile
ghemoeten sy in cortter wile
tarcoene ende die tierene mede
dat ridderscap dat men daer dede
en mocht men vertellen niet
carmilla deedt dat voer haer vliet
menich ridder stout ende goet
mittien quam in haer ghemoet
astur die stoutste die daer was
van tierenen als ic las
quam carmilla te ghemoete
hy stac se soe seer onsoete
dat sy na was afghevallen
syn speer brac hy voer hen allen
want hy dierste joeste dede
mer hy ontgout daer ter stede
want carmilla reet hem doer ende doer
ons is seid sy die aventuer
die tierene syn versaghet
ic waen dat sy se al had verjaghet
en had tarcoen selve ghedaen
die theer verscaerden saen
ende riep wat salt speer ende sweert
hem die blode is ende verveert
hy versamende aen veneleus
die latyn uyt synen huus
aen dyomedes had ghesant
hy deed hem smaken den brant
sodat hy hem sloech al mat
mittien nam hy en daer hy sat
ende leyden voer hem op syn pert
die latyne worden verveert
doe hy en alsoe voerden dane
tarcoen en rusten niet mit slane
noch van steken in syn kele
veneleus quetsten hem vele
ende hy weerden mit handen die steke
so hy best mocht ridderlicke
mer syn ontset dat was te ver
des mach hy lichte werden er
want tarcoen stacken doot
carmilla die sonder ghenoot
daer was sy wast diet wrac
want sy tarcoen al doerstac
dies waeren droeve die tierene
ende waeren ghevloen al ghemene
ten waer dat aschanius quam
die hem die vlucht al benam
ende mit hem die kynder van troyen
xxxvj mit groter joyen
ende mit hem ix ridder goede
die der kynder name hoede
pollites hiet hy vroem ende scoen
prianus had hy enen soen
na den edelen oudervader
enen hiet atis die algader
aschanius ghespeel was
dese benaemt syt seker das
alle die vlucht van tierene
carmilla die vercoes der ene
dat was om syn rycke ghegare
mer ic waen haer beter ware
dat sy des waer afghestaen
coleras die setten saen
syn speer ter steke als hy vernam
dat sy om syn wapen quam
die luchter borst reet hy haer duer
sodat haer ter selver uyer
dat yser ende des houts een deel
in die borst bleef al gheheel
sy stortten neder in dat sant
haer ridders quamen altehant
die se opnamen ende vraegden haer
hoe haer temoede waer
sy sprac myn leven is ghedaen
nu doet turnus verstaen
dat hy die stat verweer ter noot
ic en mach niet meer ic blyve doot
mittesen ontviel haer die tale
die tierene dadent wale
sy wraken tarcoen haeren heer
op die ruseliene seer
sy vielen te samen die archaden
ende die troyene die te scaden
menghen man quamen daer
die latyne hadden sulcken vaer
en had mesapus ghedaen
sy hadden tfelt gherumt saen
mer capis die welgheraecte
die caps die goede stede maecte
stac daer mesapus al duer
die scouderen dat hy ter uyer
hem aflede die rechter hant
doe vlo daer elc synen viant
ter statwert was al haer troest
sy en waenden nummer syn verloest
daer mocht men vreselicke sien jaghen
ende tfolc brenghen mit groten slaghen
men reet se van achter duer
mesapus wert een scuer
gheslaghen op synen stalen hoet
dattet tsweert ten tanden wederstoet
colant gaf hem den swaeren slach
carmillen volc verloes op dien dach
menghen stoutten sarjant
wel ghewroken wert pallant
want die archaden sloeghen der veel
den ruselienen ghinct uytten speel
niemant en scaemden hem der vlucht
dat deed hem van der doot die vroecht
want hem niemant weren en woude
die van der stat saghen die moude
scuwen ende vernamen die vlucht
scoen ende claer was die lucht
eert tghestof wert also groot
voer haer oghen saghen sy doot
haer kynder ende haer vrienden slaen
sy en weten wat aengaen
sluten sy die poertten so blyven doot
van haeren lande al die ghenoot
laten sy se apen so is die stede
verlaeren so sorghen sy mede
mer doe der vrienden in was een deel
liep elc weren syn casteel
ende sloten die poerten toe
wat dat buten mueren was doe
bleef al doot voer die troyene
latyne ende oec ruseliene
die fosseyden waeren vol doden
nu yerst syn die latyne blode
hierbynnen quam turnus een maer
dat carmilla verslaghen waer
ende al dat heer ghescoffiert
ter quader tyt was ghevisiert
sprac die bade dese laghe
huden in desen droeven daghe
blyft verlaeren dese stede
ghy en coemt haer saen te hulpe mede
gram ende erre wert die heer
ende hy misbaerden hem herde seer
ende vloecten syn ongheval
ist dat hy behouden sal
lamynen hy moet die laghe laten
dus voer hy henen synre straten
tierst dat hy uytten woude was
quam ghevaeren eneas
daer die laghe had gheleghen
niemant en was hem daerteghen
mer als hy quam op die montaenge
sach hy dat op die montaenge
al tfolc voer ter stedewert
ende die latyne al verveert
turnus heft oec vernomen
eneas na hem comen
des wighes hem so seer lusten
mer die sonne ghinc te ruste
dat benam hem beiden den stryt
omdat hem dach ghebrac dier tyt
turnus voer in die stede
daer hy mit groter serichede
ende mit ween was ontfaen
mer eneas deed saen
slaen van syden menghe tentte
voer die stede te laurentte
ende besat se mit ar moede
wien dat vergaet te goede
nu syn die latyn beseten
die niet wel wat doen en weten
te rade ghingen sy in der nacht
turnus sprac  hy was bedacht
her coninc wat rade dat men gheeft
ic heb te langhe aldus gheleeft
maect vrientscap ende soen
is eneas alsoe coen
ic neem op hem enen camp
rust u ende siet toe sonder scamp
ic sal hebben selven syn hoeft
die my mynre vriendynne heft beroeft
of het cost my myn lyf
dus sal hy wynnen syn wyf
latyn die antwoerden weder
neen desen wille legt neder
dit onraed ic sekerlicke
ghy hebt een scoen conincrycke
damis u vader die is out
ende ghy hebt ghewonnen mit ghewout
menich lant ende menich stede
in desen lande syn oec mede
edelre joffrouwen ghenoech
na alre saken neemt u ghevoech
het is my dicwil gheseecht
datter u niet aen en leecht
om te hebben lamynen
ghy en dorfter niet om pynen
een vremde sal syn haer man
dit wist ic wel ende daeran
heb ic ghepynt in allen dingen
hoe ic se soud aen u bringhen
ende woud den vremden man verjaghen
ghy syt van myns wyfs maghen
des gonst icker u veel te bat
nu heb ic ghehadt om dat
grote scade ende toren
twe wighe hebben wy verloren
die tybre is roet worden van bloede
nu syn wy hier in groter hoede
die fosseyden syn vol van doden
dit doet myn lude verbloden
ic waen dat u niet en bedarf
gheluc te proeven derdewerf
daventuer is ons te fel
u sal ontfarmen also wel
uwes vaders als strydens lusten
turnus sprac ghy moet u rusten
her latyn ic weets u danc
wantroest is een wysheit cranc
sorghet om u laet my gheveren
ic storve liever veel twaren
dan ic mit scande leve langhe
wat is na lyves omganghe
anders dan emmer ene doet
starven is deynde van mengher daet
mittien sprac die coninghynne
ende sy weenden mit droeven synne
turnus sprac sy doer myn trane
bid ic dy keer dy hierane
ende vecht niet meer op die troyen
want vergaet u dat onsien
ic salder om myn leven laten
du bist ons troest talre baten
ende wy en hebben el gheen ontset
ic en ghedoghe niet by mynre wet
dat eneas wart myn swagher
die ghevloen quam aver tpelagher
lamyne die stont daerby
mit roden wanghen gheloves my
ghelyc oft een ymago waer
een deel droeve in haer ghebaer
omdat eneas had den seghe
was sy hem houder alle weghe
ende hy die beter ridder hiet
als turnus op haer siet
joffrou sprac hy myn ongheval
dat is dat my van u roven sal
mer ic sal dit cortten saen
eneas die sal my verslaen
of ic sal u des gheloeft
te presentte gheven syn hoeft
dat sweer ic u by gade hier
mittien seynden hy enen messelgier
hy sprac talre yerst dat men mach
aen den hemel sien den dach
ganc in die troyesche pauweloene
tot eneas den ridder coene
segt hem dat hy die troyene
niet en troest op die ruseliene
laet se rusten in beiden syden
wy sullen onder ons tween stryden
die daventuer heeft ende den seghe
die wese heer alle weghe
die bade seid heer ic doe
turnus ghereyden hem daertoe
om te vechten den camp
die bade voer wech sonder scamp
ende bracht eneas die maer
die seid dat hys blyde waer
mer synen volcke wast leet
ende aschanius gotweet
ende seiden weet dat averwaer
men seid my aver menich jaer
dat ic in ytalien soud stryden
theghen enen achilles tien tyden
dat parys sloech den selven man
nu hout u sekerlicke daeran
turnus doot leecht in mynen handen
mittien woerde hy bade sande
den coninc latyn ende hy bat
dat hy in vreden hielde die stat
want die camp weer hem ghename
mittien wert scoen ende bequame
die dagheraet ende die sonne rees
in die stat wert groot ghebrees
want alle die lude trocken te velde
latyne ende anderen mit ghewelde
die troyene ende die tierene
quamen daer alle ghemene
ghewapent also aen elcke syde
of men gaen soud ten stryde
tusschen dat volc reden die heren
die dat volc al souden keren
voer die troyene reet afilas
ende nesteus die starc was
ghebaeren uytter troyescher scaren
voer die latyne verstaet my twaeren
reet die vrode bisscop umbro
coras nesapus broeder also
elc hiet syn scaer staen
haer scachte staken sy saen
in die eerde daeraen haer scilde
wat vrouwe die toesien wilde
ofte kynt ofte out man
ghinc ten tintten ligghen dan
latyn die coninc quam mitter vaert
rydende op een teldende pert
xij ringhe van fynen gouden
op syn hoeft omdat hy woude
doen verstaen dat syn macht
aver xij coninghe weer gheacht
turnus quam ghereden daer
ryckelicke in syn ghegaer
ende eneas aen dander syde
ghereet ende willich ten stryde
ende aschanius daer die romyne
of syn comen groot ende cleyne
eneas die trac syn sweert
ende hielt die hant ter sonnenwert
daer sach hem alreyerst lamyne
apenbaer in syn aenschyne
hy en docht haer wreet noch fel
al syn doen bequam haer wel
by desen lande ende by der sonnen
sweer ic u mocht so ghecommen
dat waeren hoghe saken
ic souder mynen eet by maken
dat ic desen eet wil houden
ende latens daventuer ghewouden
den seghe des conincs turnus
so sal tfolc van mynen huse
sonder stryt droeve ende mat
keren tot evanders stat
men en sal hem oec doen ghenen vaer
noch meer en sullen sy hiernaer
tlant van lacis moyen dan
ist dat ons got die seghe gan
des ic hape ende bewaen
dat wil ic u doen verstaen
ic wil dat men dwinghe die latyne
ons dan onderdaen te syne
ic wil dat lant sy ons ghemeen
van al den landen groot ende cleen
die hogherhant als hy had die eer
behoude hem latyn myn sweer
wy sullen maken een stat
die troyene ende ic wil dat
dat haer gheve enen naem
lamyne als haer is bequaem
ghewyn ic se mitter hant
latyn antwoerden altehant
eneas dit sweer ic hier
also help my thelmelsche vier
locht sterre sonne ende mane
dat ic ghereet ben te ontfaen
turnus coem voer ende sweer
doe quam hy voer al dat heer
om te sweren den eet
mer synen volcke so wast leet
het docht hem een onghedeilt spel
al was turnus starc ende snel
hy was jonc ende niet so styve
als eneas in den stryde
noch van leden oec so groot
dit maect se verveert ende bloot
umbro die bisscop riep apenbaer
daert hoerde al die latynsche scaer
en scaemdys u niet volc verwaten
dat turnus tlyf biet ende wilt laten
voer ons allen die hier staen
onser is meer sonder waen
siet hier voer u alle die archaden
die dit lant hebben verraden
alle die troyene ende die tierene
worden wy des stryts ghemene
het is min dan man teghen man
wiken wy hem wat sullen wy dan
sal hy blyven dus lantsheer
ende wy onteerft ommermeer
so en moghen wy die scande niet verwynnen
mittesen woerde so beghynnen
die latyne hem te mishouden
die te voren vrede wouden
hem ontfarmden turnus doot
noch so quam een wonder groot
daerby was een marassche twaeren
doe quam ghevloghen een aren
ende die vloghe beghinnen stuven
een swaen wit ghelyc der duven
nam den arne in synen voet
die dat sat in syn ghemoet
hy droeghen hoghe op dat is waer
mer hy was hem al te swaer
dies liet hy en vallen in die vloet
den latynen wies den moet
want tholominus die wiste
veel van der voghele liste
die riep doet al als ic doe
dit teiken mercke ic herde vroe
eneas beduyt den aren
hy sal ons ontflien twaren
mit synen seile in die zee
als die aren myn noch mee
turnus die beduyt den swane
die hem seker is tontgaen
tholominus mit diere taele
scoet een felle scarpe strale
aver onder die troyene
daer stonden ix broedere siene
pantus kynder die strael scoet
een van den broederen doot
dander achte liepen toe
haeren broeder wraken sy doe
op hem die hem waeren naest
ende die troyene mitter haest
ende daertoe die archaden mede
ghingen vechten daer ter stede
latyn die coninc selven vlo
als men den vrede brac also
coras coninc mesapus broeder
die voer die syne was behoeder
ende alle die heren aen elcke syde
ghereiden hem seer ten stryde
ende syn op haer ors gheseten
auletes die coninc vermeten
coras die stacken duer
hy sprac danc heb die aventuer
myn broeder was hier ghewroken
hem was schier afghebroken
syn ryckelicke ghegaer
dat namen die latynen daer
daer ghinc men houwen ende slaen
elc was den anderen by ghestaen
hier viel een hier iij hier twee
alsoe dicke als hagel ende snee
vloghen daer quarelen ende stralen
eneas sprac mit sueter talen
wat doedy heren wat sal die stryt
laet u vechten nu ter tyt
die soene ende die voerwerde
was ghemaect mit enen woerde
laet my vechten syt ghestille
ghy sulles wel sien uwen wille
turnus ende ic sullent eynden
mit deser taelen sy hem seinden
die latyne enen spiet
wiet dede en weet ic niet
mer daer hy stoet aen enen boem
ende des orloghes nam goem
wert hy ghescoten doer syn dyen
hy en mocht volghen noch vlyen
aschanius trac uyt dat hout
die daerom dreef onghedout
mer tyser bleef in dat vleys
om japixe was syn eyss
dien die crude waeren condt
hy quam dertoe in cortter stont
ende toech dat yser uyt mit liste
mit stenen hy oec syn bloet ciste
hy wiec se hem sachte ende bant
hy was die wyste die men vant
tierst dat turnus sach ghewont
eneas ende oec onghesont
wyken in syn pauweloen
wert hy wreet als een lioen
op sat hy schier ende doerreet
al tfolc dat voer hem steet
dolona quam in syn ghemoet
syn vader was een troyen goet
dien ajax ulixese verweet
dat hem moerdelinghe verbeet
ende hy had syns vaders name
turnus en achten syns niet een brame
dolona die brac synen scacht
mer turnus stac mit groter macht
dat hem al doer syn hoeft ghinc
aldaer viel die jonghelinc
turnus sprac siet hier dyn erve
troyen sonder dyn bederve
rumt die lingde ende die breide
dus sal ic se grueten mit leide
die my myn lant wanen afwynnen
ende my roven van mynre vriendynnen
turnus deed daer groten scade
onder dat volc van archade
onder troyene ende tierene
latyne ende ruseliene
hadden daer wel haer ghevoech
sy sloeghen der troyenen ghenoech
ceculus van prenestine
avontyn ende die syne
ende die stoutte virbioen
eufeus ende syne baroen
clausus die coninc van sabine
elc van desen daden groot pine
om te verslaen enease
ghereden quamen sy als dwase
al voer eneas pauweloene
segrestus een troyen coene
verweerden seer den inganc
op ceculus dat hy spranc
ende cloefden hem beide helm ende hoeft
die van prenestine des gheloeft
die beroeft waeren van haeren heer
pynden hem te wreken seer
ufeus deets hem te voren
nesteus sloech syn ors mit sparen
ende stac mit enen troyeschen speer
ufeus doer voer al dat heer
die twee ende coninc abas
mesicus ende afilas
mantos ende coninc crupano
weerdent so wie datter vlo
sodat men die tentte behielt
mer turnus die quam mit ghewelt
dat voer hem stont dat reet hy doer
crupano coninc van ligore
die was dierste in syn ghemoet
dat en was hem niet goet
scilt halsberghe noch plate
en halp hem te gheenre bate
want turnus doerreet al
daer gaf hy enen swaren val
voer der troyenen voeten doot
eneas volc weec doer den noot
ende hadden na dat velt verlaren
mer men bracht eneas voren
syn ors ende hy is opgheseten
den scilt nam hy wildyt weten
ende custen mit synen mont
aschanius die by hem stont
mit prianuse ende mit atise
lieve kynt na mynre wyse
lere sprac hy ridder wesen
hebt ghedenckenisse van desen
dat hector dyn oem was
ende dyn vader eneas
mittien woerde nam hy syn speer
uytter tentten reet hy int theer
tierst dat hem die syn saghen
begonst hem herde wel te behaghen
sy ghetroesten hem des wel
al wast dat hem yerst misvel
dat hem nu soud goet gheschien
nesteus heeft hem voersien
ende die troyene diet wel behaegde
mer ic waen hem turnus versaegde
syn volc hy te samen trac
die yerste steke die eneas stac
stac hy tholominus doot
die den vrede wederboot
ende die sine wederstoet
sy verhoghede in haeren moet
gian capis ende segrestus
afilas ende mesicus
elckerlicke vercoes den synen
die ruseliene mitten latynen
en mochtent niet wederstaen
had se eneas willen slaen
meer lude waeren daer bleven
menich die behelt syn leven
turnus socht hy alleen
alle dandre achten hy cleen
hy riep turnus waer sydy nu
die te voren so groten hu
eer ic quam gaf op myn lieden
mittien soe ghesciede
dat mesapus broeder coras
weder riep her eneas
hy en is hier niet proeft aen my
welc onser die stoutste sy
elc liet daer opten anderen lopen ic waen
dat coras syn speer brac saen
want eneas stacken al duer
ic en conde in deser aventuer
niet vertellen alle die daet
van die men daer vaet ende slaet
aen elcke syde hoe dat verghinc
nu was turnus die jonghelinc
ende dieghene die mit hem waeren
nu eneas mit synre scaren
doe eneas niet en vant
in theer turnus synen viant
want veel volcs was tusschen hem tween
dochten hem dat laster scheen
dat laurente was mit ghemake
daer alreyerst af quam die sake
nesteus segrestus ende gigan
riep hy ende hiet die troyesche man
alle voer hem daer ghebieden
laet sprac hy den anderen lieden
den archaden ende den tierenen
houden tfelt sy sullen ons lenen
een cortte wile die troyen
wonnen wy die stat het waer ons sien
sy is doch al sonder hoede
dus sullen wy turnus avermoede
een deel vellen ende maten
als wy ghelyc der straten
die hoghe toerne neder maken
latyn moet ontgelden die saken
die turnus hout aver swagher
hy is te vet maken wy hem magher
mittesen woerden quamen die scotten
ter statwert ghelyc sotten
ende verdrincken se so mit scoten
daerna quamen ander roten
die brochten lederen ende vier
daernae menich troyen fier
reden mit piecken ende mit bilen
so dicke was die locht mit pilen
wie dat aver den muer sach
dat hem een pyl in tlyf lach
eneas quam voer jaghende
mit luder stemme seer claghende
dat men op hem had tebroken
soen die daer was ghesproken
ende aen elcke syde ghesworen
tierste dat dit die poerters horen
wilden sy die opluken som
ende dat eneas bynnen coem
sy willen hem tenen coninc kiesen
sulc man sprac sullen wy verliesen
onse stat dat weer moert
wy verweeren onse poert
daer ghinc men die poerte houwen
daer mocht men bynnen scouwen
ende seer verweren die muer
mer hem gheviel quaed aventuer
daer hem groot verlies af quam
doe die coninghynne vernam
dat men vuer in die poerte stac
ende men den starcken
ende sy nerghent hier noch daer
turnus vernam in die scaer
die stat te loessen uytter noot
waende sy dat hy waer doot
of van den troyen ghevaen
sy riep lude ic heb misdaen
het is al myn scout dat men hier street
al ist te spade het is my leet
by mynre scout is turnus doot
sy scoerden haer cleder root
ende verhinc haer selven van rouwen
yerst quam gheroep onder die vrouwen
ende die scoen maghet lamyne
die ghelyc was die sonneschyne
misbaerden uyttermaten seer
latynus die coninc haer heer
wert van den misval ontdaen
hy sprac dattet dus soud gaen
wist ic uyttermaten wale
had ic sonder wedertale
eneas voer enen vrient ontfaen
soe sout al anders gaen
tierst doe die meer quam
onder tfolc ende men vernam
en was daer niemant in die stat
hem en wert syn hertte mat
bynnen dien dat turnus vacht
die luttel hierop heeft gheacht
so hoerden hy die stat in roere
ende vernam daer die grote voere
got sprac hy wat pynlicheden
mach daer wesen in die steden
die brant slaet baven den tynnen
die stat is verraden bynnen
of wat macht wesen dat daer es
mittien woerde quam saghes
te laurenten uytter stede
ghewont was hy in den onvrede
mit enen strael doer syn hoeft
turnus seid hy ghy syt verdroeft
ontfermt u doch onser stat
eneas heeft ons alle mat
ende wint die stat aen onsen danc
siet dat vuer starc ende stranc
baven slaende aen latynus saele
latyn die coninc verstaet my wale
ende daertoe die coninghynne
die u hout was mit allen synne
heeft haer selven versleghen
en weet wes ghy sult pleghen
umbro die bisscop ende avontyn
dat syn diegheen die daer syn
in die weer van der stat
turnus wert int thertte mat
ende was na syns synnes ave
mit vollen moede reet hy dave
dat ors sloech hy mit spaeren
die ruseliene die hem voer waren
deed hy allegader wyken
hy sprac nu suldy henen stryken
ende sien wat hier sal gheschien
ic en sal eneas niet ontflien
laet u vechten ghy ruseliene
ghy troyene ende ghy latyne
ic salt alleen ende eneas
aventueren syt seker das
rust u ende laet u vechten staen
eneas sal hier comen saen
ist dat hy weet dat ic beghaer
mittien woerde seynden hy naer
enen bade totter stat
die eneas seide dat
dat hy die stat liet onghemoyt
ende het turnus seer vernoyt
dat men vrouwen ende ouden lieden
vrese doet wil hyt doen dieden
syn ridderscap ende syn cracht
come ende proeve syn macht
opten velde lyf teghen lyf
wie dat daer blyft katyf
of doot ofte al mat
dander heb die joffrou van der stat
segt oec sprac turnus mede
dat men die vorwaerde ende den vrede
brac dat en was niet myn scout
hy diet deed mit ghewout
hevet lyf daerom ghelaten
die bade lief synre straten
ter steden daer eneas vacht
die baetscap heft hy en bracht
des was hy uyttermaten vro
hy sprac ic doe gherne also
hy hiet den diet tvuer ontstaken
ende die die mueren te stucken braken
dat sy souden houden vrede
oec ontboot hy in die stede
den ouden man coninc latyn
dat hy ende syn dochter lamyn
ter mueren gaen daer sy sullen sien
hoe die sake sal gheschien
sy sullen oec beide te scoenre stryden
als sy hem moghen verblyden
te scouwen aen die scoen maghet
daer men dit orloech al om jaghet
scoen milde ende vroet
haefs ende ten wapen goet
was eneas ende ghetrouwe
des mynden hem menich scoen vrouwe
turnus was van synen daghen
die beste ridder hoerdic ghewaghen
die in ytalien was
niet lanc en was hy als ic las
mer uyttermaten grof ende breet
langhe hande dat wel steet
had hy ende die oghen blyde
syn baert en was ten ghenen tyde
noch doe niet ghescharen
gheen milder en was ghebaren
ten wapen was hy herde goet
vreselicke was syn yerste ghemoet
mer saen was hy moede ende mat
gherne mynden hy dat wel sat
van taelen was hy averdadich
ende den verwonnen onghenadich
dese twe daer ic af spreke
quamen te samen ridderlicke
te velde buten op die gracht
wie dat buten of bynnen vacht
liet syn schieten ende syn slaen
willichlicke ende gherne staen
die latyn ende die troyene
begonden op hem te siene
die coninc ende die scoen lamyne
ende van der stat al die syne
ghingen hoghe staen ten tynne
omdat sy souden bekynne
voer die borst hielden sy die scilde
als ridders van slaghen milde
die orse sy mit spaeren sloeghen
die se saen te samen droeghen
so vreselicke sy hem onderstaken
dat sy beid haer scachte braken
ende die orse boghen beide
int tsant stortten syt tghereide
seer ghequest ende ghefolleert
mer so seer dat hem deert
die joeste als sy saghen haer lief
waster een gheen hy en verhief
syn hoeft ende is opghestaen
te gader quamen sy beide saen
sy sloeghen als ridders milde
elclic van anders schilde
grote spaen in den nytspeel
turnus hevet te beter veel
om die wonde van eneas dien
hy mocht volghen ende vlien
voer eneas als hys rochte
dat hys belopen niet en mochte
want eneas pynden om dat
dat hy en gherne had ghehadt
in den arm mer turnus weec
ten mach u segghen clerc noch leec
wat sy beide ten wapen daden
turnus die was so verladen
van slaghen ende van groter pynen
mer als hy sach die scoen lamynen
die hy verliesen mocht of wynnen
ghedachts hem ende wert vers van mynnen
elc sloech den anderen af syn ghegaer
dat men dat bloet al apenbaer
mocht sien ronnen doer die maelgien
mer turnus begonst te faelgien
als eneas ghewaer wert
sloech hy hem uytter hant syn sweert
ende ghincter op staen mitten voeten
nu en der hem turnus ghemoeten
want hy en heeft niet in die hant
wien hy aen den ringhe vant
bat hy om een ander sweert
mer eneas vloect ende sweert
dat hy derom sterft wiet hem lene
daer en was so coen groot noch clene
die hem een sweert lenen dorst
eneas dreef den edelen vorst
voer hem ende turnus vlo
doch die bisscop umbro
syn sweert hem in die hant scoot
gram wert eneas ende sloech doot
den valschen bisscop daer ten stonde
die veel nigromancie conde
dat quam turnus selven wreken
men en mocht u nummermeer ghespreken
hoe grote slaghe eneas sloech
turnus schier syn sweert verdroech
eneas sloech hy mittien
dat hy nycten op die knyen
mer dat sweert brac mids ontwee
al had eneas een deel wee
hy spranc saen op want daer lach
lamyne diet al aensach
die aventuer want die stryt
was voer haer ter selver tyt
ende turnus scaemt hem te vlien
op lamynen begond hy te sien
hy sprac ontfarmt u scoen maghet
dat ic vers ende onversaghet
doer u kiesen sal den doot
mit ongheval herde groot
heb ic verlaeren nu twee sweerde
lamyne ontfarmden des herde
ende sy sprac her eneas
doer mynen wille ghestaed my das
dat turnus heb een sweert
mittien neech sy darwert
eneas sprac ic doen dat twaeren
synt ghyt wilt hoe mocht ict spaeren
uwen wille te doen scoen
ic haep ic sal u hebben te loen
mittien sprac hy neemt u sweert
turnus dat ghy hadt weert
ende ic u uytter hant ontsloech
lamyne hoerdent ende loech
danc hebt eneas edel troyen
die stryt begond echt mittien
groot ende uyttermaten wreet
so manlic her turnus nu street
die troyenen hadden vaer
hy weec eneas volgden naer
ende sloech hem daernae al mat
doch dat hy en teenre stat
ghedreven bracht daer hy sach
dat een scarp spiet voer hem lach
den greep eneas in syn hant
ende setten op synen viant
die synen slaghen meest ontspranc
die scacht vloech derwert eer yet lanc
ende vloech hem ten navelen inne
dat was hem een swaer ghewynne
want hy stortte van den scote
die latyne ende haer rote
sloeghen te samen haer hande
alle die berghe ende die lande
heelden van den lude weder
dat turnus lach der neder
riep eneas ghy sult ontbeide
her turnus myns opter heyde
ghy hebt my al den dach ontlopen
hare alre doot suldy becopen
die ghy my af hebt ghesleghen
turnus had syn hand daerteghen
ende sprac des heb ic verdient
nu doet my voer alle myn vrient
dattu wils het is wel recht
mer nu bid ic als dyn knecht
laet u ontfarmen myns vader oude
dat is damius die by mynre scoude
syn lyf hierom ghecort sal syn
het was wilen die vader dyn
anchises also out als die myn
nu merct of die vader dyn
rouwe soud hebben om dynen doot
ofte du my slaet doer synen noot
hy salder om wenen seynt my te lande
ende en laet my niet onder die viande
onbegraven ligghen hier
ic ben verwonnen al was ic fier
des lye ic voer al die latyne
lamyne is mit recht dyne
my waer leet hoerde sy my carmen
eneas begonste te ontfarmen
ende soud dat sweert hebben wechghedaen
ende den man hebben ghevaen
mer doe bekende hy te dien tyde
dat gordel aen synre syde
dat hy pallant had gheroeft
doe verstormden hem syn hoeft
ende hy sprac mit fellen moede
jae ghy moerder soudy mit goede
my ontgaen ende tlyf behouden
ende du bedroefden den ouden
evander mit dynre hant
ende du versloech den jonghen pallant
ende ghy hebt noch aen dyn syde
dattu roefdes in den stryde
pallant pallant dit is die wrake
daer en was gheen ander sprake
mer hy stacken mitter vaert
al totter hertten in dat sweert
syn harnas ors ende schilt
ende oec al dat hy behilt
den doden gaf hy den maghen
dat sy hem te lande souden draghen
dus nam eynde die heer groot
ist cranc ist starc het moet ter doot
latyn die coninc deed ontdoen
die stat ende nam syn baroen
ende gaf hem syn enighe kynt
sonder letten yet een twint
gaf hy hem die scoen lamyne
dat was den loen van synre pyne
eneas sprac nu hoert my heren
ic en wil dat recht niet verkeren
dat hier langhe heft ghestaen
ic wil die troyene aenvaen
die wet die sede van den lande
synt dat wy voer onse viande
in vreden sullen leven sachte
ende huwelic doen aen uwe gheslachte
des mach my te rechte lusten
ic en was in vreden noch in rusten
nie synt dat ic had xvij jaer
ende daertoe heb ic dat is waer
in stryde gheleeft ommermeer
xv jaer ende daertoe meer
die heren die hier ghewapent staen
ende noch in hant niet en syn ghegaen
wil ic dat al werden myn man
sullen sy haer goet behouden dan
ende diegheen die werden myn man
die sullen mit my sweren dan
mit my te houden die lande
willent my afwinnen die viande
ic en eysche el niet van latyne
dan syn kynt die scoen lamyne
hy se my sweer ende ic syn swagher
hy sy hogher ende ic sy lagher
alle die daghe die hy leeft
mer ic wil dat hyt my opgheeft
syn lant tierst dat syns ghebreect
latyn hy antwoert ende hy spreect
danc hebt eneas der havesheden
ic en dorstet u niet hebben ghebeden
tfordel dat ons u doecht biet
hieraf en wil ic sceiden niet
gaet toe ghy heren ende ghy man
want hy u ridders vernam
alle leiden sy haer hande te samen
in synre ghenaden dat sy quamen
ende hy ontfinc alle die heren
daer trouden hy mit groter eren
syn lamyne die scoen lamyne
die troyene ende die latyne
hebben soen ende vrede ghespraken
dat nummermeer en wert tebraken
die ruseliene worden mat
ardea turnus hoeftstat
heeft eneas al verbrant
ende dwanc aen hem alt tlant
heer was hy meer dan xl jaer
in lacien oec daernaer
als ic in virgilius las
als hy out van daghen was
wan hy enen soen hiet sisanus
ende synen soen aschanus
maecten alba die goede stede
die synt romulus heiten dede
romen na den name syn
aldus dan syn die latyn
comen van den troyenen
ende alle die keiseren die croen spienen
in romen synt daeraf ghebaren
het was voerseit langhe te voren
dat die troyen haren noot
verwynnen souden al was hy groot
dese meer ghinc veer ende wyde
daer quamen die troyen te stryde
die in menich lant waeren katyve
haer kynder ende wyve
quamen daer oec van achesten
ende ridderen van mengher vesten
van creten van pargamea
uyt griecken veer ende na
doch dat sy maecten een scaer
aver die berghe seynden sy se daer
daer was vranc af hoeftman
in vranckryc was hy die yerst die wan
yerstwerve coren ende wyn
op die edel ryvier den ryn
