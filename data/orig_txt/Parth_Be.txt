dar es hi coene ende onuervard
ende ander xx manne ward
neware wordi in groter noed
begrepen ende in anxte groet
dan es hi van kranker were
a ende wort ondaen so dat sijn here
b an hem ne vint ne genen troest
c dit es dat mi an desen noest
d dies maghic wel die wareit togen
e van desen weten ons gedogen
hjer es mijn here die soutaen
die hogeste prince sonder waen
die nu in aldie werelt leuet
dat anfors van hem geseit heuet
van sire rikeit van sinen geslachte
dochti mi seegen wel bi rechte
ende van sire manheit
mach hi wel war hebben geseit
in tornoie doet hijt so wale
dat icker neghene wedertale
ne wille houden mar als hi siet
dat gaet te storme dan es hi niet
also ongemate als men seget
dat hi derre saken pleget
ende hi niet es so vreselic dan
ende hi hem dan gematen can
heb ic versien ende wel verstaen
ende wils die wareit doen gestaen
mar ghene scone die ghinder staet
ghene lange die dogen neder slaet
die ghenen scilt van selueren draget
grote ere heuet hi hier beiaghet
salmen recht vonnesse wisen
men salne bouen hem allen prisen
alre doegeden es hi wlcomen
dat wetic wel ende hebbe vernomen
die hier van groten loue es
no van siere die coning sades
salmer negenen prisen vore
al ghingemen aldie werelt dore
nen nevonde neghenen so wel geleddet
so houesch ende so wel geseddet
niemene hebben so scone vorme
sijt in tornoie sijt in storme
sijt met groten volke gemene
sijt tegen enen oec allene
nemach hie niet verbetert wesen
nu doet die warelt al verlesen
sonde vondire ne ghenen jnne
bet vulmaect in allen sinne
partonopeus hordickene nomen
van den besten es hi comen
dat es mi wel tevoren geseit
a die men vint in carstineit
b noch nie nequam hi inder noet
c dar hi den anxt hadde so groet
d dat hijs falgierde van enen hare
e neware als hijs wort geware
f dat de sine worden ondaen
ende hi se sconfiert siet achter gaen
sonder coeuer ende sonder were
dan es hi beter dan al there
dan vard hire oec toe als  lioen
dar machmen menigen keer sien doen
als die valke vpten reger doet
dat hi so coene es ende so goet
dat es te groten eren comen
den fransoisen ende vromen
an hem ne wetic genen lac
dar hir die coning clarin nu of sprac
dat die soutaen so rike es
wat hebben wi te doene des
die scone partonopeus van blois
men geue mire vrouwen den fransois
dan es hi rike man van lande
woudi oec vp sine viande
mach hijs winnen alle daghe meer
die coning clarin seide oec er
dat die soutaen hem wilde doen dopen
ende sijn volc dat mochte becopen
hier na tlant van grieken sere
want hijt clarlike dor onsen here
van hemelrike niet ne doet
datnes scone beghin no goet
sijn volc soudire al toe duingen
ende buten haren wille bringen
an onse geloue dar si hem souden
so si mochten onlanxt an houden
terst dat si onser mester waren
soudsire geweldelike toe varen
ende souden worpen onser wet
ende souden ons an haren maumet
met beduange doen gelouen
of sliues met tormente rouen
dus souden wi die roede houwen
dar men ons soude mede blouwen
dis raedes weten comen aue
ende kiesen wi den edelen graue
die gestade es an onse wet
ende talre doeget wlcomen bet
dan iemen inder werelt es
a ic wille die goede wareit des
b selue doen staen ende vort bringen
c of iemen wille dertegen dingen
d dat wil ic anden met goeder trouwen
e inne weet hoet becomt mire vrouwen
f of soes mi enigen ondanc weet
al wistic dat hare ware leet
dat ne lietic dor niemens gedreech
dit seide arnoud ende als hi suech
die coninghe diere saten bi
wonderde harde dat hi
den coning clarine so instac
ende so fierlike jegen hem sprac
do spraker toe die keiserinne
elinoud  seit soe na vwen sinne
segdi ende hebt v vermeten
dat ghi die wareit moget weten
dat ghi niet ne lieget dor minen danc
van mi sidijs sonder beduanc
no inne drege v no jnne mane
vter wareit jet tegane
no ne bidde no noit ne bat
di meer ne seg ick niet omme dat
ghine dincker mi toe hebben geseit
ware tale ende houescheit
neware dat men mi huwelic dade
dar soudic met rechte sijn gestade
ende gedurich met goeder trouwen
bedi ward recht dat die vrouwen
sagen wien si souden minnen
ende wettelike te manne gewinnen
doegeden heb ic genoech gehort
vandien fransois nu wil ic vort
dat ghine mi doet ontwapent sien
es hijs wardich so macht gescien
thuwelic tuschen mi ende hem
nes hijs oec wardich niet ic bem
gereet te nemene dien soutaen
om dat ghi mi doet verstaen
dat hi hem wille bekeren
edel elinoud neemt war mire eren
ende v allen heren biddic des
alse lief als v mine ere es
