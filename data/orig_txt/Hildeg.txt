goed ghedacht ende wel versinnen
doet dat middel ende dat beginnen
metten einde concorderen
dese eertsche hoecheit voel te begeren
dat is ter werelt gemein plage
die sijn einde wel voersage
hi soude hem hoeden nacht ende dach
voele te slaen op sijn gelaech
hi en wist een slot van rekeninge
dese idel glori dese aertsche dingen
is al een wanckel toeverlaet
wanttet niet te coep en staet
hoe lange dit eigedom sal dueren
in geleenden hoven is quaet mueren
diemen wederseggen mach
corter dan een oge opslach
wort dit eigedom van deertsche goet
geset in ander lude behoet
diet bruken waende op sijn behagen
die wort daer haestelijc uut gedragen
in een linen cleet beslegen
die dan meten ende wegen
ander maet dan si begeren
die slaen hem selven seer te sceren
want hoe si rijckeit meer verwerven
hoemen liever neemt hoer sterven
doch en wil ic nyemont raden
datmen rijcheit sal versmaden
diemen bruken mach mit recht
men vynt menich arm knecht
die aenden riken hem geneert
waer die rijcheit al verteert
soe en docht die werelt min no meer
caritaet doecht ende eer
die mach die rijcheit staende houden
al wort die rike vrec gescouden
dat en is god niet bequaem
noch der rechter eren naem
want god die mint salich leven
ende heeft selver oerlof gegeven
rijc te wesen alden sinen
die daer gerechtelijc om pinen
mer die daer andersins toe gaen
ende willen plucken ende vaen
sulc mit list sulc mit macht
sulc mit wil sulc mit cracht
ende elkerlijc doet sijn best
recht als die vogel draecht ten nest
om voele te plucken om voel te rapen
die mogen wel onsachte slapen
wisten si tloen dat hem sal boeren
als die doot tot allen doren
comen is om dlijf te panden
die viant gaept mit wreden tanden
na der sielen wat hi can
hoet mit hem is gescepen dan
dat weet die here diet al is cont
hadden si dan soe lange stont
vorst dat si hem wael bereiden
eer si van der werelt sceiden
si en namen daer voer niet al dat goet
dat die van romen ye bestoet
mer selden soe eest vernomen
diet al opt leste lieten comen
dat si maecten goet verstant
of wederkeerden mitter hant
datter qualic was gewonnen
tis dan alte spade begonnen
die lude sijn herwaert ende gins ghedwaelt
diet gelaech dicke hebben betaelt
men cander niet gevynden al
oec hoertmen node groet gescal
daer die rike liggen cranc
tis buten armer lude ganc
men laet daer nyemont comen bi
dan die daer vrient of maech toe si
of wise priesters die hem vragen
of si hoer sunden willen clagen
al souden si hem geerne wael bereiden
die tijt is cort het naect ten sceiden
si sijn belegen van hem drien
die op hem scriden al in een
dat een dat is die siecte groet
dander die vrese voer die doot
dat dorde dese hoecheit hier te laten
die si minden boven maten
wanneer si weerden dus bescreden
soe sijn die sinnen ende die reden
soe belast dat si vergeten
ander salicheit te weten
die siecte maect die lede mat
die doot en seet hem dit no dat
dat yemont weten mach wanneer
daer om ontsietmen voele te meer
mer datmen voel voer sterven vreest
dat doen die sunden alre meest
weren wi van sunden quijt
sterven heeft een corte tijt
doch eest haert dat weet ic wel
datmen ummer sterven sal
mer tis een scult die wijf no man
met geenre have vergelden can
al weer sterven noch soe swaer
willen wi liden trechte waer
die bitterste anxt dat sijn die sonden
wanneer dat comt die leste stonde
ende men ummer sterven waent
als die borge sijn ingemaent
soe eest lange genouch gebeit
die leerraers hebbent ons geseit
ende ingemaent overluyt
sulc die hoert sulc die sluit
sijn oren of hijs niet en hoerde
want die godlike woerde
die gaen hem totter herten clein
si vallen recht als hagelstein
die luttel vesten op een cleet
wanneer die sculdige niet en weet
gelt of pant tot sinen dagen
ende dan die borgen op hem clagen
soe coemt hi totter meester scade
soe doen si die op gods genade
menichwerven misdoen
ende dencken vast in dit sisoen
soe willen wi beteren ons leven
of god die saelt ons wael vergeven
die sijn sonderlinghe bedrogen
ende over thoeft een net getogen
daer si hem selven in verwerren
si comen spade die lange merren
men sal te tide sijn bedacht
die wijl dat wijsheit ende cracht
regeren mach die sinne vive
ende men mit gesonden live
vrilic mach te dienste staen
den selven heer die sonder waen
al sijn dienre loent te wensche
op dat si leven als mensche
mer die beestelike leven
dien wort beestelijc loen gegeven
hier om sal een yegelijc
is hi arm of is hi rijc
setten alle sijn dinc op reden
onsen tijt hier is thant geleden
al mocht ic leven dusent jaer
alst einde comt wat volcht daer naer
heb ic goede werken gedaen
die mogen my in staden staen
ander have en voer ic niet mede
van deser eertscher rijchede
daert al af comt dat wi beclagen
ghi siet die gierige gewagen
siel ende lijf om dat eertsche goet
ende dencken vast in horen moet
men salt int leste wederkeren
dan comt die doot ende doet hem leren
een ander metten onversien
die ummer van node moet gescien
want si rijc noch arm en spaert
dan trecken si op die lange vaert
ende nyemont en seet ons trechte waer
hoet mit hem is gescepen daer
mer die weldoen die moghen hopen
dus laet ic mi die vrese nopen
want ic was te sceep gegaen
had my die wynt gelijc gestaen
ic had die reise geavontuert
ende nu mijn leven langer duert
bi concent van onsen heer
nu wil ic volgen wiser leer
ende wesen altoes op mijn oert
te wachten my van sunden voert
die wijl ic cracht heb ende sin
versumende tijt dats ongewin
versume ic dan van dage te dage
dat ic out weerde ende trage
den tijt daer ic in dienen soude
den genen die om des menschen houde
heeft geleden menigen has
soe ben ic dommer dan een sas
of een vriese ruut van aerde
ghi die leeft in hogher weerde
wacht u voer die wike wake
het is een jamerlike sake
borchdijt al ten lesten tiden
wie mach dan penitencie liden
die siecte heeft die lede teblouwen
men vynt te coep geen berouwen
rechte biechte sonder mencken
die canmen dan qualic gedencken
hier om sullen wi ons versnellen
ende den priester gaen vertellen
van tide te tide ons sunden al
die wijl wi weten recht getal
alst buten rekeninge gaet
ende men deen over dander slaet
soe wordet selden wael vergouden
wi sollen rekeninge houden
van onsen sundeliken daden
ende wie dat gevens is van staden
soe eest best bi gesonden leven
metter wermer hant gegeven
watmen gode wil toescriven
soe en maecht nyemont wederdriven
ghi hebt gehoert oec eest geweten
dat met recht waert besleten
eerment testament betaelde
ende voele subtylheit overhaelde
want die gene diet goet verbeiden
ende die hem selven te sterven reiden
die sijn contrari mitten sinnen
die sieke en geren geen gewinne
dan hoer testament te maken
op datse gode mogen naken
diet goet ontfenct na datmen sterft
die weerden node voele onterft
ende setten die sieke buten der macht
want doe hi wijsheit ende cracht
had ende hem selven wel verwist
doe raepte hi liever in sijn kist
dan hi kercken ofte clusen
of den armen biden husen
in caritaten had versien
mer als hem seer begint te twien
dat hijs niet langer en mach orbaren
soe wil hi gaen sijn siel bewaren
soe leert hi wat om gode geven
mer wist hi noch een tijt te leven
hi naem liever dan hi gave
dus teltmen ander lude have
diemen rumen moet van node
doch si liden mitten brode
ende rapen vast bi groten hopen
die oec hoer harstkens willen dropen
mitten vetten dat hem verschijnt
omt vordel wort nu seer gepijnt
hier om soe rade ic minen vrient
die god ons heer een tijt verleent
dat hi leve nacht ende dach
dat hi vrilic sterven mach
soe heeft hi wiselijc geleeft
oec hoe die rike rijcheit heeft
die hi bruict in gerechtichede
ende is si wel gewonnen mede
hy mach god soe wel genaken
als die tuynen ende haken
ic heb gevonden of gehoert
in mynen sin een nuttelijc woert
dat ic geerne soude ontbynden
cost ic in mijn memori vynden
rechte rijm ende waer beduyt
wie sijn reden wel besluyt
dat is genoechlijk te horen
den wisen vroeden voer den oren
den dommen en doech niet voel geleert
dan daer si sinen sin toe keert
sijn eigen leer onthout hi best
ende daer om heeft hijt ierst gevest
ic wil den vroeden leren wat
in orbaer elcker goeder stat
ende allen steden int gemeen
sijn si groet of sijn si cleen
bi goeden verstaen so machmen leren
een stede die bliven sal in eren
daer moet wijsheit wesen in
die einde middel ende begin
in allen stucken wel voersien
waer eer of orbaer mach af scien
dats een punt van groten baten
men sal geen stat regeren laten
den jongen dommen roekeloesen
of gierich volc die menige nose
hebben gewracht om hoer gewin
want si en dogen meer no min
geset in sulken regement
daer sceemte ende eer soude sijn bekent
die giericheit verdrijft die sceemt
die jonge domme selden raemt
om grote wijsheit voert te brengen
die joecht begeert al ander dingen
aldus en doechter geen van beiden
geset in steden te beleiden
wie salt dan doen dat moechdi vragen
mer die den orbaer geerne sagen
dorsten sijt raden of ontdecken
ic hoerde toenre tijt vertrecken
wijsheit groet in punten vier
elcs een sonderlinge manier
waer die punten sijn voer ogen
daer mach een stede af verhogen
hoeren naem soe lanc soe meer
int ierst mit horen rechten heer
soe sullen si vrienscap maken vast
ende ummer daertoe sijn gepast
daer in te bliven na vermogen
waen heeft menigen bedrogen
die tegen sinen heer began te stuynen
al hoer mueren ende al hoer tuynen
dat voer int lest alst pleech te varen
als valken beiten op een aeren
wat wi tuynen wat wi mueren
voer vreemde heren dat mach dueren
ende int einde worden goet
mer hoers heren wedermoet
die sullen si wachten ende myden
waer si mogen tallen tiden
al boede die heer al ombesceit
bi logentael die wort gespreit
dat salmen wiselijc vervolgen
mit sueten woerden onverbolgen
ende ummer smeken ende nygen
om hoers heren hulde te crigen
dat is beter dan verhaest
oetmoet is der hulden naest
als die heer hem wel versint
ende die waerheit ondervynt
soe sal hi hem ter eren tien
ende den logenaer castien
ende after dien niet meer getruwen
mer min ende vrienscap gaen vernuwen
mit sinen goeden getruwen luden
die lijf noch goet voer hem en huden
heeft hijs noet si en latent bliken
een heer en mach daer niet af riken
die mit sinen luden wort contraer
soe crancken waesdom volcht daer naer
als die heer dan is genegen
gelike mate met hem te dregen
soe sullen si hem voert te vriende houden
daer mogen si wijs om sijn gescouden
dander punte is seer te loven
sal een stede risen boven
in eren ende in goeden staet
soe sullen si scicken horen raet
eer si enich dinc beginnen
dat si eendrachtich sijn van binnen
om den orbaer voert te stercken
men maecht prueven aenden werken
waer die vroede sijn contraer
daer werctmen selden orbaer
al hadden si hoers heren vrienscap wel
wil deen den anderen wesen fel
ende binnen vechten ende kiven
die heer soude hem onlange bliven
vrient hi en mosse van hem keren
daer om sijn die heren heren
datmen mitter heerlicheit
sal richten doetmen ombesceit
willen si horen heer ontsien
ende binnen dragen over een
ende daer in bliven voert gestade
soe eest een stat van wisen rade
al hadden si dese twete gronde
hoers heren vrientscap ende conde
ende binnen leefden sonder nijt
nochtan souden si onlange tijt
wel te rusten mogen wesen
sy en hadden dat derde punt na desen
soe groten orbaer leecht daer aen
daer ment wel regeren can
ten derden mael soe sullen si pinen
een yeghelijc mitten sinen
om neringe daer si bi ontstaen
dat is orberlijc gedaen
sonder neringe groet commuyn
dat maect int lest enen crancken tuyn
salmen mueren salmen palen
men moeter ummer gelt toe halen
daer niet en is wat machmer nemen
tsoude seer qualike betemen
hof te houden sonder broet
daer menicht waer ende honger groet
waer neringe is ende machse daer bliven
daer en derfmen niet te nauwe scriven
want tis dagelics gewin
die geen die daer toe hebben sin
die pogen vast te meniger ure
dat si omtrent hoer nagebuere
waer si wonen hier of daer
in rechter vrientscap nemen waer
ende wel ontfaen wanneer si comen
dat mach hem totter neringe vromen
rechte natuer den mensche tiet
te comen daermen geerne siet
den vreemden coepman menigerhande
wan si comen uut enigen lande
die salmen doecht ende eer bewisen
daer mach hoer neringe oec bi risen
want deen die brenct dander haelt
alsmen den coepman wel betaelt
ende altoes gelijc ende reden doet
sie brenget menich man sijn goet
daer die lude hem aen generen
mer wilmen ruwelijc gaen sceren
om thans te wesen rijc
dat maect die neringe ongelijc
wat neringe dat si binnen plien
daer salmen neerstelijc toe sien
datmen ummer doe mit trouwen
traperye backen brouwen
wat ambacht daer si hem toe saten
dat salmen doen in sulker maten
dat die coepman is bewaert
ende oec die meister hem genaert
als elc man waesdom heeft voer tsijn
soe blijft die gemeint in goeden scijn
by menigen stucken ende bi desen
is goede neringe opgeresen
hier te voren in anderen steden
si weren wijs die alsoe deden
als dit algader is gesciet
soe mostet weder gaen te niet
ten doe datmen mit trouwen dient
om hoeschen waesdom voer die gemeint
wil scoutheit scepen ende raet
gierig sijn om grote baet
ende onredelike winnen
soe eest al om niet dat si beginnen
daer ic voer af heb gesproken
elc man wil dan in die coken coken
omt vet van den pot te scumen
ende nyemont en wil den anderen rumen
die coken diese goeden mach
die gierich sijn om sulc bejach
die laten alte selden scien
den besten orbaer int gemein
eer si hoers selfs bate weten
woudemen rehte mate meten
als elckerlijc wel meten mocht
soe waren si wonderlijc bedocht
die dienen mogen wel te danc
en gaen nochtans den rechten ganc
sonder scade ende sonder toren
ende laten hem waen alsoe becoren
dat hem ummer sal gebreken
ende helpen daer om aftersteken
den gemeinen orbaer alle dage
die dit aen sinen brueder sage
hem sonder qualic mede genuegen
natuer die maect een wederwroegen
die neve en souts den oem niet hengen
woude hi hem uter coken dringen
dus en groeit in geenre stede
quader venijn dan gierichede
boven maten voel te plegen
daer is hoveerde in gelegen
die nijt die woenter vaste bi
der heren naem verdonckert si
eer ende orbaer gods hulde
verliest men al bi horen sculde
hier om staet in vaster hoede
ghi heren ende ghi wise vroede
die in steden sijn geset
omt recht te houden na der wit
dat ghi uwen heer ontsiet
weest eendrachtich en laet des niet
soe moechdi in goeden rusten leven
ende dan salmen den wil geven
om die neringe te setten voert
in orbaer als ghi hebt gehoert
om hoeschen waesdom suldi dienen
ende ummer den besten orbaer meynen
soe crijchdi eer ende gans getruwen
tmach hem billics wel berouwen
die omt gewin van deser eerden
hem selven brengen in onweerden
hoer siel te staen in anxte groet
orbaer ende des menschen noet
dat is dat wi in allen saken
gerechtich sijn om god te naken
wie die hulde gods verliest
ic waen hi selden dbeste kiest
ic heb vernomen nuwe maer
al seg ic nuwe tis openbaer
si heeft lange tijt geweest
die werelt dunct mi alsoe geteest
men weet langer hoe gereiden
die blynde moet den siende leiden
ende die siende sijn worden blynt
merct ofmer dan voele vynt
die den rechten wege volgen
want symony is soe verbolgen
die leiden den sienden uten pade
nu gliden si beide van den grade
die dat lichte niet en scouwen
dus mach hem die dese werelt bouwen
dicwil rouwen datse leven
want alsic die waerheit hebbe beseven
die leiden souden tgemein gediet
sy sien wenich ofte niet
ende daer die siende niet en sien
hoe mach den blynden heil gescien
doe god in sijnre mogentheit
alle dinc had overleit
ende gescapen als hem docht
dat mens verbeteren niet en mocht
doe waest seker wael gemaect
oec bi wat reden dat men laect
sijn hantwerc alhier op eerden
dat hi sciep in sulker weerde
dat hijt selver minnen woude
voer alle dinc dat wesen soude
maecte hi den menschen na sinen beelde
ende setten in alsulker weelde
dat hi ewich mochte leven
ende waer die mensche alsoe gebleven
als hem god van ierste wrachte
soe soude hi hebben rein gedachte
ende rechtveerdicheit in reden
stonde die mensche in sulken vrede
soe weren alle dingen goet
doe adam bekende ende verstoet
dat sijn meister hem beval
dat hi mocht gebruken al
wat hemel locht ende eerde droech
wat hi doe niet rijc genoch
had hi gehoersam willen wesen
want god die dede hem overlesen
een ewich woert voer sinen oren
ende mitten woerde soe mocht hi horen
god int woert ende twoert in god
ende uten woerde quam tgebot
dat adam brac int paradijs
daer dien appel stont aent rijs
die hem god beval te laten
ongenut in sulker maten
dat hi kennen mocht in dien
gehoersamheit ten was maer een
clein gebot dat god geboet
dat adam brac sonder noet
daer hi arbeit ende pijn
om dogen most ende al die sijn
nu leven wi onder tien gebode
die ons gegeven sijn van gode
ende wiese houden can te recht
sal te hemel varen slecht
sonder oerdel na dit leven
want doe si moyses worden gegeven
doe dede hem god dat selve loven
wat meister mocht hier scriven boven
vorder dan scriftuer ons seget
nu wort die mens meer ontweget
dan wilde dier of ander beest
want menschen hebben sullic volleest
in hoeren redeliken sinnen
dat si doecht ende archeit kennen
dat en is den beesten niet bevolen
nochtan leven si sonder dolen
recht als hoer natuer bewijst
wanneer hem dat lichaem is gespijst
van des si vynden opter eerden
soe en isser geen die anders geerden
dan elc te rusten sinen tijt
tot dattet honger weder lijdt
of dorst die bi naturen coemt
nu wil die mensche sijn genoemt
redelijc alst wel betaemt
die hem bi tiden luttel scaemt
dat hi boven reden leeft
oec wat hem natuer geeft
si keren die hoer redelicheit
in overvloedich ombesceit
dat nergent maet en helt no reden
in gulsicheit ende in bosen seden
breken si hoers selfs natuere
ende gods gebot ter meniger ure
oec spreecter som al openbaer
twaer den mensche voel te swaer
gods gebot te houden al
wat in bedwange leven sal
dat moet ouden ende grisen
nu wil ic mitter waerheit bewisen
dat si langer leven souden
die die tien gebode houden
ende oec voele minre arbeit liden
dan diese breken tallen tiden
ende leven na der werlt eysch
een mens in overvloedich vleisch
dien sietmen selden out van dagen
om te crigen hoer behagen
soe dogen si heite oft coude
ende eer si comen totter oude
soe sterven si dicke roekelose
of si crigen sulcke nose
aen hoeren lichaem eer si sterven
dat si levens lijfs bederven
sulc vergicht sulc wort lam
hoe dat gesciet of waert af quam
dat laet ic staen ten goeden recht
ende wil nu weder keren slecht
aen die materie daer ic was
op dat ghi sult geloven das
dat een yeghelijc wel mach
sonder onscout ende geclach
die x gebode daer wi af spreken
lichter houden dan tebreken
dat ierste gebot seit die scriftuer
dat is dat wi mit herten puer
god ten vorsten sullen minnen
mit siel mit cracht mit allen sinnen
boven enige eertsche dingen
god te minnen sonderlinge
dats grote ruste ende salichede
enen god in onsen gebede
machmen lichter roepen aen
dan vreemde gode in dullen waen
ghelijc den joden of den heiden
die op loesen waen verbeiden
want si staen int scrift verloren
of wychelinge die die doren
licht geloeven of hanteren
die luttel vroemt in voel manieren
dien si mit ongelove dient
men mach voel lichter wesen vrient
enen here dan vier of vive
dus wil ic bidden woerden bliven
die ic den bosen sprac te leide
datmen mit minre arbeide
enen god mach aenbeden
dan menigen gode in vreemden steden
die luttel eigentlike geven
dan die helle na dit leven
mint ende oefent enen god
hoe mach dat sijn een swaer gebot
want min en is geen arbeit
soe wiese draecht in redelicheit
daer men minne in minnen verstaet
min en toent geen loes gelaet
soe en toent ons god oec dier gelijc
op dat elc man aen hem wijc
hi en sal ons vriendelijc ontfaen
ende minne in minnen wel verstaen
wat wi geloven dat of dit
wie enen god mit herten bidt
hi wort gehoert sonder twi
op dat hi bidt dat salich si
mer bidtmen boven salicheit
dat waer te horen ombesceit
al hoerdet god of eertsche diet
want het nutste is ongesciet
dander gebot van onsen heer
dat en brenct ons arbeit min no meer
dan dat wi niet en souden sweren
in eerst in spot tot onsen sceren
bi sinen naem bi sinen bloede
ten dede verlies van eertschen goede
of van live mochtment keren
dat moetmen wel bi onsen here
nemen op onscult te maken
op dat ghi recht hebt in der saken
mer hebdi onrecht ende doedi ede
ghi maecter mede een lange vede
die anxtelike is te ontbeiden
want ghi staet van god gesceiden
sweerdi voer uwes selfs sculde
mit onrecht bi gods hulde
of ander ede die luttel vromen
in eernst in spot of hoe si comen
die sijn onnuttelijc geleert
want alsment blat te rechte keert
men vynt geen ede in die scriftuer
mer domme sotte nagebuer
die lerent malcanderen voert
ja ende neen is elc een woert
datmen voele lichter spreken mocht
dan sweren dies hem wel bedocht
ja ende neen beteikent vrede
al daer die goede sceiden mede
malc van ander sonder twi
ende malcander comen bi
sonder ede ende sonder kiven
hoe soudemen beter brieve gescriven
waert van vorwaerden of van scouden
dan ja ende neen wout elc man houden
want brieve rotten of si scoren
mer mocht ons ja ende neen geboren
totten einde van onsen leven
soe soudemen nemen ende geven
sonder ede ende sonder brieve
hi die sterf om onse lieve
die soude die werelt dan benedien
ende ons van allen quaden vrien
dus seker is sijn toeverlaet
dat derde gebot diet wel verstaet
dat waer den menschen licht te houden
want god geboet ons dat wi souden
rusten op die heilige dage
ende conden wi wegen rechte wage
hi hevet ons gelijc gemeten
ende in geenre wijs vergeten
daer salicheit af mach gescien
want hi selver woude oversien
sijn eigen werc van egge tot oerde
doe docht hem dattet wel behoerde
dat hi maecte enen sonnendach
daer hi op rusten ende oversach
hemel ende eerde al omtrent
planeten ende dat firmament
ende alle dinc dat wesen soude
ende in teiken dat hi woude
den sondach hebben geviert
soe heeft hi rust daer toe versiert
om des menschen orbaer
want soude hi werken dat lange jaer
den arbeit worde hem voele te groet
dus maecte hi doer des menschen noet
den sondach uut rechter minnen
oec wist hi wel van dien beginne
einde middel elc bisonder
adams misdaet ende menich wonder
datter synder is gesciet
hier om en ondersceide hi niet
den sondach in dit gebot
mer hi sloet in een beslot
die heilige dage al onversceiden
dat wi daer op souden reiden
ons tot allen goeden werken
ende overpeinsen ende mercken
onse gebrec ende onse sunden
dus wort om salicheit gevonden
dit gebot ende dander mede
ic woude een yegelijc soe dede
als hem god geboden heeft
daer en is mensche geen die leeft
hi en mach voel lichter rusten vieren
ende wesen blide ende goedertieren
dan groten arbeit onderstaen
of sheilichs daechs te sunden gaen
die ons bevolen sijn te laten
want die sunden sijn verwaten
claerlijc voer sijn ogen al
die rechte sentencie geven sal
over groet ende over clein
tvierde gebot is hier na gemein
ende doet ons wisen ende leren
dat elc mensche sal sijn ouders eren
inden leven ende inder doot
want menigen arbeit ende noet
lyden die ouders voer hoer kynder
ende als si leven dan te hynder
horen ouders ende te scanden
soe dreyen si god uut horen handen
want tselve gebot dat hi hem biet
dat breken si ende houdens niet
doch en statet niet te wegen
hoe voele dat lichter is te dragen
tot onsen ouders rechte min
voer wredicheit wt fellen sin
of eer te doen mit vrien wil
voer scande want tis groet gescil
al daert die goede wegen soude
die eer voer scande kiesen woude
doch die boese heeft meere genoecht
menichwerven in ondoecht
dan die goede int weldoen heeft
mer tloen datmen van beiden geeft
waer onghelijc die kiesen mochte
want deen is haert dander sachte
god die loent den goeden alsoe
dat si ewich bliven vroe
den bosen geeft hi der hellen pijn
daer altoes droefheit groet sal sijn
sonder middel ende sonder einde
tvijfte gebot dat god ons seinde
bi moyses die die waerheit verstoet
dat mogen wi prisen wel voer goet
ende lichter houden dan versmaden
waren wi alsoe beraden
dit gebot als ict versinne
brenct ons bruederlike minne
die god selver heeft vercoren
ghi en sult in nyde noch in toren
nyemont slaen noch steken doot
met vrien wil sonder noet
want ons is oerdel ende wit
van elker saken hier geset
malc van ander mede te sceiden
of god wil zichten mogen wi beiden
noet die staet altoes te wegen
al waer u vader doot geslegen
broeder oem ofte neve
men sal god die wrake geven
want hi wilse aen hem behouden
mer quaemdi buten uwen scouden
in felre lagen sonder hoede
al daer u lijf in vresen stoede
ghi en mostet keren mitter hant
daer is noet te recht becant
of voert daer een heer gebiet
om ongelijc dat hem gesciet
sijn volc te vechten of te striden
ende dan staet gesceert aen beiden siden
ende men ummer striden moet
dan is hy wijs diet beste doet
ende sijn eigen lijf verweert
maer wie den strijt mit onrecht sceert
sonder noet om sijn hoveerde
die altoes climmet in onweerde
die here is selver allene die sake
ende sal van god ontfangen wrake
het si hier of na der tijt
elc sie anders hoe hi strijt
of leetmen ergent felle lage
desmen wel mocht sijn verdragen
om deen den anderen dlijf te stelen
die doen al boven gods bevelen
soe vele tmach hem lange rouwen
sijn si mannen of sijn si vrouwen
die daertoe wisen ende raden
dat yemont wort alsoe verladen
si sijn sculdich int gelage
van alre noet van alre plage
die daer af sciet of vallen mach
ende wie dat drincken sulc gelaech
selden leven sy buten sorghe
al can die waert langhe borghen
int leste moetmen tghelach betalen
nu willic sluten ende verhalen
dit gebot op deerste reden
men mach veel safter sijn te vreden
sonder toorn ende sonder nijt
dan warringhe houden ofte strijt
op onsen buyr op onsen broeder
voirt willic u maken vroeder
tseste ghebot in reden claer
hoe licht wy moghen off hoe swaer
dit ghebot vervullen al
wij en sullen stelen groet noch smal
yemants guet of yemants have
dair wy sijn ghescheiden ave
mitten eyghendoem te gronde
is stelen dan soe groten sonde
dattet god verboden heeft
jaet wye dat hem te stelen gheeft
hy ontsiet hem dit noch dat
hy moorde mede om cleynen schat
vonde hijs stede ofte stonde
want onfarmicheit te gronde
die heeft die dief een deel ghelaten
dan doet hi en weghet in gheenre maten
tusschen arm ende tusschen rijck
tcomt den dieff altoes ghelijck
op dat hi wat te stelen vint
een dieff van aerde is soe ghesint
op die alre hoechste daghen
soe leyt die dieff sijn nauste laghen
want die goede is dan in waen
dat elck in doechden sel volstaen
dus steelt hi vander luder goede
op hoghe daghen sonder hoede
meer dan op een ander stont
want sulke neringhe is hem condt
rechte heymelike dieve
die doen den bosen dicke lieve
want als die luden hoer guet verliesen
soe raden sy daer nae ghelijc den riesen
die misselike dinck vermoeden
ende eer sy hem selven dan bevroeden
soe brenghen si menighen scamelen man
in woird des hi nye schuld ghewan
dan verhettent hem sijn bloet
om schaemte die hi lyden moet
dat deen den anderen verslaet
dus sijn die dieven sduvels saet
want sy mit hoerre diefte weven
dair die goeden om laten tleven
judas was een dieff van aerde
doe hem ontghinck alsoe veel waerde
als vander salve dat thiende deel
die lichte waerdich was gheheel
drie hondert penninghen meer noch min
doe socht hi weder sijn ghewin
an die joden die hem gaven
dertich penninghen van hoerre haven
daer hi sijn meester om verriedt
wanneer die dieff te stelen siet
alst hem ontgaet soe wort hi arre
dit was judas al die warre
doe maria magdaleen
salfde ons heren voeten reen
dair toe sijn hoeft ende ander lede
doe had hi gaerne ghestolen mede
den thienden penninc om sijnre proy
die dieven en hebben gheen vernoy
dat si stelen horen vrient
die altoes doecht aen hem verdient
beyde in woerden ende in wercken
dat mochtmen wel by judas mercken
die thiende deel te stelen plach
van des men gaf op elken dach
onsen here mitten sinen
watten dief mach verschinen
op dat hijt heymeliken ziet
dat en laet hi onghestolen niet
al soude hijt onder hem versmoren
soe dattet rotte off bleve verloren
soe ghierich is hi van naturen
al soude hijt stelen seer besuren
hy en liets om arbeit noch om rust
want hem altoes te stelen lust
soe is sijn tijt alsoe gheschepen
ssnachs als ander luden slapen
soe moet hi waken ende poghen
off hi erghent siet voer oghen
wankel sloten dair hi mach in
om te crighen sijn ghewin
nochtan hebben die ketive
mer vrese van horen live
dan die hoir eyghen goet verteren
ende hem gherechtelijc gheneren
beyde ter zee ende oock te lande
menighen arbeit menighe scande
is den dieven oeck beschaert
want si sijn altoes vervaert
dat mense melden sal off vanghen
want hoer ghelijcke sien sy hanghen
hierentaer tot menigher stadt
dus come ic weder inden pat
daermen sonder dolen gaet
men mach der goeder luden staet
houden mit veel minre pijn
dan inder dieven staet te sijn
die nymmermeer en mach ghenoeghen
tsevende ghebodt soude oeck voeghen
enten mensch luttick crencken
woud een yghelijc hem bedencken
want dit ghebodt beduut niet el
dan god verbiedet overspel
om dattet sonde is ende schandel
ende oock soe doetment menigherhande
inder werlt diet mercken kan
een wijff die heeft een troude man
entaer een ander boven kiest
openbaer dat wijff verliest
hoerre goeder naem ende ooc hoer eer
dat mach hoer rouwen alte zeer
nader hant alst hoir wanhaecht
datsi te voren licht ghewaecht
mannen knapen ende hoer ghesellen
die hem tot sulken leven stellen
die horen mede in een convent
al sijn si niet soe seer gheschent
voirden oghen het staet voer gode
altemale in een ghebode
ghelijck gheteykent ende ghescreven
men vint oec nichten biden neven
ende die neven byden nichten
die hier off soude die waerheit dichten
dair hoerde toe een lanc verbeit
sy mochten sochter een ghescheit
tusschen hem beyden hebben ghelaten
dan soe te leven in ommaten
besiet wat arbeit hoert hier toe
die nacht ende dach spade ende vroe
dit regieren sal mit vresen
si maken weduwen ende wesen
by manslacht die daer off gheschiet
ende ander menich swaer verdriet
noch vintmen inder werlt vele
volcs in quaden overspele
dat sijn si die hem daer toe gheven
dat si op myene wiven leven
die int bordeel off opt velt
mit horen lichaem winnen tghelt
dair sy hoer lijff om avonturen
ende harde sondelijck besuren
die leven van alsulken goede
hoir lijff dat staet in crancker hoede
want diefft verraderi ende moort
vintmen al in hoir accoert
dat is een staet van crancken leven
tconvent dair si hem in begheven
doetmen selden goede bederve
alle soude die helle sijn hoir erve
hoir lijff in avonturen gheset
elck wil den horen houden vet
dan die ander sijn beschaven
men sietse drencken men sietse graven
vro ende spade tot menighen tyden
tot alder smaetheit die si lyden
mochten si dan niet sochter winnen
hoir broot mit noppen ofte spinnen
entie mannen byder ploech
dan leven in sulc onghevoech
dander daer ic eer off sprac
mochten lichter hoer ghemac
houden als hem god gheboot
elck by sinen beddenoot
vroech ende spade in allen stonden
dan mit schanden ende mit sonden
horen tijt ter werlt te leven
tachtende bot dat quam ooc neven
woude een yghelijc bekennen
den rechten pat is goet te mennen
die onderscheit van beiden weet
ghine sult om lieff noch om leet
condijt weten off bevraghen
gheen valschen tuuch der werlt dragen
daer lijff ende goet ende eer by crenct
siet anders dat ghi u bedenct
eer ghi tuuch off oirdel gheeft
over yemant die dair leeft
ghi mocht veel lichter spreken waer
off swighen dan ghi set in vaer
u ziel u eer u lijff u goet
mit loghen in een overmoet
off om neven off om nichten
off om enigherhande ghichten
want op die waerheit selmen muren
loghen mach onlanghe duren
al is sy snel in horen loop
si hebben selve den quaetsten coop
die die loghen eerst visieren
of andere diese voert hantieren
want hoerre gheen en loeftmen twint
als men hoor woorden loghen vint
dus bliven si selve meest bedroghen
want si bliven inden loghen
die leste twee van desen thienen
die machmen sluten in yenen
want dbegheren van hem beyden
comen moet al staen sy ghescheiden
elc bysonder in sijn reden
wat holp ghesweghen of vermeden
ic wil die waerheit gaen beduden
tot enen exempel goeder luden
daert nuttelijck is vertoghen
hoe veel dat wy ter werlt vermoghen
men sal om wille noch om deren
nyemants beddenoot begheren
noch sijn guet al hadden wy commer
nu isser menich armer dommer
die lichteliken wart becoort
mocht tbegheren ganghen voert
soe soude wonders meer gheschien
dan ye ter werlt worde ghesien
want tbegheren hevet in
van elker saken een beghin
wye vast in sijn begheren staet
wedertgoet si ofte quaet
hadde hi macht het worde volbrocht
hier om isset offgheknocht
datmen begheren niet en moet
nyemants beddenoet ofte guet
dat ons te bruken niet en staet
begheren is die eerste raet
van des daer schiet off vallen mach
begheren en heeft gheen verdrach
weder in vrouwe off in man
elck volbrenghet off hi can
sijn begheren macht gheschien
dus comt begheren al op yen
byder daet al staen si ghedeelt
doch onghequetst hem selven heelt
wanneer die daet blijft ongheschiet
soe en is een quaet begheren niet
dan ene ghenadelike sonde
mar doch sy comt uut bosen gronde
dus mochtwy ons selven wel regieren
veel sachter in een goet begheren
dan om quade begheert te peynsen
want quaet begheren moet hem veynsen
buten broederlike minne
hadden wy die in onsen sinne
die werlt en waers niet veel te quader
wanttic thien gheboden alle gader
tmeerre deel comet dair inne
rechte broederlike minne
dat is goedertierenhede
die souden wy malcander deelen mede
ghelijc ons selven min noch meer
dit is tghebot van onsen heer
dair dander gheboden veel op sluten
beyde binnen ende buten
want wye den anderen tsijn ontsweert
die en doet niet als hi selve begheert
off afterdeel sijn ouders biet
dat en gheert hi selve niet
off doot te slaen mit onghenade
dat en wilde hi niet datmen hem dade
goet te stelen off tontwensschen
en gheren wy niet van anderen menschen
valschen tuuch off overspel
dat en soude ons niet ghenoeghen wel
diet ons verchde in onbescheide
dus come ic weder als ic seyde
soe wye sijn evenkersten doet
dat hi selve naem voer guet
die houdt die thien gheboden reen
gheloeft hi wel ende bid alleen
enen god diet al vermach
dat wesen sell off ye ghescach
isset teen off isset tander
al leefde die moghende alexander
wilde hi hem een weynich deeren
hy mochte onlanghe regneren
nu siet ghi domme creaturen
hoe ghi die helle moet besuren
eer ghi die thien gheboden breect
die god selve in u wreect
naden oerdel als ghi vaert
om u misdaet ter hellen waert
ghi en wort in beter staet ghevonden
mit berou van uwen sonden
die u god wel mach vergheven
op dat ghi beteren wilt u leven
ende blijft in doechden vaste staen
sonder twifel ende waen
van reynsburch die abdisse
was die ghene des sijt ghewisse
die willem aldus te dichten bat
vanden thien gheboden wat
dair om soe heeft hi dit ghevonden
ende wilre yemant naerre gronden
ende segghen dattet is misraect
hi weets hem danck diet beter maect
die van hildegaersberch is gheboren
soe gaern wil hi wat nyewes horen
ic quam ghegaen in corten dagen
dair ic ghesellen hoirde claghen
dat sy tonghemake waren
doe vraechde ic hem wat mach u daren
dat ghi dus sere sijt versaecht
als ic aldus hadde ghevraecht
si antwoorden ende spraken
vrient mocht ghi ons rycke maken
van ghelde soe waren wy al ghenesen
want commer die wil by ons wesen
diemen mit ghelde mach verdriven
doe seyde ic commer sel becliven
menighen mensche behalven u
mar hi is den ghenen schu
die van ghelde heeft sijn ghevoech
want dat is hi die commer sloech
dus en mach hi daer niet duren
die ghierich is tot allen uren
die ghierighe denct tot allen tyden
hi en laet commer niet verblyden
nochtan ghebreect hem altijt wat
al heeft hi have ofte schat
soe coept hi meer op enen dach
dan hi in tween betalen mach
soe sal hi dan in commer leven
dien moet god te lone geven
commer al sijn dage voert
doe seide hi vrient van dier acoert
en sijn wi niet dat weet voer waer
mer comer van gelde is ons te swaer
die wi liden al gemeen
nochtan waert den menigen cleen
den commer te boeten die ons deert
hier en is nyemont die meer begeert
van ons allen als ic waen
dan wi mit eren mogen gaen
mit gesellen tallen steden
ende wi elken man voldeden
soe waer gebetert ons verdriet
doe seide ic knape en twivelt niet
god sal u helpen des geloeft
hi dunct my blynt ende seer verdoeft
die gode niet en dar getrouwen
daer is sulc si souden brouwen
mit goude in silver mocht hem baten
nochtan en can hijs niet gelaten
hi en sal altoes meer begeren
die moet ummer commer deren
want wat hi heeft hem breect noch meer
soe comter dan een wederkeer
dat hi sterft soe eest al verloren
daer hi om peinsde al hier te voren
op desen troest soe worden si blide
doe sach ic om aen dander side
waer een man gelopen quam
wies sijn viande waren gram
ende si volchden hem mit vlijt
doe quam hi op een water wijt
daer dese gesellen waren geseten
doe dede hi hem al te hant weten
dat si namen haer gevoech
van sinen gelde hi hads genoch
ende holpen hem over mitter vaert
mit vlite traden si derwaert
ende brochten daen in corten stonden
nu waren si varinc wel ontbonden
want hi gaf hem gelts soe vele
dat sijt verteelden te spele
hoeren commer die si droegen
aldus maecht god wel varinge voegen
dat men comt tot goeden staden
hi dunct mi sot ende omberaden
die gode niet en hebben voer ogen
ic vantse daer in sulken dogen
dese gesellen daer ic af spreke
die varinc worden wel te gereke
want hoer commer was geleden
ende si setten hem te vreden
ende dancten gode diet al verleent
ende elcken loent na sijn verdient
in desen leven of hier naer
al thans soe nam ic oerlof daer
ende liet mit vrouden dese gesellen
nu wil ict elcken voert vertellen
wie gierich is om deertsche goet
dat hi dwaelt ende seer misdoet
als god wil soe moet hijt rumen
dan soudment heffen mit twe dumen
al dat goet dat men hem reit
alst comt dat hi van henen sceit
dander blijft der werelt al
die gierige maken groet gescal
van horen commer die si dragen
tdunct my onrecht dat si clagen
sulc vernoey ende sulc verdriet
mer commer die van node gesciet
ende men qualic gelden mach
dies commers naem ic geerne verdrach
woude elc mit reden gaen te gronde
soe sijn dese meisterlike vonden
diemen nu vynt ende openbaert
om te wesen hoech vermaert
van eertschen goede of van name
den boesen sonderlinge bequame
want geen dinc en helpt hem bat
den sunder driven onder dat net
van rijcheit ende hoverdie
want sijn gesellen ende hye
die vielen daer om den hogen val
men seit wat heeft hi rijcheit al
hoe mechtich is hi dese of die
wie kent den man waer is hi wie
die over hondert jaer was
tis al niet tis een gedwas
daer ic om vrage die tijt is leden
mochtmen soenen ende vreden
voer die doot mit eertschen goede
soe deden si seker als die vroede
die die werlt dus seer minnen
want woudse dan die doot verwinnen
soe mochten si vrede of dach begeren
ende mit eertschen goede weren
die doot voer bi al waert hem cost
nu staet ons huis op wanckel post
ende onghemuert aen elke want
wi en vreden noch doen bestant
die doot is stout ende onversaecht
die menigen vrecken heeft verjaecht
van sijnre hoecheit onversien
ende of dit ummer moet ghescien
soe souden wi billics sonderlinge
voer ogen hebben soven dingen
die die waerheit doen orconden
dat ierste punt dat sijn die sonden
die souden wi gedencken al
hoe menichfout hoe groet getal
dat onser sunden mochte wesen
want wie hoer sunden overlesen
mit berou in aertrijc
die vresen voer den helschen slijc
ende voer den eweliken doot
ten anderen mael eest ons wel noet
dat wi mit vresen scouwen aen
hoe cort ons leven hier is ghedaen
want wat begin ende einde heeft
al eest dat hem nature geeft
een getal van jaren of een tijt
die wi bruken mit jolijt
als deinde comt soe en eest al niet
dan oft in drome waer gesciet
die ons droemt tot sulken tiden
hier om souden wi quaetheit miden
ende reiden totten langen leven
daer nyemant einde en wort gegeven
dat dorde punt dat wil ic rueren
op redelike creatueren
die sullen in hoer herte scriven
hoe ons die doot wel mach verdriven
ende nyemont tijt noch stonde en weet
wanneer hi wesen moet gereet
dan onversien die doot vermaent
hier om weet ende niet en waent
bereit u selven wel te stride
die viande staen aen dander side
altoes ghescaert om ons te vaen
wine mogent manlijc wederstaen
tvierde punt dat wi souden
wel versinnen ende onthouden
in onser herten al gemeen
dat is dat wi voer ogen sien
die ongestadicheit der menschen
die dicke pogen ende ontwenschen
vorder dan hem god verleent
al hebben si goet ende men hem dient
beide van meechden ende van knapen
ende sonder meer goets te rapen
dat si hem wel mochten generen
soe setten si nochtan hoer begeren
om te crigen groten scat
mede te copen dit of dat
duer juweel of scone peerde
die wi bruken mit hoveerde
menichwerven boven maten
die mensche en can hem niet gesaten
hem sal deen of dander letten
nader coude begheertmen hetten
nae die hetten begheertmen coude
hongher ende dorst soe cryghen si boude
soe willen sy tlichaem weder zaden
die goede is node byden quade
dat doet sy en hebben gheen ghelijc
waer vintmen nu in aertrijck
enighen mensch soe wel verhoecht
dat hem volcomelycken ghenoecht
dan opten nameliken tijt
diemen mit vroechden overlijt
dus onghestade is hoer dinc
corter dan eens oghes twinc
comt hem dit off dat te voren
sy nemen vroechde sy nemen toern
lichtelijck in hoer memori
nutscap off een ydel glori
doetse wesen hier off daer
lichten arbeit dunct hem swaer
dan willen sy te rusten gaen
sitten legghen ofte staen
ruste soectmen menighertiere
onruste doet den mensch faelgieren
soe wiese boven reden draecht
wat doet hier off veel ghevraecht
sellen wy trechte waer ontbinden
men can in alder werlt vinden
yemant die soe machtich sy
datten die werlt mach houden vry
sonder twivel enen dach
want die werlt niet en mach
vorder dan nature wijst
soe ist wel billic datmen prijst
een licht dat ewelycken schijnt
ende dairmen altoes ruste vint
tfijfte punt verstaetmen wel
datmen voer oghen hebben sel
dat is sijn oerdeel die wel kent
des menschen herte al omtrent
sonder letten off nye mare
weet hi van allen saken tware
hoe wy hier ter werlt leven
dat sellen wy daer te kennen gheven
elk een tsijn meer noch min
wise taelmans om ghewin
sijn daer te cryghen onbereet
tcoemt al op goods gherechticheyt
nyemant en mach hem selven prisen
die wercken moetent vonnisse wisen
elck weet dan wel wair hi hoert
als die rechter spreect dit woert
gaet ghy sonders totter hellen
ende coomt ter blyscap mijn ghesellen
dit sel hi spreken sonder vensen
die hier om schalkernye pensen
die hebben toerdeel zeer vergheten
dat over hem sal sijn gheseten
tseste punt dat volcht hier naer
dat is die langhe pine swaer
die naden oerdeel is beschaert
den sondaer die ter hellen vaert
dat souden wy altijt voer oghen
hebben om dat bitter doghen
dat dan die sondaer lyden moet
voer die sonden die hi doet
sonder anxt ende sonder rouwe
als hem die werlt maect die mouwe
ende doet hem schone dinck beloven
daer hi naect wort uutghescoven
tsevende punt ende talre lest
soud in onse herte staen ghevest
vaster dan offt waer ghescreven
hoe groet verlies dat langhe leven
is te verliesen den sondair
dat al die vroechde waer in een
die god ter werlt werden liet
men mochtse dair by gheliken niet
tiende deel van enen cave
die dit om enighe aertsche have
off om ydel vroechde te scouwen
derven moet hem mach wel rouwen
dat hy die werlt ye ghesach
wantmen volprisen niet en mach
off erghent meten by ghelycke
die minste vroechde van hemelrycke
soe ist den sondaer groot verlies
die wel te voren mocht hebben kies
tusschen archeit ende doecht
hebdi oude off jonghen joecht
ghy sult u reyden thants te sterven
ende nochtan winnen ende werven
off ghi ewich leven mocht
dan hebdi beide wel bedocht
u lichaem hier u ziele ghinder
ende anders valt u menich hinder
wederspoet ende ongheval
wildi der werlt gheloven al
minnet elck nae sinen staet
al toocht die werlt schoen ghelaet
nochtan suldi vrese draghen
voer misdoen in uwen daghen
als u die werlt maent te dienen
soe onderscheit al elken yenen
dese seven punten elck by sonder
tsel u dan wel dencken wonder
dat yemant hem tot sonden keert
ende doet als hem die werlt leert
want die werlt ende taerdsche goet
diene willen niet ter helscher gloet
daer sy den mensche mede verleiden
noch hoerre gheen van hem beyden
diene can ons langher vrede maken
als ons die doot beghint te naken
dit is openbaer aenschijn
dus moghen sy wel ghesellen sijn
daer deen den anderen wil bedrieghen
want bosen waen doet dicken lieghen
ic wilt al prisen datmen doet
soe mach ic leven wel ghemoet
mitten luden hier ende daer
dichters conste is al contraer
willen sy trechte waer ontbinden
men mach wel ander vonden vinden
die die lude gaerne horen
twaer en gaet hem niet in doren
men sel die waerheit laten rusten
die daer off woude te dichten lusten
die mocht sijns arbeits wel verdrieten
nu wil ic gaen ende leren schieten
naden witte ende niet daer in
soe mach ic dichten nuwen sin
want ic wil nu smeken leren
ende twaer ontbinden voerden heren
machmen dit ghelycke deelen
twe materien te helen
dats den heren wel ghenoecht
soe ist al te recht ghevoecht
valter erghent in ghebreck
naden sin die ic ondeck
des en neemt in ghenen toern
ghi hoghe heren wel gheboren
ick en dichter gheen dinc an
dan talre beste dat ic can
scone vrouwen hoghe paerde
cleder schoen van rycker waerde
goeden dranck ende edel spise
doechde ende eer in menigher wise
die hoert den groten heren toe
mar hi die sterff ghi weet wel hoe
aenden cruce om onse noet
dien souden wy oock bekennen groot
ende dancken hem van sinen goede
soe deden wy seker als die vroede
die heren moghen sochte leven
dat voerdeel heeft hem god ghegheven
off gheleent dat een van beyden
ick hebbe die rijcke weten scheiden
van groter hoocheit onvoersien
dat mach oock u off mi gheschien
off een ander des ghelijc
die heren die sijn daer om rijck
datmen hem dienen sal mit macht
op dat si in doechden sijn bedacht
een overdadich heer van moede
die waer veel beter maet van goede
ende in cleenre macht ghestelt
dan off hy dede groot ghewelt
een edel here daer doecht an leit
al heeft hi grote heerlicheit
dat en sel nyemant dencken schade
op dat hi leeft by wisen rade
als elken heer wel toebehoert
eens heren zeghel ende sijn woert
die sullen altoes ghelyke staen
ende nyemants woort dair boven gaen
want een heer ist fundament
wanneer een heer sijn woerden went
off sijn zeghel wederseit
soe sijn te lichter veel verleyt
haerre sulc die by hem sijn
dat sy oock onrecht laten gheschien
nyemant en sel daer toe spreken
dat heren horen zeghel breken
off hoer woerden wederwenden
mer hoer leven mit hem enden
in doechden ende in waerdicheiden
dat donct mi dalre beste reden
eens heren woert sel wesen recht
hoertet ridder ofte knecht
sijn woert en selmen straffen niet
wanneer hi spreect alsulck bediet
daermen recht by gheliken mach
doemen den heren veel ontsach
doe was dat volck ter doecht ghekeert
hier om deen den anderen leert
uwen rechten heer tontsien
soe mach u doechde ende eer gheschien
waermen die heren niet ontsiet
daer staetet lant in eren niet
die luden claghen int ghemeen
dat hem ghenen recht mach gheschien
hoe soet coemt dat laet ons raden
wye sijn tassche brinct gheladen
die mach eysschen sijn begheren
wat machmen vanden naecten scheren
die calu is int openbair
setmen al ter vierschair dair
dat den heren coemt te voren
soe gaven sy wonnen spel verloren
men sel gaen stoppen ende disen
ende sonder peleyen hoghe trisen
wye den swaersten budell draecht
om trecht en doech nu niet gevraecht
dan dairment stercken wil in macht
die heren sijn wel soe bedacht
dat sy niet dan recht en mienen
mar hoer dienres die hem dienen
die zuecken thonich uten braem
dat mindert zere der heren naem
dat sy den schalken trecht bevelen
wye sy sijn dat sel ic helen
want ic seide in mijn beghin
woude ic dichten om ghewin
soe most ic lyden mitten brode
want die waerheit hoertmen node
daer die schuldighen sijn voir oghen
die mit ghewelt om tfordeel poghen
mochtmen mitten ghelde copen
tleven ende der doot ontlopen
wye souds den schalken dan veronnen
dat sy schat mit onrecht wonnen
nu en staetet nerghent bescreven
dat sy yet te langher leven
mar dicke sterven eer hoer tijt
alsmense vlouct ende benijt
ende tmene ghebet comt op hem al
om wederspoet ende ongheval
soe worden sy crenct in horen leden
off si sterven sonder reden
tghemeen ghebet dat crenct den man
off stercten diemen goedes an
ick heb ghehoert in ware tale
dat coninghen van portingale
in horen jonghen daghen storven
entie nae hem stat verworven
die voeren mede den selven voy
dus claechden sy dicke mit vernoy
die dit spel voer oghen saghen
dat si in horen jonghen daghen
mosten lijff ende goet verliesen
ende haestelijck dat sterven kiesen
dit was een harde bitter lot
ander coninghen spaerde god
die leefden langhe ende worden oudt
also als mijn materi hout
soe quam daer een vanden jonghen
die hadde gheerne den doot ontdronghen
off vorste ghenomen by naturen
ghelyken sine naegheburen
des nam hi raedt mit sinen lieden
die hem naestelyken rieden
dat hi voer te spanghen waert
daer woende een coninc out vermaert
ende hadde in eren langh gheleeft
alsulken raedt als hi ons gheeft
dien suldi doen al wats gheschiet
die coninc en merrede langher niet
hy en toech aldaer sonder vertreck
om te claghen sijn ghebreck
ende rade te soecken tsinen vromen
ende als die reyse was volcomen
ende sy nakeden sconincx hove
hy hadse ontfanghen mit groten love
den jonghen coninc entie sijn
dierbaer spise ende edelen wijn
sachmen daer ter tafel draghen
scoen berechten ende edel vraghen
die hoerdmen daer in reynre tucht
mar hi die hadde groten ducht
voer den doet ende voer sulc scheiden
die maecte node langhe beyden
ende leyde vast den coninc an
om dat hi was soe ouden man
starc ghesont van goeden zeden
off hy mit enigherhande reden
hem leren mochte enighen raet
want hoer coninclijcke staet
wilde god niet langher sparen
dan binnen horen xxx jaren
dan mosten sijt rumen onvoersien
dit mach by reden al gheschien
dat sprack die coninc totten heren
als u ghenoecht van hier te keren
ende ghy coemt binnen uwen palen
so laet ghetrouwe boden halen
ende doet besoecken ende bevraghen
off die luden hem yet beclaghen
van uwen ouders hier te voren
dat sy tonrecht sijn beschoren
off hoir goedekijn offghebroken
dat an u ouders is ghewroken
off an u te wreken staet
ende ymmer neemt alsulken raedt
dat ghijt weder doet verclaren
ende pijnt in uwen jonghen jaren
wel te doen ende gode tontsien
ju sel te beter heil gheschien
al schijn ic oudt ten is gheen wonder
mijn luden bidden elck bysonder
vroech ende spade ist man off wijff
altoes om mijn langhe lijff
ende god die heeft haer bede ghehoert
van tyde tot tyde dus vaste voert
dat ic oudt worde ende grijs
mar doch ick bin der saken wijs
men mach der doot hier niet ontwenken
mar die hoer sterven overdencken
die vresen goods gherechticheit
ende als die coninc hadde gheseit
alsulke woird int openbaer
doe dochte die jonghe tis al waer
tmoet aldair by comen toe
dat mijn ouders storven vroe
ende ic die reyse moet bestaen
si hebben veel onrechts ghedaen
die wrake comt van onsen sonden
doe namen si oerloff daer ten stonden
ende neghen den coninc totter eerden
ende toghen thuus mit snelre vaerden
teerst dat sy te lande quamen
doe dede hi soecken alte samen
hantvesten ende brieven goet
daer haer luden recht in stoet
dat harde qualijck was ghehouden
dat heeft die coninc sint vergouden
ende dede den luden goet bescheit
ende god doer sine ontfarmicheit
ende om der gueder lude bede
soe wart hi out ende hadde vrede
ende starff daer nae een salich sterven
die heren die hoer volck verderven
die moghen hier in proeven dit
wat ghebet datmen hem bidt
machmen trecht van hande wisen
entie ziele daer mede spisen
dat kent hi wel die al sal weten
ick en wilre niet nae meten
mar ghi die meters sijt op eerden
draghet u maten in sulker waerden
dat ghi den meter dort verbeiden
die alle mate sal bescheiden
ghi heren wijs van hogher naem
waert u te horen wel bequaem
ick woud ons wat van eren waghen
hoe hier voermaels die heren plaghen
in eren horen tijt te leyden
die rechtich waren ende bescheiden
wat hem te laster mochte staen
dat lieten sy altoes onghedaen
op sulk ghewin en sachmen niet
alsmen nu den heren biet
eer was doe dat hoechste schat
dair voer en coesmen dit noch dat
enich guet dat was te gheven
weldoen dat is eerlijck leven
wanttet comt uut goeden gronde
eer verlies is dickent zonde
wye souden schuwet ende haet
hy en is niet verre in dommer daet
want men seit ons dat hi moet
wrake ontfaen die veel misdoet
doemen lant ende steden
regierden nader bester reden
waer mochten doe die scalken bliven
die nu ter werlt soe veel becliven
trouwen nyemant en setse voert
die houden woude sijn edel woert
waer die schalken moghen raden
daer staet eer in crancken bladen
die ons van eren woude roven
die en soudmen billicx niet gheloven
exempel recht gheliken desen
heb ic eenwarff horen lesen
hoe een edel heer van machten
hem altoes voer die schalken wachte
waer hijt wiste soe en worter gheen
by sinen schulde wel ghesien
een romeyn was hi gheboren
van ouden tyden hier te voren
had hi een moghende stat beleghen
vander stadt van romen weghen
dair hi voer duren moste lanck
eer hise creech in sijn bedwanck
die van binnen waren vast
doch hi dede hem sulken last
dat sy zere worden vervaert
die van romen waren vermaert
dat sy steden ende lant
bedwonghen vast tot hoirre hant
ende waren hart te wederstaen
dus waren si veel te meer begaen
die meeste ghemeente van hier binnen
want si en wisten niet wat beghinnen
mit cracht off mit enigherhande list
een schalc daer nyemant op en ghist
vernam dit hoet daer was gheschepen
ende docht al bin ic hier begrepen
in deser stadt ic wil my vryen
ende ant hogher boort gaen lyen
als die schalken doen altoes
waer om scheltmense anders loes
ick mach u seggen sijn bedrijff
die aldus duchte voir sijn lijff
hy hadde langhe tijt in eeren
die poerters kinder helpen leren
inder scholen ende soe regieren
dat hem elkerlijck was goedertieren
poorters ende poerters kinder
waren sy meerder ofte minder
nyemant en dochter op dan goet
des hadde hi veel te meerre spoet
te doen van des hi hadde wille
heymelyke ende stille
ghinc hi eenwarff buter stede
ende nam twee poorters kinder mede
vanden rijcsten vanden besten
ende als sy quamen buten der vesten
soe stont sijn meninghe dat hi soude
daer mede vercrighen sheren houde
die buten lach ende meende
die stadt te dwinghen dat si diende
den romeynen hoirre tijt
hier om soe was al die strijt
ende als hi buten quam een stic
doe leydemen hem alsulken strick
desen drien al daer si quamen
datmense vinc alte samen
als hi te voren hadde gheraemt
die verrader sonder schaemt
alle drie worden si ghebrocht
voir den here die daer na wrocht
dat hi den schalken node sach
alsmen hier te voren plach
doeeer ghepresen was voer gout
ende trou ende recht in hoer ghewout
mochten blyven onverdreven
die schalken en doghen verheven
waer die schalken in machte risen
daer hoertmen luttel naden wisen
die romeyn dese edele heer
daer ic off spreke twivelde zeer
aen desen clerck hi en miende quaet
schalkernie off verraet
dus dede hi vraghen nader dinc
hoe hi soe verre buten ginc
van der stat off in wat maten
dat hi hem hadde vanghen laten
ende die kinderen alle beyde
die hi brocht in sijn gheleide
die clerck antwoerde als hi had in
heer het is om u ghewin
al gheschiet dat weet voirwair
tmach u wel sijn een blyde maer
dat ic dese kinderen hebbe ghebracht
want si sijn van sulker macht
op dat sy behouden moghen tleven
men sal u wel die stadt opgheven
ende onderdanich bliven voert
dat moechdi proeven op mijn woert
vindijt waer soe laets mi nieten
tmach mi billicx wel verdrieten
dat ghi dus lang hier hebt gheduyrt
hebstuut daer om gheavontuert
sprac die heer dat mach di rouwen
wye sonde di enigher duecht betrouwen
oftu dijn vrienden wilste honen
ic sal di staphans doen wel lonen
na rechten rechte dinen arbeit
al moeder naect word hi ontcleydt
ende mit roeden soe gheslaghen
dat hem billicx mocht wanhaghen
wantmen gheselden soe langhe
mit harden slaghen ende stranghe
dat hi nauwe tlijff ontdroech
ende als hi slaghen was ghenoech
in sijn vleisch ende doer sijn vel
wat segstu nu verrader fel
sprac die heer ten selven stonden
waenstu an mi hebben ghevonden
verradenis off schalkernye
tis beter dat ic di castye
dan enich goetman by di quame
dat hi verlore der eren name
nu hebstu loon van dinen dienst
ende wilstu kiesen talresient
soe pijndi weder binnen der stadt
ic seg di voer die waerheit dat
ic selse winnen mitten zwairde
off mit sulker voorwaerde
dat ic behouden mach mijn eer
off ic en winse nymmer meer
dat moechstu wel gheloven mi
nym dese kinderen beide mit di
ende brengse horen ouderen thuus
dijn rechte loon waer meer confuus
als die heer dit hadde gheseit
doe gafmen hem een ommecleyt
anders most hi moeder naect
thuuswert gaen also mismaect
entie kinderen mit hem dair
ende als si binnen vereyschten twaer
van des heren edel daet
doe setten sy tsamen horen raet
anders dan si hadden ghedaen
op sijn ghenade in hant te gaen
dat en was hoer meninghe niet te voren
mar nu ontsaghen sy sinen toern
ende sijn gherechticheit te gronde
ende spraken meest uut enen monde
tis best dat wy ghenade gheren
al mochten wijt al een tijt verweren
wonne hijt dan mit hardicheit
soe waer ons ghenade onbereyt
doe gheerden sie dach ende hilden sprake
van elker ticht van elker sake
die die heer hem tyen mocht
ende alst te daghe was ghebrocht
doe creghen sy pays thoren vromen
entie stadt wort opghenomen
ende sy behilden lijff ende ere
vond men noch in sulken here
alsulc ghelove hi soude winnen
wat hi mit rechte dorst beghinnen
wat here die schalken an hem trect
ick wane selden in hem stect
recht ghelove dat coomt by dien
die schalken en latens niet gheschien
mar sijn die heren selve goet
al hoer ghesin hem dair nae spoet
hoers heren eer te helpen draghen
om te crighen goet behaghen
dus seg ic als ic eerst began
ere verheffet horen man
ende houten staende sonder glyden
op recht ghelove is zeker tyden
in enen zomerlyken tyde
als men sach an allen zyden
die wouden schoen ende tgras groeyen
doe moete vos reynart sijnre moeyen
der wolvinnen op haspangouwen
als hise sach hi seyde vrouwe
lieve moeye maect my bekent
wat soe doedi hier omtrent
ic en sach u nye binnen menigen daghen
twaren neve soe moechdi vraghen
wel te rechte waer ic ga
tis seven maenden wel na
dat ic nye op voet en stiep
dan ghister doen ic harwaert liep
ic heb soe langhe sieck gheleghen
hadder my die wil niet toe ghedreghen
ic en waer noch niet opghestaen
mar in mijn siecte loofdic te gaen
taken door mijn tederheit
dair toe soe bin ic nu bereyt
lieve neve vos reynart
taken moey  god wouts der vaert
gadi bedevaerde nu
ja ick neve dat seg ic u
wanter mi toe dreeff die noot
ick waer seker ghebleven doot
had icker mi niet toe verbonden
bedevaert tot allen stonden
die dwaet zonden ende ziecheit aff
moeye soe en gave ic niet een kaff
sprack reynaert om u bedevaert
soe dicke varet hinderwaert
dat vrouwen veel after lande lopen
sy gaen om oflaet mar sy vercopen
dicwijl eer ende salicheit
moeye dit en heb ic niet gheseit
by u dat neme ic op mijn lijff
ic segghet by alrehande wijff
die lopen om die landen te scouwen
als poertersen ende ridders vrouwen
dorpmans wijff beghinen nonnen
dese hebben ghelopen ende gheronnen
menich werven after lande
moeye beter is beseten schande
dan schande belopen dat weet ic wael
want ic woende tenen mael
hier te voren tot parijs
aldair soe hoerdic gheven prijs
mannen die wel bewandert waren
dat vrouwen after landen varen
dat en wistic nye veel prisen
keert weder moeye hoert den wysen
si sellen u dit selve leren
reynaert neve soudic keren
van minen bedevaert te doen
soe waer ic sot ende alte coen
goede ghelofte is goet ghehouden
ic en dar my zeker niet verbouden
te breken dat ic schuldich bin
daer en is eer noch wijsheit in
sprac reynart moeye gheloves mi
tot uwer kercken al hier by
daer moechdi goede wel ghenaken
moeye al en quaemdi nymmermeer taken
wilt god hi doet u wel ghenesen
hier om soe laet u lopen wesen
ende neemt exempel anden anderen
die belopen ende bewanderen
scaemt ende schande die langhe duyrt
ghelijc den paerde dat besuyrt
beyde mit lopen ende mit draven
soe dattet comt van groter haven
tot cleynen ghelde off tot nyet
moeye dats menichwerff gheschiet
ende noch selt inder werlt gheschien
vrouwen die hem laten zien
after lande hier entaer
men volcht hem soe mit listen nair
dat si comen buten der waerden
so slachten sy verleemde paerden
hoerre gheen en prijstmen guet
dat sprac reynaert ende hi was vroet
die kiesen mach tot sinen baten
die sal ymmer tarchste laten
ende kiesen tbeste tsinen vromen
waer om worter keur ghenomen
off ghegheven mit voorsien
dan om dbeste lot te tien
jeghen onsen medeghesel
ewich leven voer die hel
dats een kenlijc onghelijck
die helle voer sijn hemelrijck
kyesen woude twaer een sot
nu isser noch een ander lot
dat onghelijc te kiesen waer
diet kennen mocht int openbaer
hy waer zeer wonderlijc bedocht
die eer voer schande kyesen mocht
liet hi eer ende coor die schande
waer hi quam in enighen lande
datmen hem gave der schanden naem
eer is alte wel bequaem
enen yghelyken voerden oren
diet mit ghenoechten willen horen
datmen die guede wercken noemt
daer der eren naem uut coemt
nu isser noch die derde keur
diemen al die werlt doer
kiesen soude sonder beraet
tusschen schade ende baet
die desen coer voer oghen siet
die dan sijns selfs bate liet
ende coer die schade dat waer een gheck
wat batet dat ic veel vertreck
dese drie coeren heeft een heer
anders en heeftse nyemant meer
in sulken schijn in sulken maten
als ghi u selt beduden laten
een heer is van gode een knecht
doethi vonnisse ende recht
alsoe hem god gheboden heeft
soe heeft hi oerbaerlic gheleeft
al sijn tijt die is voerleden
ende hout hi voert sijn recht by reden
als die wisen hebben voerscreven
soe verkiest hi ewich leven
god die sels hem onnen wel
wie onrecht doet die kiest die hel
ende wairmen van hem spreken hoert
men trecten op in schanden voirt
een heer die recht ende vonnis doet
die gheeft der eren groete spoet
wairmen comt in enich lant
dair maectmen sinen naem bekant
hoe goeden rechten heer dat sy
men seit die coepman is daer vry
in goeden rechte na costume
men vryet hem die straten rume
in te varen ende in te keren
wairmen leeft in sulker eren
dair wil die coopman tlant verzoecken
soe comt die baet uut allen hoecken
hem ende sinen volke mede
een heer die recht ende vonnis dede
hem soude in broecken meer verschinen
sonder pers ende sonder pinen
mit vollen recht int openbaer
dan oft al te doen waer
hier te disen daer te stoppen
wye mocht dan opten ketel soppen
den heer en moste dat vetste bliven
wat item mochtmen claerre scriven
van sheren broecken groot off cleen
dan voer oghen waer ghesien
off ghehoert mit rechten wisen
die heymelick hoer koecken spisen
om heymelike mate te draghen
die en hebben dair in gheen behaghen
datmen trecht soe hoghe prijst
nochtan isset goet ghewijst
wat openbaer mit rechte gheschiet
dat en can men wel verstoppen niet
men macht an allen zyden weten
rechte maet is goet ghemeten
waer gheen recht en wort gheploghen
daer sijn die heren selve bedroghen
die dan lijff ende goet verboeren
dat gaetmen heimelic versmoren
ende verstoppen dairmen can
die heer die wint daer luttel an
waermen set een recht ghedinghe
dats een ander rekeninghe
verboert een man lijff ende goet
ruymt hi tlant dan bliven moet
den heer sijn goet ende hi verdreven
neemtmen hem mit recht sijn leven
soe staet sijn goet in sheren hant
hout hi sonder recht sijn lant
soe crijcht hi schade ende al verlies
die wel te voren hadde kies
als ic roerde in mijn beghin
hoemen kiesen mocht ghewin
voer verlies die kiesen woude
eer voer schande oock also houde
voer den hellen duusterheit
een licht dat eweliken steit
sonder middel sonder eynde
hi seidet mi diet waer bekende
die beste wijsheit die een heer
mach pleghen nu off ymmermeer
om eer te hebben ende guet
dats dat hi recht ende vonnis doet
off laet gheschien in sinen lande
sonder sonde sonder schande
mach een heer van allen koeren
nemen dat sijn luden verboeren
koeren daer ghenade in stect
diemen onnoseliken brect
daer moetmen wel ghenade in pleghen
gaetet nyemant anders teghen
wat yemant goeders teghen draecht
dat en doech in rechte niet ghewaecht
alsmen den heer in trouwen dient
wil hi dan sijn der eren vrient
soe sel hi self sijn dienres lonen
soe en dorrense anders nyemant honen
off heymelijc hem selven stelen
men sel den goeden trecht bevelen
opten lande off inden steden
soe staet alle dinck op reden
ende nyemant en mach hem zeer beclagen
dan die ghewelt ende onrecht jaghen
die haten trecht tot allen stonden
trecht wort daer om eerst ghevonden
om datmen den quaden castien soude
wanneer hi buten maten woude
een heer die tlant aldus bewaert
dat hi schat noch miede en gaert
te nemen voer gherechticheit
dat is een heer daer baet an leit
want hem en mach eer noch guet ghebreken
ick heb hier voertijts horen spreken
van enen heer die des ghelijcs
dede ende hi wort selve rijck
ende daer toe al sijn ondersaten
die bedancten utermaten
dat hise in goeden rechte liet
ende selve en was hi tarmer niet
dese edel heer daer ic off ruer
die wilde zoecken avontuer
in pruserlant off over meer
ende als hi daer toe hadde gheer
doe badt hi ridderen ende knapen
in sinen lande goet van wapen
mede te trecken op die vaert
sijn volck liet hi soe bewaert
dat hise in goeden ruste vant
doe hi wederquam int lant
ende als die mare was vernomen
van hoirs heren wedercomen
blyder volck en sachmen nye
dan sijn luden waren die
menich willecoem menich gruet
quam den heer in sijn ghemoet
in doechden ende in waerdicheit
so was hem al sijn volck bereyt
men ghinc daer hoven ende hoveren
ende in eren guet verteren
na desen feest nae desen hoven
souds hem elck man wel beloven
soe mostmer andersins toe gaen
optie mient horen cost te slaen
dat is hoer raedt ende hoer visieren
die hem verzellen mitten ghieren
des ghelyke vantmen daer
al toenden sijt eerst niet openbair
si onderspraken ende rieden
dat die heer van sinen lieden
begheren soude een hoefsche bede
daer sy den cost betaelden mede
dit ghinghen sy horen heer ontdecken
mit schone woerden ende vertrecken
die wijl hi was in goeden hoeghen
ende als sijt al hadden vertoghen
doe sprac die heer hoe mendi dit
wat node ist dat die ghene bidt
die selve ghenoech heeft off te leven
heer men selt u gaerne gheven
spracker som van sinen rade
ende wilden ymmer dat hi bade
soe langhe leyden sijt hem te voren
dattie heer hem liet becoren
dat hi sijn volck bidden woude
maer hoe veel hi bidden soude
dat vraechde hi hem al tenemale
si antwoerden nader tale
heer dat raemt in uwen sin
ist een luttic meer of min
ju volck en selre niet om schelen
soe willic bidden sonder helen
dat sy my gheven dusent pont
sy antwoerden ter selver stont
dusent pont is alte clien
om te bidden int ghemeen
vijff dusent pont is cleyn ghenoech
die heer des mit hem overdroech
dat hi vijff dusent pont begheerde
des hem nyemant en verweerde
als die mare was becant
sy bereyden hem te hant
ende spraken tot malcander bloet
heeft onse heer dus hulpe noot
wy willen houden in sijn eer
ende gheven hem te helfte meer
dan hi ons om ghebeden heeft
opdat hi voert in eren leeft
dese antwoirden vriendelijc
om horen heer te maken rijck
die brochten hem die wise vroede
ende seiden heer tot onsen goede
ende tot onsen live moechdi tyden
wy kennen wel an allen zyden
wat doechdi ghi pleecht tot ons te mienen
wy willen u nu weder dienen
ghine dort in ghenen commer leven
thien dusent pont willen wy gheven
ende nochtan meer hebdijs te doen
over ons weest seker koen
als dit die goede heer vernam
hoer gonst die hem soe wel bequam
dat hi sprac een vriendelic woert
kinder ic heb wel ghehoert
u trouwe gonst uwen goeden wil
had ic commer off gheschil
dat ghi wel wilt mijn hulpe wesen
ick verdraghe u nu van desen
mar houtet nu in sulken schijn
dat ghi moecht mijn hulpe sijn
heb ics te doen in enigher maten
ic selt dan wel weten laten
tis bet bewaert in uwer hoede
dan offment hier nu schaffen soude
wy sijn alle rijck ghenoech
wat sal ons meer dan int ghevoech
doe daelden si neder op hoer knyen
ende dancten horen heer van dien
oeck danckten si god der liever maren
dat hoer heer wel mocht ontbaren
hoerre ghiften daer ter tijt
ende waren sonderlinghe zeer verblijt
die des hadden cranck behaghen
die en dorsten nyemeer woorde waghen
als sy te voren hadden ghedaen
hoer wil en mochte niet volgaen
anders wasser volle vroechde
overmits hoers heren doechde
die sy gaerne hadden belet
wat here dat hem daer toe set
dat hi sijn meente laet becliven
gheen beter schat en mach hem bliven
rijcke meente in allen keer
die hebben selden armen heer
die ghierich is off nau besneden
dit proef ic waer by desen reden
doe die heer sijn luden bat
had hise veronrecht off gheschat
ende hoer goede recht ghebroken
si en hadden niet dat woert ghesproken
dat sine rijck wouden maken
twaren al verkeerde saken
soud enen goeden gherechtighen heer
ter werlt breken goet off eer
off hemelrijc ten lesten male
hier off is hi zere in dwale
die onrecht doet ende daer om kiest
dat hi sijn hemelrijck verliest
der werlt eer daer toe bineven
ende in schanden veel te leven
die dus kiest ist heer ist vrouwe
hi is hem selven onghetrouwe
want argher coor en coesmen nye
dan dese te hebben alle drie
ic heb ghehoirt een groet gheclach
dair men vroe te wesen plach
om tverkeren van een woerde
datmen ter werlt gaerne hoerde
die wijl ment screeff in rechter maten
volcomelic tot onsen baten
sonder sy off sonder mencken
doe plaghen die heren wel te dencken
om hoer ziele ende om hoer eer
ende leefden bi so wisen leer
dattet gode was bequaem
enter rechter eren naem
die wort den heren ooc ghegheven
doe dit woort in horen leven
minden ende setten voert
als ridders oerde toe behoert
ende heeft ghedaen van aenbeghin
hilden sijt noch in horen sin
tridderscap an allen zyden
twaer een seker toevertiden
tkersten ghelove der heiliger kercken
diese in rechten souden stercken
daer toe weduwen ende wesen
die nu staen in sulker vresen
dat si en weten wat beghinnen
si en connen hulde noch troost ghewinnen
ten moet hem costen vanden haren
nu isser jammerlijc ghebaren
dat dit woort van hogher naem
is worden aldus onbequaem
dat sijt alle moghen haten
die nu comen souden te baten
hadt sinen rechten naem behouden
nu mocht ghi vraghen by wat schoude
dat die zaeck is comen toe
dat willic u ontdecken hoe
entaer toe anders goeden luden
dit edel woort in sijn beduden
dat is al averecht gaen staen
wye heeft ons desen moort ghedaen
dat dit woort dus is verkeert
daer menich man by was gheeert
mar een dieff diet conste wel
off een schalck verrader fel
teen van tween moet ymmer wesen
men cant ghespellen noch ghelesen
dit woert alsmen dede te voren
theeft sijn recht gheluut verloren
daert van eerst was op ghestelt
hoement leest hoement spelt
dair moet een letter an ghebreken
die een schalc heeft doerghesteken
ende dander letteren hilt te samen
daermen twoort by plach te namen
des moet den dief noch god verwaten
ende alle die werlt machten haten
die dese letter heeft ghestolen
daer die heren nu om verdolen
vander rechter eren pat
ende worden ghierich om den schat
doch den schat en laec ic niet
daer gheen onrecht om gheschiet
mitten schat ghecrijchtmen eer
op datment niet en mint te zere
beschermen was dit woert ghenaemt
eer die letter wort gheplaemt
die misericordia bewijst
ic wane hi spade in eren rijst
die gheen ontfarmherticheit en heeft
dair die goede in anxten leeft
die hi wel mochte beschermen
wat wy claghen wat wy kermen
die m is uten woerde ghetoghen
dat wijs ghespellen niet en moghen
als wy hier te voren daden
die goede claghen noch die schade
datmen die m moet ontberen
wanttet spellet nu bescheren
dit edel woert dair ic off waghe
dit hoermen voert an alle daghe
nochtan ist een smadelic woort
data nyemant goeders toe en hoert
die der eren willen naken
beschermen dat mach ruste maken
dairmen den goeden wil ontladen
ende beschermen voerden quaden
alsmen hier voertijts plach te doen
die heren souden wesen coen
opten bossen te verdriven
soe mochtmen die m weder scriven
ende maken twoort van letteren neghen
dat nu anders is gheleghen
men speltet nu mit letteren acht
daer langhe tijt is na ghewacht
datmen die m stelen soude
op datmen tvolck bescheren woude
ende plucken dair men mocht
nochtan ist een vul ambocht
bescheren wye hem soe gheneert
hoe veel hi crijcht hi wert onweert
want ten staet op ghenen prijs
bescheren in alsulker wijs
tis met sonden soe besmet
beschermen dat heeft god gheset
als een ridderlijc abbijt
beschermen is een wederstrijt
voir die quaden die willen rysen
om die doecht van haer te wisen
hier om ist een woert van eren
dat wel betaemt hoghen heren
ende allen goeden ridderen mede
gherechten tuych ende waerhede
heb ic ghenomen al hier aff
die ridder wort op theilich graff
tot jherusalem heb ic verstaen
eer hi ridder wort ghedaen
doerde een deel van ridders leven
moet hi loven ende vergheven
is hem misdaen hierop eerde
eermen wyet totten zwaerde
off ridder maect al daer ter stede
voert soe moet hi loven mede
sinen gherechten heer getru te bliven
der heiligher kercken recht te stiven
ende hoer onrecht helpen weren
woude hoer yemant daer an deren
weduwen ende wesen schade
die sel hi letten vroe ende spade
ende beschermen nae vermoghen
die gheen die daer toe willen doghen
dat sijnse diemen ridders slaet
te leven inder eeren staet
houden sijt wel dat si daer loven
soe moghen si mit vrou eren hoven
achterdien hoer daghen lanc
ende god die sels hem weten danck
ende lonen wel ghetrouwelick
ter werlt eer ende ewich rijck
daer mochtmen gaern billix om poghen
hadden die heren dit voir oghen
tsoude hem deren dat si saghen
opten armen onrecht jaghen
mochten sijt keren eert gheschiet
die armen en moghent keren niet
al hoer onrecht noch bevechten
mar die heren soudent rechten
opten quaden die misdoet
op dat hi quam in hoer ghemoet
waer die ondaghe wort ghespairt
dair is tonnosel volc beswairt
och edel m waer sidi
suldi niet weder comen bi
in uwen rechten ouden staet
dats een sorchlic toeverlaet
der heiligher kercken enten armen
want u naem beduut ontfarmen
ontfarmen ende gherechticheit
dat soud der heren ommecleit
wesen wouden sy hem selven quiten
doen sijs niet god selt hem witen
harde swairlic inden lesten
daer die mate mitten besten
recht onnosel sullen staen
van horen werken loon ontfaen
die hier gherechtich dan sijn bleven
hoer loon is daer een ewich leven
ghenoechte dwanc mi aldair toe
dat ic in mey eens morghens vroe
was gaen spelen in een wout
daer die voghelen jonc ende out
songhen elc nae haer naturen
wat hem die winter dede besuren
dair te voren in sijn tyden
dat lieten si lichtelic lyden
ende elc verhoechde sinen sanc
die tijt en dochte my niet lanc
soe soete was der voghel scal
die bloemen sproten in dat dal
by naturen lustelijc
die bomen waren alle rijck
van loveren ende van groenen bladen
so dat sy stonden zere gheladen
in dien foreest van allen zyden
mit een sach ic in corten tyden
enen knaep van verre comen
dien ic niet en wist te noemen
wye hi was off waen hi quam
teerst dat ic den knaep vernam
doe docht mi recht an sijn ghebair
off hi mit sorghen bevanghen waer
want hi sloech dick sijn oghen neder
hi ghinc voert hi keerde weder
wyde ende zyde in allen hoecken
als ic waende soe wilde hi soecken
byder aerden nyeuwe cruden
dat hoorde ic sint an sijn beduden
want die meye is een tijt
die die werlt seer verblijt
die cruden hebben dan hoer virtuten
dit machmen mitter waerheit besluten
want wye dan cruden heeft te doen
die soectse meest in dat saysoen
doe docht ic dit in minen moet
aldair ic dus allene stoet
ic wil den knape bet naerre gaen
lichte hi doet mi verstaen
dinghen die ic niet en weet
met een trac ic bet an ghereet
om nyeuwe mare van hem te horen
tis dicke mgheseit al hier te voren
dat nyeuwe dinghen sonder blaem
die sijn te horen seer bequaem
waermense vertrect tenigher stede
nu moechdi horen wat ic dede
ic gruete den knape mit soeter tale
ende hi antwoerde ten eersten male
vrient god selve wese u loon
die machtich is in shemels throen
deser gruete die ghi mi biet
doe seide ic knape wats u gheschiet
dat ghi dus zere in peinsen gaet
mocht u yemant gheven raedt
waert ghi dan niet wel ontbonden
die knaep antwoerde had ic ghevonden
dat ic zoeck off waende ict vinden
trueren soude mi luttel binden
mi heeft een meyster uutghesent
die menigherande cruden kent
om dbeste cruut dat wast op eerde
dat waendic wel mit snelre vaerde
hebben ghevonden eer yet lanc
nu heb ic menighen swaren ganc
zeder na dit cruut ghegaen
mi en kan gheen man doen verstaen
van desen crude den rechten naem
doe seide ic vrient waert u bequaem
ic soud u wel die waerheit ghien
ic heb dit cruut al eer ghesien
dat u dus zere is worden tsuyr
ic weet al gader sijn natuer
ende sinen naem wort u bekant
dat edel cruut is selve ghenant
dat boven allen cruden is moeder
als ic u noch wil maken vroeder
woudt ghi yet langher bi mi duren
die knaep antwoerde in corter uren
mocht ic dus vynden dat ic soeck
hoe langhe ic merred mi en roeck
mijn meester souder mi om prisen
ic bidde u moechdijt mi bewisen
tot wat oevel esset guet
mocht ic des hier werden vroet
soe waer ic menigher sorghen vry
ic antwoerde hoert nae mi
ic sels u wel een deel berechten
selve doet grote vete slechten
diemen houden mocht ter wrake
selve is cruut van goeden smake
selve ghift eten ende drincken
selve doet horen here schincken
selve is goet tot allen stonden
mit selve heeltmen diepe wonden
dair om is tcruut ter werlt so dier
noch gheen meester also fier
ghine crijcht van hem wel u ghevoech
op dat ghi selve hebt ghenoech
selve is cruut van soeten ruken
wye selve wat heeft dat mach hi bruken
selve is cruut van hoghen doen
selve maect bloede herten coen
selve is waert voer elken man
wye selve wat heeft dat vaet hi an
selve en machmen niet volprisen
selve doet oeck die ziele spisen
dat sy mit gode wert vercoren
hier om waer selve quaet verloren
selve is elken man bequaem
selve ghift cleder den lichame
menighe chierheit al daer toe
selve ghift soude ende schoe
selve heeft noch doechden meer
dan ic u segghe in desen leer
dat machmen menichsins bescouwen
selve maect hulde mit scone vrouwen
dat sy ons eren ende nyghen
op dat si wanen selve te crighen
selve en machmen niet volloven
si hout den man in eren boven
op datmense nutten wil mit recht
daer en is oec ridder nochte knecht
diese wille tonrecht bruken
sine waer veel beter ande struken
bleven dair si eerst an wyes
onnutte vroechde is tijt verlies
dat segghen ons die wise clercken
doe sprac die knape god moet u sterken
wye maect u deser saken wijs
ic hebbe ghewandert van parijs
mine costet gheen man dus bevroeden
mi wondert seer in mijn vermoeden
wat meester u dus heeft gheleert
ick seide vrient god sijs gheeert
die my heeft desen sin verlient
ic en hebber nyemant om ghedient
gheen aertschen meyster cleyn off groet
wildi die waerheit weten bloet
ic en sel u zeker lieghen niet
mi is des ghelijc gheschiet
als ic u hebbe hier doen verstaen
hier voermaels was mi eer ghedaen
doe ic selve had ghenoech
daer nae creech ic mijn onghevoech
dat selve hoer bladen liet verdwinen
doe word ic onwaerd alden minen
doe ghinc ic borghen ende lienen
ende mit gheselscap mi veryenen
die ter zeewaert wilden varen
off ic my erghent mochte ghenaren
dat selve hoer bladen weder creghe
hier toe soe had ic crancken zeghe
want wairwart dat ic henen wende
die wint ghinc teghen mit ghenende
mit fellen vlaghen onghehuyren
soe dat ic niet en waende gheduren
vanden weder inder zee
tanker en hilt noch min noch mee
al wierpment neder inden gront
van sorghen word ic onghesont
want elck man duchte voerden doot
doe ghinghen wy alle schier int tboot
ende voeren mede te lande waert
dat schip dat dreeff mit snelre vaert
sonder weer te zewairt uut
doe was selve dat edel cruut
in mi verdorret uter maten
doe ghinc ic dolen after straten
ende liet mijn boetkijn an dat lant
soe lang dat ic ghesellen vant
die my ghetrouwe vrienden waren
als mi docht int openbaren
doe ghinc ic hem aldus verslaen
hoet mi ter zeewairt was ghegaen
dat schip ende want waer al ghebleven
doe sprac daer sulc willem u sneven
is mi utermaten leet
ende als die gheen dit hadde gheseet
die mi was van herten hout
een ander rekende sinen schout
hoe veel hi an mi mocht verliesen
inder noot soe machmen kiesen
alre best een trouwen vrient
wye dan des anders beste mient
die troesten gairne in sijn doghen
al schijnt een man een vrient voer oghen
alst comt dat hi hem tafter siet
meent hijs mitter herten niet
hi en staet u dan niet veel in staden
waent hire bi te comen in schaden
dat nam ic op bi dien ghesellen
dien ic mijn doghen ghinc vertellen
dat mi was zwaer ende groet te draghen
sulc ontfermde zeer mijn claghen
die mi mit minnen hadden bezeten
die ander dede mi thant te weten
dat hi gaerne nemen wilde
pande daer hi sijn gheld an hilde
off yemant diet hem hadde verlijt
ic seide vrient als comt die tijt
dat u daghen sijn voerleden
breng ic dan selve dat donct mi reden
desen troost was hem te cranck
dat beyden docht hem alte lanck
oec schene ic alsoe bescaven
dat sijt wel halff verloren gaven
loofden sijs mi tot horen daghen
als gheleden waren die vlaghen
ende mijn anker vaste stoet
doe waende ic varen mitter spoet
tot minen scepe sonder beyden
doe brochtmen daer den bode leyden
die mijn boetkijn soude letten
doe most ic enen borghe setten
eer ic vanden lande mochte
doe was mi te moede onsochte
nochtan mostet ymmer wesen
doe ghinc ic halen thant nae desen
een mijn neve die word mijn borghe
doe was mijn herte in minre sorghe
dan doemen wilde mijn bootkijn toeven
hier by moechdi alle proeven
dat maghen wel nader selven liken
want die natuer moet ymmer bliken
daer si in minne openbaert
oock vintmer som van sulker aert
die om sijn maghen luttel gheeft
oeck hoe veel rijcheit dat hi heeft
dat en is gheen vrient ter noot
oock wien hi minne off vrienscap boot
hi gaet int eynde der vreemder pat
op hem so en tyde ic niet een blat
dat doet het is een wankel schive
hier om radic dat elcman blive
alsulken vrienden ymmer trouwe
die hem helpen uten rouwe
want trouwe vrienden is een troest
die menighen man uut sorghen loest
als ic u hier te voren seide
mijn neve halp mi mit bescheide
dat ic vanden lande quam
op datmen hem te borghe nam
ende als ic borghe had gheset
doe en wort mijn boetkijn niet belet
ende ic creech weder gueden wint
des danck ic gode marien kint
soe dat ic quam behouden weder
doe moste sorghe dalen neder
die mi te voren hadde bevaen
want ic vant selve in bladen staen
doe ic weder quam te lande
doe ghinc ic quiten minen pande
ende gaf vast daer ic schuldich was
als ic te voeren hier off las
hem dies seker wilde sijn
dat ic u segghe is waerheit fijn
hieran heb ics meest gheleert
dat selve mit recht mach sijn gheeert
boven enigherhande cruut
dat binnen meye uut aerden spruut
wanttet tot allen dinghen is goet
doe sprac die knape so maect mi vroet
hoe ic best mach selve telen
ic antwoerde sonder helen
ghi sult gaen huren een hoff
ende telen selve soe crijchdi loff
ende daer in eren ende zayen
wye selve wat teelt dat mach hi mayen
poechdi hier om sonder sparen
selve sel hoer wel openbaren
ende in bladen comen voert
als die knaep dit hadde ghehoert
doe seyde hi willem blijft te gode
dese knaep des heren bode
die dancte mi van alre doecht
dat ic hem leerde als ghi vermoecht
peynst hier om het sal u vromen
die selve wat heeft hi is wellecomen
sinen vrienden sinen maghen
selve heeft een schoon behaghen
al creghe een man een cleyn misval
hi macht mit selve verwinnen al
selve is cruut van hogher macht
selve heeft menigherhande cracht
als ic u hier heb onderscheit
selven macht is also breyt
dat gheen cruyt en wast op aerde
dat selve gheliken mach in waerde
dat sellen meesters helpen tughen
die hem ter waerheit willen bughen
merct hoe sijn si dan besonnen
dien selve te voren es ghewonnen
beide van moeder ende vader
ende nu verdorret staet alle gader
soe datter niet een struuc en wast
dit bispel heeft ons willem ghepast
van hildegaersberch ende wilt beduden
tenen exempel sulken luden
die in horen jonghen daghen
selve mit sotheit van hem jaghen
want wye te rechte wil verzinnen
in doude is selve quaet te winnen
hier om pijnt in uwer joecht
dat ghise teelt al dat ghi moecht
dat rade ic wel in rechten rade
in doude soe ist al te spade
selve telen tuwer baet
si leit so langhe eer si opstaet
van al dat wonder dat wy sien
off horen vertrecken int ghemien
soe en isser gheen soe groten wonder
al vertoghemen elck bi sonder
als dat een mensche in sijn leven
hem selven wil tot sonden gheven
want nyemant weet tghetal der daghen
hoe langhe hi tleven sal ontdraghen
ende wye dat mitten sonden sterft
sonder berou die blijft onterft
vander hofstede daer hi hoerde
eer hi quam in sulker oerde
daermen gheen les en leert te lesen
dan ewelijck verdoemt te wesen
want sonder berou des seker sijt
en wort nyemant der sonden quijt
off die scriften moeten lieghen
wie dan die werlt hem laet bedriegen
soe dat hi goeds daer by verghet
die mocht hem gaern beraden bet
want god heeft ons soe vol ghedaen
wy mochten node van hem gaen
om enich dinc dat ye ghewaert
want god des menschen oirbaer gaert
hi maecte hem eerst hemel ende aerde
ende menighe vrucht van hogher waerde
daer die menschen wel off varen
ende moghen nutten ende oerbaren
hi maecte nae hem ziel ende lijff
ende armer dan een arm ketijff
ghinc hi voer hem inden doot
wanttie minne was soe groot
die hi totten mensche droech
dat hi pijn ende onghevoech
voerden mensche lyden woude
om datmen weder minnen soude
desen waert van sinen ghelaghe
daer wy op teren alle daghe
dien moetmen rekeninghe doen
ende voer hem selven elck persoen
nyemant en mach op anderen tyden
als wi die doet hier moeten lijden
men mach gheen boden daer toe winnen
diet voer ons eynden off beghinnen
elck moet selve sijn deel besuren
mochtmen boden daer toe huren
die voer ons ghinghen inden doet
dat wair den rijcken voerdele groet
nu en macher nyemant wesen vry
hoe rijck hoe machtich dat hi sy
die die helle heeft verdient
hy en vint ter werlt ghenen vrient
die voer hem mach die reyse bestaen
elck moet selff sijn loen ontfaen
ende of elcman voer hem selven moet
sijn loen ontfaen ist zuyr ist zoet
wat willen wy dan op yemant laden
dat ons niet en comt te staden
tyden wy opter papen singhen
off op die clocken die clinghen
off twywater dat sy wyen
daer die ziele mede te vryen
nader tijt soe ist al verloren
isser niet ghedaen te voren
daermen op hopen mach na desen
daer en helpet singhen noch oec lesen
voer een ziel die is verdoempt
dat sy ymmermeer ten hemel coemt
diet quaetste kiest het moet hem bliven
daer en mach nyemant naerre scriven
die van leringhe is so rijck
een ruud exempel dier ghelijc
heb ic ghehoert in leden tyden
hoe die vrouwen hem verbliden
sonderlinghen te lande waert
in april in sel in maert
als hoer ganze ende hoer hinnen
broeden ende kuken winnen
soe sijn si blider dan te voren
groet ghewin doet lesken toern
jonghe kuken hebben si lieff
ende houdense sachte voer miskieff
si trecker inder sonnen mede
ende mit groter naerstichede
willen sise wachten ende hoeden
voer ander schade die si vermoeden
craeyen aexteren ofte wuwen
doet hem voer die schade gruwen
want sulke voghel mit ghewelt
op die kuken sijn ghestelt
die wijl si jonc sijn ende cleen
mar sy en bliven niet op een
vrouwen die hoer kuken wachten
si willen naden ghenen slachten
die der werlt minnen zeer
ende wanen dienen onsen heer
een van tween dat machmen maken
mer beyde te doen is quaet te raken
die op god hoer minne draghen
die werlt is hem cranck behaghen
die werlt te minnen ende te pleghen
dat moet gode ganghen teghen
dat seg ic biden goeden wiven
die inden zon hoer kuken driven
ende waenre naerstelijc na mercken
soe schickensi hem tot anderen werken
spinnen naeyen ofte breyden
soe is dan hoir ghedocht ghescheiden
die wijl sy opten rocken sien
soe comter cray off aexter vlien
die hoer proy te voren kennen
ende nemen tkuken vander hennen
die henne maect een groet gherucht
als sy vernymt des voghels vlucht
die vrouwe werpet mitten rocken
soe mit stenen soe mit stocken
naden voghel als sijt ziet
mar dat kuken en crijcht sy niet
sy en can mit roepen ofte claghen
den voghel tkuken niet ontyaghen
hy vlyet daer mede daers hem ghenoecht
al is die vrouwe zeere onthoecht
dat en vroemt haer niet een stroe
tis gheschiet het blijft alsoe
daer en is ghenen hopen an
dus seg ic als ic eerst began
wye soe langhe blijft in dwael
dat hem die vyant trect ter dael
ende in sinen claeuwen crijcht
tis beter datmen daer off zwijcht
dan ofmen groot gheruchte maecte
ende hem gheen ruste dair off naecte
die wijl dat ziel ende lichaem staet
te samen op een toeverlaet
soe salmen byder hope duren
vroe ende spade tallen uren
wye dat inden lesten stonden
recht berou crijcht van sijn sonden
ende voert sijn sonden meent te laten
dien comt alle dinc te baten
singhen lesen testament
ende als sijn veghevier is volendt
after dien is hem bereyt
een deel der hogher salicheit
die hem nyemant en can beroeven
dit selmen ganselijc gheloven
mar nyemant en leve op sulc betrouwen
ymmer te crighen goet berouwen
want wine weten waer off hoe
dat ons die doet sal comen toe
hier om selmen sijn ghevreest
voer die sonden alre meest
wat ons die sonden moghen leiden
ewelijck van gode te scheiden
dus ist een wonder int verstaen
dat yemant wil ten sonden gaen
als ic roerde ende ghi wel hoerde
doe ic began mijn eerste woerde
dat nader tijt is veel te spade
te tyden op die goeds ghenade
want inden oerdel soe gheschiet
gherechtichede ende anders niet
hier om is weldoen vrome goet
twinnet leven sonder doot
den joeden wondert alre meest
dat vader zoen ende heilich gheest
een god is ende onverscheiden
oeck verwonderdet den heiden
het verwondert oeck die sinnen mijn
dat drie een moeten sijn
ende een in drien dit weet ic wel
dat ict ymmer gheloven sel
oeck ghelove ict sonder scil
want god mach doen dat hi wil
die gronden wil die godheit
die weet int lest niet wat hi seit
wat onbegripelic is te weten
wat sal daer nauwe nae ghemeten
helle ende hemelrijck
sijn my cond even ghelijck
ic weet een deel wat hier gheschiet
hoe tghinder is en weet ic niet
hoe dat aldair ghescapen sy
dat comt mi al mit waen bi
ic moet miden ende laen
menich dinc doer arghen waen
dat minen lichaem minen vleysch
smakelijck waer na sinen eysch
dat ic der hellen enten doet
moet ontsien dat donct mi noet
ende icker nye gheen en sach
sterven ende der hellen clach
doet mi seer in anxten staen
ende ic en weet niet hoe si sijn ghedaen
god ziel enghel ende wint
hoe heymelic si den luden sint
nyemant en seit mi sonder waen
hoe dese vier sijn ghedaen
byden spreken kentmen doren
ende den ezel biden oren
mar wat die godheit is te gronde
des en mach nyemant dragen conde
mit enighen vleysscheliken oghen
mar wy sellen nauwe poghen
dat best te doen ende tarchste laten
soe moghen wij hopen tonsen baten
archeit ende schalkernye
die henghet god wel dat ghedye
als ghi tot menigher uren ziet
oeck henghet god wel dat gheschiet
datmen den schalken somtijt hoont
soe dat sijn schalcheit wort gheloent
een oerkonde wil ic doen blyken
dat wel gheschiet is dier gheliken
hoe eens den schalken wort beraden
torment ende al mit schalken daden
in een winter alst was cout
quam ghelopen in een wout
vos reynaert mit groten zeer
want hi en vant nauwer min noch meer
daer hi hem op mochte bedraghen
dus ghinc hi in hem selven claghen
dat hem die hongher dede wee
velt ende wout was al mit snee
ende mit groten vorst bevanghen
van sorghen mocht hem wel verlanghen
want hi en conde niet gheweten
waer hi soude vinden teten
dus was hi veel te meer begaen
van verre soe sach reynaert staen
een aexter op een hoghen boom
reynaert docht dit waer een droem
mi te helpen hoer te winnen
doch willics een arbeit beghinnen
ende proeven mijn ghewin
mijn hert dat weet soe menighen sin
sy sel mi qualijck moghen ontvlyeghen
des icse crighen can mit lieghen
dus ghinc hi voert mit groten wille
ten boomwaert daer die aexter stille
op stoet ende hoer wel luttel hoede
reynaert sprac mit sachten moede
vrou ave god die moet u gheven
blyschap ende ghenoechlijck leven
die aexter die sach neder waert
daer si sach staen den vos reynaert
ende docht wes hier mede bediet
dat reynart mi dese groete biet
hi moet menen mi te honen
doch sprac ver ave god moets u lonen
der groeten die ghi spraect tot my
reynart neve hoe staet u bi
hoe gheneerdi u reynaert
reynart sach ter aexter waert
ende gaf ver aven dus antwoerde
ver ave dat ic mi vermoerde
ende van onwil al bedorve
so en wistic niet hoe ic verworve
dat ic tot enen male sat aet
nu moechdi horen hoet bi mi staet
ic verderve al sonder weer
ick en vinde nouwer ghenen lijfneer
hoe gheneerdi u ver ave
reynart neve mit crancker have
ick en vinde oeck gheen ghewin
al hier soe bruke ic minen sin
een deel mit sorghen ende mit pinen
want gheen gheluc wil mi verschinen
ave zwech ende reynart begonde
te spreken als hi seer wel konde
ver ave soe sijn wi eens van heil
mar mocht ons vallen noch te deyl
daer wy lijfneer mede creghen
soe mocht van ons sijn ghesweghen
raet die ons te doene staet
ave weet ghi enighen raet
die ons comen mocht te baten
reynart suldi op mi verlaten
raet dat donct mi wonder wesen
ic en can den hongher niet ghenesen
die ic lide deser uren
soude ic in desen hongher duren
wist ic raet lieve reynart
dit waer alte selsijn aert
weet ghi yet raets dat laet ons weten
ic en sels int eynde niet vergheten
ave zweech ende reynaert oeck
mar ave docht ic make u tlooc
tot uwer feest heb ics die macht
eer ghi volbringhet u ghedacht
ende also docht oeck reynaert mede
mocht ic mit mijnre behendichede
u bi mi crighen opten snee
ic soud u leren tellen twee
entaer toe twee al eer wy scheiden
dat u u leven mocht verleiden
aldus docht elc om sanders scade
mar reynart vant in sinen rade
een loos dinc als hi wel conde
ave ghi moecht mi alte gronde
vraghen raet nu latict weten
ic wist wel raet dat wy te eten
souden crighen langhe tijt
had ic help des zeker sijt
want sonder hulpe yet te bestaen
dat mocht wel misselic vergaen
hier om en dar ic niet beghinnen
sonder hulp mer mocht ic ghewinnen
hulp die mi ghetrou bistoede
wy souden wesen vroe van moede
dat wetic sonder twifel wel
och here god hoe quaet hoe fel
is u herte ende dat ghi mient
dat docht ver ave reynaert vrient
weti oerbair haddi vuylst
soe segtet mi al onghehuylst
mach u helpen minen raet
die ic can vinden of mijn daet
die sel u seker sijn bereyt
waer ons beyden baet an leit
daer willic seker comen bi
spreect op reynart wat raet wety
reynart die gaf wedertale
trouwen ave ten voecht niet wale
raet te segghen over luut
tis tot menigher stadt beduut
tfelt heeft oghen twout heeft oren
onsen raet mocht yemant horen
die hier onverschiets quaem gaen
dat wy wel schade by ontfaen
mochten des coemt hier by
ic sel u segghen hoe dat wy
die saken alre best hantieren
daer wy den hongher mede verweren
ic heb een woert van u ontfaen
dat ghi mi trouwelic wilt bistaen
van desen daghen voert an meer
ende op dat woert troest ic mi zeer
ave die was wel besocht
ende mercte nauwe des vos ghedocht
entaer om quam si node lagher
mittien soe sach si enen jagher
van verre comen die honden springhen
doe docht ver ave wils god ghehinghen
u sel nu rechte loen gheschien
des hoep ic ende bin in dien
van uwen wercke claer ende al
nu wouts god hoet varen sal
ave viel uut horen dencken
ende si sprack menich crencken
is ghevallen hier ende daer
tis wel recht dat ghi hebt vaer
voer dinghen diere moghen gheschien
ghi ducht voer horen ende sien
entair voer duchtic utermaten
mar woudi u in trouwen saten
ende mi gheselscap doen int goede
soe mocht ic voert an sonder hoede
by u comen ende wesen vry
reynart sprac ende swoer by
gode ende onser soeter vrouwen
ghi sult mi vinden vol van trouwen
in allen sticken ende in desen
des moechdi sonder twifel wesen
dus maecten si vast hoer ghespan
mer ave sach den jagher an
comen dat si zeer begheerde
si vloech vast lagher totter aerden
recht off si neder wilde comen
tot reynaerts rade so heeft vernomen
reynaert den yagher also naer
dat hem te moede was wel swair
want hi sach wel ende dochte
dat hi niet ontganghen en mochte
doe sprac hi tot ver aven aldus
kir deus deus dominus
ver ave hoe mochti sijn dus quaet
in uwer herten dat ghi daet
mi aldus lang by u te beyden
dat ic van minen live moet scheiden
en hoerdi niet mine woerde
al hadse een monick in een oerde
ghesproken hi mochter mede volstaen
waerom hebdi dit ghedaen
hoe en haddi mi alre eerst besocht
wat ic mit u soud hebben ghewrocht
trouwen sprac ver ave doe
soe had voersien weest veel te vroe
die saken die ghi mit mi mient
die sijn mit sulker aert veryent
dat icker by soud sijn verloren
entaer om woude ic slechs niet horen
uwen raet ghi sijt soe fel
al spraecti mitten monde wel
ghi moecht van uwer doecht wel zwighen
u hert dat meende mi al te crighen
ende in uwen buuck te stoppen
nu seldi mit sulck gheselscap soppen
dat u te rechte wel sal payen
gaet anders stricken ende drayen
ende weest vroem in uwer const
ghi hebt nu loen nae uwer gonst
off die waen sal mi bedrieghen
vaert als ghi moecht ic wil vlyeghen
daer ic mi andersins ghemeyst
mittien die jagher vaste heyst
sine winden mitten honden
soe dat si reynart deghelic pronden
mitten tanden ende maecten
dat reynart al sijn naden craecten
vanden rocke die hi droech
des vrou ave int herte loech
ver ave vloech hoerre vaerde
doch si sach verdorven reynarde
by macht des yaghers op tfelt
hier bi soe heb ic dit vertelt
dat hem bi wilen arch gheschiet
die archeit gaern ghedien siet
reynaert meende te honen aven
mar hi versacht mit sijnre gaven
die alles dinghes hevet macht
dat afterbleeff reynarts ghedacht
ende hi bleef selver inder noot
mitter pinen vander doot
ende alsoe moeten si alle bliven
die hoorscheit ende schalcheit driven
alst noch oft god wil sel gheschien
woude elkerlijck die waerheit lyen
men vonde noch vele meer reynarden
al en draghen si gheen rode baerden
van drien bloemen hoerdic waghen
aldair die mensche in sinen daghen
menighe salicheit mach of comen
wilt ghise horen ic salse u nomen
die een die brenct die tarwe roet
daer off so maectmen tedel broet
die ander bloeme brenct den wijn
die derde tvlas dit donct mi sijn
die beste bloemen die men heeft
want ten is mensche gheen die leeft
die lijff ende ziel sel gheneren
dat hi die bloemen wel mach ontberen
hoir moghentheit is also groet
god die uut sijns vaders schoot
hier beneden wilde comen
heeft dese drie bloemen anghenomen
tarwenbroot ende wijn
lijnwaet moet ter missen sijn
selmen maken tsacrament
dat elc priester wort bekent
inder missen voerden outaer
dar boert hi al openbair
goods vleysch ende sijn bloet
dat menich schoen mirakel doet
noch hudens daechs tot menighen stede
dit sijn bloemen der waerheide
tarwe donct mi dbeste sijn
daer na prisic den wijn
ende dat edel linnewaet reen
dat mitter sonnen is ghemeen
want nyemant en macht maken claer
dan die sonne dats openbaer
ghelijc die tarwe ende die wijn
hebben si niet dat sonneschijn
soe bliven si van naturen cranck
als die sonne heeft horen ganck
ende opt hoochste comt anden throen
soe schijnt si van naturen schoen
dat si verwinnet alle licht
soe machmen sien dese heilighe vrucht
tarwe bloeyen ende wijn
dat vlas tieghen dat sonneschijn
elck ontfanghen sijn natuer
daer menich aerts creatuer
blyde om is als si gheraect
dese vrucht die god heeft ghemaect
want si die werlt al verhoecht
soudic volprisen hoere doecht
dat wair mi harde onghereet
wantmen ons ter waerheit seit
datmen leecht op linnenwaet reen
die hoechste bloeme die ic meen
dat is god marien soen
die is machtich ende was die ghoen
die vanden water maecte wijn
dus proefic datse edel sijn
dese bloemen daer ic off began
want hem god der eeren gan
dat si mit hem sijn ghemeen
men can ter werlt vinden gheen
die beter sijn in minen waen
een linnen cleet gafmen hem aen
den heer daer hi ant cruce hinc
die machtich is van alre dinc
die moet ons also langhe sparen
eer wy van deser werlt varen
dat themelsche broet ende wijn
tot onsen endaghe moet sijn
entaer toe een linnen cleet
anders en is hem niet bereet
coninghen hertoghen ende graven
hoe rijck dat si sijn van haven
die dese bloemen heeft int lest
ic hoop dat si sijn die best
ende voer den vyant wel bewaert
wy bidden gode dat hi ons spaert
soe langhe dat wy voerden doet
dese bloemen hebben inder noot
ic sie die werlt soe verkeren
ende elkerlijc an anderen leren
dinghen die mi zeer wanhaghen
want wouden si prijs ende eer beyaghen
die nu inder werlt regneren
sy en souden ander dinc begheren
dat hem nutteliker waer
want ic bins in groten vaer
selt aldus yet langhe staen
dat sijs sullen wraeck ontfaen
van hem die alles dincs is vroet
hert lijff sin ende moet
begheert hovaerde tallen tiden
oetmoedicheit die tret bezyden
want sine dar hoer niet verbaren
trouwe is uten lande ghevaren
ghierichede heeft al tghewelt
het is ter werlt alsoe ghestelt
men siet trecht om ghelt vercopen
want reynart heeft soe langhe ghelopen
mitten heren inden hoff
dat si hem gheven thoochste loff
ende segghen hi is der wijsheit moeder
hier om staet reynaert nu ten roeder
ende symon opt voerchasteel
trouwe heeft hier tminste deel
nochtan is si dat outste kint
alsoe alsmen bescreven vint
want god die heeftse selve verheven
al is si nu hoers lants verdreven
datmer niet en wil bekennen
van hem die nu mit valen mennen
wanttet sijn die ghene die recht bewaren
ende om miede hoer ziel beswaren
dat si recht tot onrecht wisen
ende onrecht voer dat rechte prisen
om datmen hem miede gheeft
een mate man die niet en heeft
miede te gheven dat sijn is quaet
voerden rechter dat verstaet
dair hi den rycken sel beclaghen
des mach den armen zeer wanhaghen
mar waer si twe te rechte comen
die tsamen hebben opghenomen
saken dair hi mach an winnen
dan sel die rechter thants versinnen
ende vraghen hem al om tghestant
ist om husen off om lant
soe gaen si eerst totten rechter
die een comt nu die ander echter
ende elkerlijck die looft hem miede
aldus verschalctmen nu die liede
ende alst dan comt ten hoechsten recht
soe doet hi vraghen over plecht
off sijs beyde willen bliven
an hem die recht daer sel bedriven
segghen sy ya soe heeft hijt binnen
soe mach hi wel te dancke winnen
an hem beyden sonder toern
oeck hoe hi miede nam te voren
mer willen si ymmer sonder sparen
mitten rechte voerwaerts varen
om datsi miede hebben ghegheven
soe moet daer een van beiden sneven
want int eynde blijft hi boven
die den rechter meest mach loven
des toghe ic u exempel claer
dat ymmer viel al openbaer
van hem tween die onderlinghe
om een erve souden dinghen
dat costelic van ghelde was
dese twee sijt seker das
die aldus te rechte quamen
die en can ic u niet ondernamen
die ene was een tymmerman
die nauwe consten wercken can
ic wil u segghen by wat saken
hi conste wel schone waghen maken
dair grote vrouwen noch te tyden
in reysen plaghen op te riden
daermen feeste sel bedriven
mit knapen ende mit camerwiven
oec wrocht hi wel der menten werck
ende ist alsoe als icket merc
die ander man na mijn verstaen
die konste wel vleysch ter banke slaen
hy was rijcke van aertschen goede
ende subtijl van hoghen moede
nu weet ghi hoer beyder zede
die camen dair ter stede
al dair die rechter was gheseten
omdat si ymmer wilden weten
wyemen terve soude gheven
daer si beyde dus zere om keven
die tymmerman waende wel
dat hi sijn claghe winnen sel
entie ander oock also
mar trecht en scheide niet soe vroe
tleet wel ses off seven daghen
eermen ute die leste claghe
die tymmerman die duchte seer
want tander was sijn overheer
dat hem gheen rechte en soud gheschien
hier om ghinc hi thans nae dien
als dat recht was daer ghescheiden
ende dede enen schonen waghen reyden
datmen sijn beter niet en wist
ende senden doe mit nauwer list
des rechters vrouwe tot horen eren
ende doe ghinc sy den rechter leren
dat hi den tymmerman waer hout
hi hads verdient mit rechter scout
ic wil u segghen alsoe hoe
hi antwoerde vrouwe ic doe
uwen meester al ghelyke
ic en laets om arm noch om rijcke
des moechdi seker wel vermoeden
aldus soe liet hi hem bevroeden
hier nae soe quam een ander dach
datmen dar recht te rechten plach
doe ghinghen si beyde te rechte weder
daer vellen tael op ende neder
doe sach hi zeer sijn onghevoech
die dat vleysch ter bancke sloech
wat hi seide twas onghehoert
die rechter vinc hem in sijn woert
int archste wat hi daer vertrack
off oeck sijn taelman voer hem sprac
dus hadde hi tvuylste vanden spele
al warp hi cansen noch soe vele
tsijn ghinc altoes onderstaen
mar als dat recht was daer ghedaen
ende elkerlijc ghinc sijnre vaerde
vereysschet hi varinc wat hem daerde
want sijn vrient die quam na desen
ende seyde hem hoet mochte wesen
dat hi soe qualiken was ghehoeft
die tymmerman heeft myede gheloeft
daer mede doet hi den rechte zwighen
machmen om myede recht vercrighen
daer wy twee dus sere om kiven
soe sel ic wel mijn recht bedriven
ic ben die daer niet an en spaert
ende hi ghinc thuus met snelre vaert
tot sinen stalle daer hi vant
vier ossen die hi schier ontbant
hi sendese tot des rechters hove
doe most hi spreken wel mit love
des derden daechs daert was te doene
ende elck daer quam tot sijn saysoen
daermen dat erve gheven soude
naden recht aldairmen woude
doe hadt die tymmerman verloren
diet zeker waende winnen te voren
des was hi droeve in sinen sin
doe quamen daer die schepen in
aldair die vierschaer was gheleghen
om rechte mate daer in te dreghen
en dede die miede diet ommekeert
al daerment trechte nu mede onteert
die schepen ghinghen hem beraden
die tymmerman was sere beladen
die daer byden rechter stoet
doe docht hi in sinen moet
ic salt den rechter oec bedieden
mit subtijlheit eer wy schieden
off hi den waghen heeft vergheten
aldus soe dedijt hem te weten
eermen des vonnisse soude vraghen
doe riep hi lude crenghet den waghen
laten gaen an dander zyde
doe sach elcman om ten tyde
van die biden rechter waren
wan die waghen quam ghevaren
al daer die tymmerman om riep
ende alser nouwer gheen en liep
doe loecher sulc ende hilt sijn spot
ende seiden dat hi waer een sot
want hoerre gheen en wiste den gront
dan die ghene diet verstont
wat hi meende uut desen latijne
dat was die rechter ende die sine
die verstonden wel dese woerde
ende als hi tvonnisse wisen hoerde
doe bestontet hem te rouwen
dat hi den waghen sende der vrouwen
die also lustelic was ghedaen
mittien sprac hi den rechter aen
anderwerven als die boude
dat hi den waghen krenghen soude
doe loeghen si alle groet ende cleen
sonder den tymmerman alleen
want hi bleeff daer an die schade
als menich doet bi valschen rade
die daer omme stonden te ringhe
die docht dit wesen vreemde dinghen
want sine hadden nye ghehoert
tebringhen sulke reden voert
voer recht al dair die schepen saten
dit docht hem wonder boven maten
hoet die rechter mocht verdraghen
die had ontfanghen desen waghen
ende die ossen alle vier
na deser talen quam wel schier
dat leste vonnisse onder die schepen
noch was die tymmerman begrepen
dat hijs ymmer vermanen wilde
of ment al voer scheren hilde
dat hi dat liedekijn hadde ghesonghen
mittien is hi soe nae ghedronghen
byden rechter daer hi sat
dat hijs hem heymeliken badt
ay hoerdijt rechter lieve heer
gheeft den waghen sinen keer
doe antwoirde hi tot sinen scheren
knaep is dit al u begheren
datmen den waghen krenghen sal
jaet here dat weet ghi wael
die rechter sprac tis noch te vroe
daer sijn vier ossen comen toe
die mitten waghen voirwairt gaen
al hiete icse stille staen
off den waghen ommekrenghen
die ossen en willens niet ghehenghen
sine trecken altoes vaste voert
doe wort die tymmerman verdoert
dat hi den waghen varen liet
want wat hi riep ten halp hem niet
hi en verloes aldaer ter stede
dat lant ende sinen waghen mede
omdat hem dander was te rijck
so toghen dossen uten slijck
al dair hi diep te voren in lach
ende sintmen op die myede sach
soe creech dat recht een grote cromme
wantmen gaet nu buten omme
tpat dat buten omme leecht
dair wort die mensche by ontweecht
wantmen ment daer in mit valen
maer die gheen en mach niet dwalen
die hier volcht den rechten pat
hi en comter by ter hoechster stadt
dair die rechter is gheseten
die recht ende onrecht al sal meten
ende niet om miede en is te doen
dair mach die ghene wesen coen
die hier den rechten pat wil gaen
want god die sellen wel ontfaen
wye den rechten pat versmaet
ende willens buten pade gaet
die mach wel ten lesten daghen
duchten voer des rechters claghen
dairmen recht nae recht sel wreken
ende elck moet voer hem selven spreken
dairmen rijck noch arm en spaert
noch gheenrehande myede en gaert
daer en is miede niet een saet
diemen mit vlyte al hier ontfaet
als die rechter dossen dede
ende die vrouwe den waghen mede
hier om soe radic elken man
dat hi te tyde keer daer an
dat hi den rechter dar verbeyden
die alle dinc te recht sal scheiden
dat donct willem den besten raet
van hildegaersberch dat ghijt verstaet
alsoe te rechte als hijt u leert
ende ghi alle dinc int beste keert
het was een hont al hier te voren
die had een goetman vercoren
die welke cokenmeester was
by enen heer sijt seker das
alsoe lieff had hi den hont
dat hi en cume tenigher stont
afterliet hi en nammen mede
waer hi ghinc off wat hi dede
die hont die wort alsoe vermaert
onder tghesin lieff ende waert
een yghelijc den hont verhieff
om den man dien hadde lieff
dus lietsine gaen ende keren
horen cokenmeester teren
inder koken had hi ghenoech
daermen ander honden uut sloech
des hadde hi harde goet verdrach
dair nae ghevielt op enen dach
datmen enen cokenknecht
beval te houden een gherecht
dat costelijck was ende dier
hi settet op in een masier
ende waendet hebben wel bewaert
die hont toechde der honden aert
ende nam tgherecht al daer hijt vant
ende attent in sijn buuc al te hant
dat heeft een onderkoc voersien
ende vervolchde den hont mittien
ende ghinc hem grote slaghen deelen
mit cockmessen ende mit platelen
oeck waendien ghesleghen hebben doot
by avontuer dat hy ontschoet
soe dat hi quam in een gaet
ende eer hi conde gherumen dat
soe quam een ander die des gaert
ende sloech hem off sinen staert
byden rugghe alsoe ghehende
dat hijt ruumde mit miswende
ende mit harde groten zeer
uter stadt daer hem groot eer
was gheschiet in sinen daghen
des hoordmen yammerlyken claghen
in groten misbair dat hi ontran
ander houden schoten hem an
ende vraechden zeer wat hem daerde
dat hi soe yammerliken baerde
hy antwoerde hem al vlyende
schuwet dat hoff lieve vriende
menghet u mitten heren niet
op dat ghi selve thuus hebt yet
dient den heren al u leven
ende worter by alsoe verheven
dat u donct dat ghijt al sijt
het ghevalt op eenre tijt
dat ghi buten des coocs oerloff
een schuttel spise draecht uten hoff
soe sidi daer off slants verdreven
off ghi moet daer renten gheven
u staert die moetet dair becopen
men slaten off men laet u lopen
ontdraechdi tlijff dat es ghenoech
hier om soe pijnt om u ghevoech
lieve vrienden laet des niet
want ghi exempel an mi ziet
ende set al anders uwen aert
wildi behouden uwen staert
waerom souden wy trueren yet
sint god die werlt werden liet
sone was sy nye soe wel te vreden
die paeus die leeft by goeden reden
om te dienen onsen heer
exempel ende gherechte leer
doetet volck in duechden leven
omdat sy goede exempel gheven
die mitten paeus gaen te rade
soe en tretter nyemant buten pade
wy en menen al gherechticheit
heb ic meer niet gheseit
soe is een woort daer an vergheten
die byden paeus sijn gheseten
cardinael ende legaet
si leven al in goeder staet
sonder nijt ende ghierichede
bisscopen ende prelaten mede
sijn gherechtich waermen coomt
mer is woort dat luttel vroomt
die heilighe kerck heeft ander kinder
beyde meerder ende minder
als abten ende rijcke monicken
prochypapen ende canonicken
die alle schinen gheestelijck
want daer en isser gheen soe rijck
si en hadden liever meer dan min
doch si en gheren gheen ghewin
vorder dan hem toe behoert
isser mer niet in twoert
soe doele ic seker in mijn dichten
die den luden nu verlichten
mit absolucien tontbinden
nader waerheit die wy vinden
sy sijn op reden al ghestelt
sy en absolveren niet om tghelt
noch oeck deken noch provisoer
si segghen elck man te voer
si en willen gheen onrechte miede
nader waerheit die ic bediede
soe moghen si gherechtich sijn ghenoemt
mer is woort dat luttel vroemt
die keyser ende sijn hoghe man
die hebben oec ghenomen an
tswaert der gherechticheit te voren
ende in doechden soe te roeren
dats die werlt si verhoecht
nu die keyser mint die doecht
nu doen die coninghen oec alzoe
hy mach mit rechte wesen vroe
die hem mitten goede verzelt
mer is woert dat mi versnelt
als ic die zulke prisen waen
constmen meerre wel verstaen
ick soude noch dichten ende vinden
hoe sy hem te gader bynden
keyser coninghen in eendracht
om te crighen sulke macht
dat sy die straten maken vry
eendrachteliken sonder twy
menen si pays entaer toe vrede
als ghi wel siet in kerstenhede
hoe deen den anderen nu spaert
ghiericheit is onwaert
ende versmaet in allen dinghen
omdat keyser ende coninghen
sterken trecht al dair si moghen
des gheliken doen hertoghen
entie graven in hoer lant
soe dat si alle werden bekant
gherechtich schamel ende milde
ic waen een yghelijc wel wilde
dat die ghierighe waer verdoempt
mer is woirt dat luttel vroempt
onder alle dese hoghe heren
leeft oock ridderscap in eren
elkerlijc na sijnre macht
si sijn in doechden soe bedacht
dat sy gherechtichede minnen
al mochtmer noch soe veel an winnen
mit ghelde en canmense ghemieden
si sijn ghenadich horen lieden
soe dat wy nyemant horen claghen
tmach den volke wel behaghen
dat reden is dus zere vercoren
onder theerscap wel gheboren
dat elck sijn recht by reden hout
oeck vintmen theerscap menichfout
tot ridders oerden oeck ghewijt
die jongheers heten inder tijt
si gaen oec mede den selven ganc
an horen raet in horen banc
is ghiericheit ghedreven off
wy moghen gode wel gheven loff
die ons dese gracie heeft ghesent
waerre mer niet soe wel bekent
ic soudse noch veel hogher prisen
die trecht regieren ende wisen
baeliuwen schouten ende scepen
die sijn in doechden soe begrepen
dat sy niet dan recht en doen
men biet den armen sulke soen
voer misdaet die hem is gheschiet
dat hi hem wel ghenoeghen lyet
al had hi min van sijnre blaem
onrecht heeft soe wreden naem
waermen comt ter werlt wijt
datmen mit ghelde gheen respijt
in onrecht can ghecrighen
nu moeten al die schalken zwighen
die hem dickent hebben beroemt
mer is woert dat luttel vroemt
die huusman staet oeck op sijn hoede
om wel te leven als die vroede
min noch meer in sinen daghen
als sijn overouders plaghen
hine wil bailiu noch scepen wesen
daer menich man by is gheresen
hy wilt den heren laten wouden
dat sy trecht by reden houden
ende gheen onrecht en laten doghen
dair hem twair off comt voer oghen
die coopman die is oeck gheneghen
in sinen comanscap te dreghen
rechte mate ende anders niet
ja ende neen is hoer bediet
die hem mit comanscap gheneren
sonder hoghen ofte meerren
wort nu comanscap bescheiden
meerre volcht mi sonder beiden
om te straffen dat ic make
oft meerre mient dus felle wrake
ic moet mi hoeden veel te meer
een zeeman die nu vaert ter zee
om visch off om ander neer
gherechticheit is al hoer gheer
sy en nemen niet in hoer partie
boeven offte schalkernye
die zeeman leeft der avonturen
hy en dede niet om gheen besuren
anders dan hi selve gaert
off elkerlijc hem wel bewaert
als ic u hier te voren telle
soe en dienter nyemant om die helle
daer lucifer in is verdoempt
mer is woert dat luttel vroemt
goede heren goede papen
goede ridderen ende knapen
die sijn ghenoechlijc mede te hoven
mer vrouwen gaen hem al te boven
te prisen in gherechter doecht
als die heren sijn onthoecht
op horen landen fel ende wreet
die vrouwen sijn altoes bereet
horen volck te staen in staden
ende heymelic den heer te raden
off openbaer der meenten best
gaetmen oest off gaetmen west
men vint den vrouwen goedertieren
want si en willen niet regieren
datten heren is bevolen
hoe mach kerstenheit dan dolen
oft wel te punten is beheert
heb ic mer niet gheleert
soe is mijn dichten luttel waert
ende die waerheit niet en spaert
die sel altoes den vrouwen prisen
ende ymmer doecht ende eer bewisen
want si sijn van hogher waerde
men vint in vrouwen gheen hoveerde
daer ondoecht uut can gheleken
vrouwen souden node spreken
dat horen manne waer contraer
si leven al in rechten vaer
openbaer ende stille
om te doen hoers mans wille
dair sy moghen dach ende nacht
al hadden die vrouwen wel die macht
sy en willen gheen onminne maken
eer si onpunteliken spraken
si zweghen liever seven daghe
aldus en comter ghene plaghe
diemen witen mach den vrouwen
sy leven die de werlt bouwen
mit ghenoechten alte male
als een die wandert inden dale
daer die meye staet ghebloemt
mer is woort dat luttel vroomt
hoe comt meerre dus te werke
onder pape ende clercke
ende onder grote heren machtich
is daer yemant soe voerdachtich
die my ontbint ende overspelt
hoe meerre crijcht dus groet ghewelt
dat mense dicht bi goeden luden
hoert ic sel u twaer beduden
meerre maect een weynich dat
waer mer an is hem brect al wat
doch die goede is sonder meerre
wijsten mi hi woent noch verre
die mer en heeft noch dat en ghien
mar god is sonder dat alleen
wil hi ons helpen ende raden
so en can ons mer noch dat ghescaden
exempel vintmen veele bescreven
die vanden wisen sijn ghebleven
ende gheset tot onser leer
op dat wy den hoechsten heer
souden ontsien in allen wercken
ende overpeynsen ende mercken
off sijn wil ende onse begheren
wel te samen concorderen
om te crighen ewich guet
byden wercken diemen doet
soe machmen proeven mitten sinnen
wiese sijn die doechde minnen
tusschen goet ende quaet
wijst ons reden die rechte maet
die gheen reden en willen smaken
selden sel hem reden naken
ic heb exempel horen lesen
dat wy gherechtich souden wesen
entie doeghet setten voert
by goeden exempel diemen hoort
soe leertmen ondoecht wederstaen
ende tot rechten reden gaen
ende wye tot rechten reden gaet
die siet wel hoe die werlt staet
ghemenghet mit onsalicheiden
men werct nu cleen by rechter reden
die wille gaeter al te boven
die mitten heren connen hoven
ende wat van reynardien weten
die sijn daer wel te punte gheseten
hoe sel dit int leste ghedien
als elck man moet die waerheit lyen
ende van allen reden gheven
twaer veel nutter hier int leven
ghebiecht ende wat verclaert
wanttie langhe henevaert
en moghen wy letten noch ontvlien
tis een anxtelic ontsien
mitten zonden hene te varen
die hem niet te tyde en claren
ende inden zonden langhe duren
dair willic sonderlinghe off rueren
ende by ghelycke brenghen voert
exempel als ic heb ghehoert
elck versta die leren can
men leest ons hoe een heilich man
quam ghegaen in enicheide
off hi woude spreken sijn ghebede
in een busch daert heymelic was
daer hi dus ghinc ende las
beyeghende heem een vreemt dinck
als hem docht aldair hi ghinck
bezyden vander rechter straet
ic wil u segghen in wat maet
daer sach hi enen moriaen
begrepen in een dullen waen
want hi las ende droech tenen gader
hout telghen ende blader
ende had ghedraghen een langhe stont
int leste bant hijt in een bont
dat hi hadde ende droech niet meer
den goeden man verwonderde zeer
van sijn ruspen van sijn draghen
want hi en sach daer karre noch waghen
daer hi thout op mochte voeren
int leste als hijt waende verroeren
off opheffen doe bleeff hi doot
des had die goede man yammer groet
dat hien aldus sach bederven
ende onder die zware borde sterven
die goede man den moer daer liet
want hi en conden helpen niet
ende ghinc ter ander stadt van daen
aldaer soe sach hi enen man staen
water putten in een vat
des hem luttel wart te bat
want wat hi putte seit die scriftuer
dat liep tene male onder doer
ende daer en bleeff altoes niet in
nochtan en putte hi niet te min
des hadde die goede man quaet verdrach
dat hi hem alsoe putten sach
ende het niet en beschoot wat hi dede
doe ghinc hi voert der derder stede
daer vernam hi eer yet lanc
hem tween die enen zwaren planck
hadden ghevaet ende mosten dreghen
ende hoer dinck was soe gheleghen
sy en mochtens nerghent legghen off
an horen weghe stont een hoff
wye daer in quam die hadde vrede
oeck soe most hi rusten mede
dat hadden si te voren wel ghehoert
nochtan quamen si voer die poort
mitten planc al overdwers
die laste dede hem groten pers
mar si waren soe beraden
gheen en woude den anderen gaden
ter poorten voeren in te gaen
dus bleven si beyde buten staen
ende hoerre gheen en mochter in
van allen desen drien den sin
elck bysonderen exponeren
dat staet nu vast in mijn begheren
die moer die thout te gader droech
daer hem off quam dat onghevoech
dat is een sondich sondaer
die binnen enen langhen jair
niet te biechte en is ghecomen
noch penitencie heeft anghenomen
van sinen sonden meer noch min
ende set al anders sinen sin
dan totter biecht hem te reyden
hi wil noch een jaer beyden
ende dencket dan dat hi sal
hem absolveren van al
soe beyt hi voertan totten derden
ende laet hem daer in soe verherden
dattet vierde comt in hant
dus gadert hijt vaste in een bant
van jaer te jaer ende latet hopen
die wech die wert hem onderlopen
dat hi sterft in sulker voer
soe blijft hi dan als die moer
die die sware borden las
dair hi by bedroghen was
tander punt verstaet wel dit
vanden man die twater pit
int vat dat qualic was ghebonden
dat sijnse die in hoeft zonden
ligghen ende langhe sijn verwesen
wat si vasten wat si lesen
tis te mael in hem verloren
want god en wilre niet off horen
voer der tijt suldi verstaen
dat sy te biechte sijn ghegaen
ende hebben ontfanghen penitencie
ende mit goeder consciencie
hebben berou vanden sonden
ende voer den priester sijn ontbonden
dan alre eerst soe macht hem comen
iet te baten ofte vromen
dat sy doen ende dat sy deden
hebben si ghevast of oec ghebeden
alle weldaet comt dan even
wanneer die sonden sijn vergheven
die twee die den swaren planck
mosten draghen sonder danck
als ic u hier te voren bediede
dat sijn twee overmoedighe liedem
die machtich sijn ende rijck van goede
ende mit swaren ovelmoede
sijn begrepen onderlinghen
ende mit gheenrehande dinghen
connen comen tenighen pays
die sijn ten hoghen pallays
wedergheseit dat hemelrijck
ende sijn wel der gheenre ghelijck
die den zwaren plancke droeghen
ende hem niet en wilden voeghen
malck mit anderen in te comen
dair sy rust hadden ghenomen
si en bleven thoren onghemaeck
die altoes leit op felle wraeck
ende wil niet zoenen noch vergheven
is dat die wech om ewich leven
wat soude dan min off caritaet
die god selve tonser baet
heeft ghetoecht soe menichfout
doe sijn menscheit starff ant hout
hy vergaf hi maecte soen
om dattet nodelic was te doen
twaer ons allen zeker noot
dat wy vreesden voerden doot
ende voer die langhe zerichede
die den nydighen sonder vrede
was bereet van aenbeghin
elck versta den rechten sin
van desen figuren wat si houden
off wy daer yet na werken wouden
waert niet grote rust op eerde
entat ewighe loon van hogher waerde
gheeftmer off ten lesten tyden
dit grote ghewinan allen zyden
dit mocht een yghelic node ontberen
doch wes die luden niet en gheren
wat wilmen daer off veel ontdecken
wye den doven pijnst te wrecken
mit sanghe off mit vedelspeel
van beyden hoert hi even veel
weder men vedelt ofte singt
tgheluut hem cleyn in doren clingt
die willens doeff sijn voerden oren
als si die waerheit souden horen
al en hoerden sise nymmermere
twaer der werlt een weynich zeer
wye gheen smaeck en vint in spise
die cock staet hem in crancken prise
wyen hat ende nijt opt herte leit
watmen hem veel van minnen seit
tis hem al een wederwil
dus mocht een man veel liever stil
sitten dan hi edel saet
saeyede daert niet op en gaet
doch die sayer die sal zaeyen
het mach hem qualiken al ontwayen
wye goet saet te zayen pliet
ymmer waster somwijls yet
die dichte connen ende vinden
die horen altoes gaern onbinden
die woerden goods entie scriftuer
omdat si gherechtich ende puer
ewelijck sel bliven staen
hemel ende aerde mach vergaen
ende al datter binnen es
mer goeds woert sijt seker des
mach verganghen nymmermeer
exempel ende rechte leer
die machmen spreken sonder sonde
mar die doer penninghen off doer ponde
ydel glori willen maken
entie quaetheit niet en laken
al hebben si redelick verstaen
die moeten sulken loen ontfaen
als horen wercken toebehoert
gherechte dichters bringhen voert
dat wair is ende salich mede
te comen totter ewichede
voert wil ic u doen bekent
wortel ende fondament
hoe dese materi wort ghesocht
ende te latine vortghebrocht
entaer nae gheset in duutschen tale
tquamen si twee tot enen male
malc mit anderen in een kerck
een leeck dichter ende een clerck
tusschen vesper ende noen
sy en hadden anders niet te doen
dan si van dichten ende van const
spraken entie clerc begonst
goede boecken voert te legghen
ende hem tlatijn in duutsche seggen
van drien veerssen des sijt vroet
soe dattie leecke wel verstoet
dat si niet en moghen lieghen
scalcheit smeken ende bedrieghen
moeter offghesloten sijn
elck verstae den rechten fijn
dese drie veersen sonderlinghen
pleechtmen altoes gaern te singhen
als moghende heren hier verscheiden
off hoghe rechters teen van beyden
off wise clercken of meesters goet
van desen drien bin ic vroet
wanneer enich laet sijn leven
soe wordense ghesonghen off opgheheven
inder kercken byden lichame
tot onser eer tot onser vrame
op datter ander hoghe man
exempel moghen nemen an
al sijn sy rijck ende wel gheboren
tsterven is hoer toebehoren
dese drie veersen dair ic off waghe
roeren vanden doemsdaghe
mar dat respons vanden drien
veersen machmen sien
dat is heer maect mi vry
der ewigher doot des bidde ic di
inden dach der yamerhede
soe hout mi heer in dinen vrede
voerden wreden vyant fel
als hemel ende aerde beroeren sel
want dien dach staet toe ghescreven
hoe dan die quade sullen beven
entie goeden loen ontfaen
die dag sal wesen sonder waen
soe groot in sijn verbaren
recht off hi waer van dusent jaren
als die oude vyant comt
te wachten die daer werden verdoemt
opten kijff die dan gheschiet
ende hi sijn proy dan oversiet
ghelijc den leewe sal hi dan laten
sere grymmende utermaten
om die zielen te verslinden
die an god gheen troest en vinden
dit eerste veers ten jongsten dach
willic bet bewisen nach
ende verclaren int ghemien
toordel goods sal dan gheschien
inden daghe die ic meyne
ende wye daer comt van sonden reyne
die wort den dach soe groet ghespelt
van dusent jaren lanc ghetelt
hoe dat is off wesen sal
dat willic nae bewisen al
int anders veers ende doent bekennen
soe datment claerlic mach verzinnen
die vyant oudt beduut soe vele
als een oerspronc vanden spele
daer alle quaetheit alle sonde
eerst beghint uut sinen gronde
sijn sy meerder sijn si minder
hy hout die sonders al voer kinder
want si spruten inder tijt
uut sinen wil uut sinen vlijt
dus is hi alder sonden vader
out van daghen ende quader
dan doe hi vel om sijn hoveerde
uten hemel doer die eerde
inder hellen gront beneden
nu heb ict eerste veers mit reden
besloten ende wilt laten bliven
mar wise meesters voert bescriven
van desen daghe dat hi sel
den rechtveerdighen ghenoeghen wel
ende hem seer bitter sijn te lyden
die onrecht doen in horen tyden
want meerre dach ende langher met
en wort van gode nye gheset
alsons die wise meesters lesen
dan die selve dach sal wesen
want den goeden is hi groet
ende die dan inder hellen schoet
moeten varen dien donct hi lanck
van dusent jair den ommeganc
want swaerre pijn noch bitter zeer
en connen si smaken nymmermeer
in der hellen gront te bouwen
dan sijn oerdel daer te scouwen
daer alle rechtveerdicheit in staet
ghi heren ghi vrouwen draecht den maet
diemen u hier van hem bevelet
so dattet cort noch lanc en schelet
als ghise weder bringhen moet
voer hem die alle maet is vroet
want alsmen mate om ommate leit
dat is een kenlic onderscheit
by mate meetmen gherechtichede
mar ommat en heeft ghene stede
dan inder hellen gront te sincken
ghi heren ghi vrouwen wilt dit bedincken
hoe langhe hoe breet ghi meten sult
datter niet bi uwer schult
ghemeten wort el dan recht
hebdi enen schalken knecht
diet volc mit onrecht zeer bescheert
ende ghi dan mede der baten gheert
ende laet hem daer om dienre bliven
tonrecht sal an u becliven
men macht op nyemant anders wisen
al hoert ghi hier u leven prisen
vanden sulken om tgheniet
tis altemale een cranck bediet
ten sal u vromen niet twee cave
als alle menschen uut den grave
moeten rysen op die monde
ju duer juweel ju schat van goude
en sal u dan niet moghen baten
u hoecheit is hier al ghelaten
wat helpt dan dyaleticum
die procurerers sijn al stom
die hier studium leren langhe
nauwe subtijlheit nauwe ganghe
diemen hier gaet mit schonen glosen
byden rechte voerden bosen
om onrecht te rechte bringhen
daer en helpt gheen nauwe dinghen
om sentencie tappelleren
off vorder enich hoff te gheren
alsmen hier ter werlt vint
gramatica en helpet twint
die grote const die menighe pade
die dair ingaen mit wisen rade
en sal hem vromen niet een caff
oeck watmen hier dan taelmans gaf
om schone woirden diese lienen
si en connen daer niet veel verdienen
des paeus macht ende des keysers mede
en proeven dan gheen waerdichede
hoer spel is uut tis al volendt
schone claghen argument
diene sullen dan niet veel bedieden
hoir hoghe raden hoir meisnieden
tis al ghescheiden elck by hem
mer die sijn cruus tot jherusalem
voerden sondaer woude draghen
die mach dair berechten ende vraghen
heb ghi sijn lichaem wel ghenomen
dat mach u baten ende vromen
entaer gheleiden opten pat
want hi is teerghelt ende schat
daer alle schat uut comt ghevloten
nu is tander veers besloten
dat derde veers luut in doeren
datmen die aerde vermaent te horen
die diepe zee al dair bineven
ende alle die onder die zonne leven
der werlt schoenheit ende glori
hoe vast si staet in onse memori
want wy dencken optie tyden
ende thants daer nae sien wise gliden
ende verganghen al te stove
al staet sy hierin smenschen love
die wijl hi rijst ende clymmet hoghe
int opslach van enen oghe
wort hi quijt lijf ende guet
die doet beneemt hem mitter spoet
die aertsche dinghen al ghemien
betughent selve als wy besien
dat si ghenen tijt en duren
anders dan van uren tot uren
sijn wy staphans wel ghesont
wy worden zieck in corter stont
ende worden wy zieck wy sterven thant
dat is den wisen wel bekant
want alle materien die wy spellen
der aerdscher dinghen machmen tellen
verganckelijc ghelijc den yse
dat voer der sonnen in gheenre wise
en can gheduren ten versmelt
dus is alle dinc ghestelt
watter werlt toe behoert
verganclijc altoes voert
want alst ons schijnt alrenaest
soe comt die doot mit groter haest
onvoersien het is hoer aert
diet al verslint ende vertaert
grote gheslachten groetheit van maghen
die ons ter werlt wel behaghen
die en moghen nyemant gheven lijff
vorder dan die doot den kijff
op ons beghint des zeker sijt
want wair hi comt hi wint den strijt
scoenheit ende cracht van leden
die en moghen nyemant hier bevreden
voer die doot off doen ontganghen
men mach oec nyemant tlijff verlangen
mit groter sameninghe van goude
diemen noch wel vinden soude
waert een seker toeverlaet
grote coninclike staet
mach hem selven niet beschermen
die doot en acht op nyemants karmen
visieringhe der gokelaren
die dinghen te voeren openbaren
ende spreken dus off soe salt sijn
consten van astronimijn
die dander luden alhier versnellen
sy en moghen desen strijt niet vellen
of vrede maken voer den doot
vorder dan die tijt gheboot
dit moghen wy menichsins oerkonden
mitter scriften wilment gronden
waer sijn si starc waer sijn si rijc
waer sijn si machtich des ghelijc
waer sijn si die die consten seven
hier ter werlt ye bescreven
als plato ende porphirius
van desen tween lestmen dus
datsi wise meesters waren
van groten consten te openbaren
want elck die screeff in sijn partye
menich wijsheit ende cleergie
die te voeren niet en was
eermen hoer goede boecken las
die sy dichten ende vonden
waer sijn sy nu tot desen stonden
dair al die const in was verschenen
al doer al voert sy mosten henen
die grote consten van hem beyden
die en mochtent vreden och bescheiden
sine worden mitter doot versleghen
sampson was die starcste deghen
dairmen off leest in die scriftuer
die doot die wort sijn naghebuer
ende wan hem off lijff ende cracht
darius was wel gheacht
in sinen tyden hier op eerde
in eeren ende in groter waerde
hi hadde rijcheit menigherhande
gout sulver brede lande
een conincrijck van hoghen doen
al was hi machtich ende coen
ten mocht hem baten niet en hoy
die doot die nam hem al den proy
lijff goet ende conincrijck
alexander des ghelijck
die nyemant mochte wederstaen
die doot die quam ende deden saen
alle sijn hoecheit hier teschoeren
hem bleeff enen huus mit nauwen doeren
daer hi in wonen most allien
al was hi machtich ende ontsien
alexander die grote heer
die doot en spaerden min noch meer
vorder dan sijn tijt verdroech
hy en acht op nyemants onghevoech
socrates const sijn sterke sin
en mocht hem baten meer noch min
ende allent dat hy ye bescreeff
het was een dinck dat nae hem bleeff
mar stontet onlang tsinen ghebruken
die doot dede hem sijn oghen luken
ende brochten totten aertschen slycke
dien wisen meester van logycke
aristotiles die wist
alder naturen list
beyde boven ende beneden
ende waer die meesters ye om streden
dat twisken beyden stont in dwael
dat bescheide hi alte mael
mit goeder reden dus off soe
dats die meesters waren vroe
daer hi onder hadde ghedient
ende spraken tot hem lieve vrient
u const is waert dat wy u minnen
doe sijn middel nae tbeghinnen
opt alre hoochste was gheresen
doe quam die doet het moste wesen
ende dede hem hier sijn lach betalen
wat wilment cort off lanc verhalen
al die heren die ic telle
die waren mitter werlt gheselle
in starcheden in groter const
int rijchdoem in menigher gonst
in mogenthede van bedwanghe
hoer tijt was cort ende seer onlanghe
hoe hoghen staet men van hem leest
men seit aldus hier hebsi gheweest
ende sijn mit haesten overleden
den rechten wech der sterflichede
corter dan een oech opslach
ende offer nyemant gheen verdrach
voer die doet en can gheburen
wat sellen dan dese hoghe muren
mit diepen graften om begraven
die doot comt wel binnen der haven
hoe vast wy hier onse palen sluten
machse nyemant weren buten
soe bidden wy den hoochsten heer
die ewelijc ende ymmermeer
mitten goeden sel regneren
dat hi ons sende alsulc begheren
dat wy hem te dienste bliven
entie sonden soe verdriven
dat wy niet ewelijck en sterven
ay heer nu helpt ons daer verwerven
doer dijn grote ontfarmherticheit
inden daghe als is voerseit
dat ghi die quade sult berechten
ende onghelijck ghelycke slechten
ende hemel ende aerde sult beroeren
soe wilt ons heer dan mede voeren
in u hemelrijc hier boven
daer die enghelen gode loven
ewelijc ende sonder ghetal
nu spreect amen over al
heren ende goede vrouwen
selmen te dienste staen in trouwen
een yghelic van des hi can
op datten god der eren an
datmen te dienste wil ontfaen
oeck selmen te dienste staen
sonderlinghe den hoochsten heer
dat is der alre wijste leer
diemen yemant leren mach
hoe menich jair hoe menighen dach
dat wy hier mit vroechden leven
tis al ghelient ende niet ghegheven
als verganclike dinck
mar wye den hemelschen coninc
te dienste staet sijn loen is groet
die ghift tleven sonder doot
hy ghift rijcheit ende ghewin
nochtan en heeft hi niet te min
sijnre gaven is gheen ghetal
hy voet die mene werlt al
wat hi ghift off heeft ghegeven
hem is nochtan meer ghebleven
dat is een heer van hogher waerde
ander heren hier op eerde
keyser coninghen hertoghen graven
die lonen wel van hoir haven
ende wye hem trouweliken dient
sijn naem sijn loff dat wort versient
in eren om te comen voert
ghi hebt van menighen man ghehoert
die byder goeden gonst van heren
dicke quam tot groten eren
dat latic staen dat willic prisen
mar hoe wy hier ter werlt risen
in wille off in voerspoede
naem ons god niet in sijn hoede
soe waer al onse dinghen niet
het is menichwerven gheschiet
die gheen die gode niet en ontsaghen
dat hem misvel in horen daghen
ende worden sonderling gheplaecht
al ist dat god een wijl verdraecht
ende laet veel onghelijcs gheschien
int lest soe wreect hijt onvoersien
mit dat hi henghenisse gheeft
die gheen die qualijck heeft gheleeft
dat hi onvoersienlic sterft
sulck wort levens lijffs verderft
mitter gychte mitter artycke
sulc wort arm al was hi rycke
sulck verdorret daer hi gaet
sulck die popelcye slaet
die wrake goeds is menichfout
mer veel ist onser sonden schout
deden wy als wy billicx souden
god is goet te vriende te houden
ende als god den mensche mit plaghen roert
soe wort hi bedevaert ghevoert
off men haelt hem meesters by
karmen claghen is hoer cry
ende alsmen hem ghehelpen niet en can
soe wort god gheroepen an
mar inder weelde daer te voren
soe worter dicke by ghesworen
dat is tghebet datmen hem doet
ic heb van enen ridder guet
des ghelycke horen lesen
die also manlic plach te wesen
datten een coninc hoech gheboren
tot sinen ridder hadde vercoren
hy gaf hem cleder ende onthout
om dat hi vroem was ende stout
waerwaert dat hi hene reet
hadde die coninc vyanden wreet
daer plach hi manlic op te riden
ende mitten voersten veel te striden
soe dat hi menighen prijs verdiende
onder vyanden ende onder vriende
een yghelijc die gaff hem loff
mar god en dancte hi niet daer off
der eeren diemen hem dicke boot
daer nae creech hi wederstoet
datten god mit ziecten vande
beyde an voeten ende an hande
ende maecte hem alle sijn leden lam
ende alset voerden coninc quam
hoet mitten ridder was gheleghen
doe dede hi als vrienden pleghen
ende hi sprac uut rechter lieve
seint ons boden seint ons brieve
om meesters die hem wel verstaen
des conincs wille wort ghedaen
men haelder meesters twee off drie
ende als te hove quamen die
si spraken troestelike woerde
die die ridder gaerne hoerde
wye mit ziecten is bevanghen
op goeden troest mach hem verlanghen
dat ghift nature tis oec waer
ander meesters quamen daer
soe veel dat sy ten lesten saghen
wat hoir conste mochte draghen
hoe subtilijc dat si wrochten
men seit ons dat si niet en mochten
den goeden ridder helpen yet
om datten god castien liet
soe wilder god beganghen mede
die wistet waer om dat hijt dede
die meesters spraken al te samen
ende keerden weder als sy quamen
hoerre gheen en wiste raet
menich droeflijck ghelaet
mochtmen anden ridder schouwen
mit wenen ende mit groten rouwen
doe die meesters van hem toghen
bleef hi recht in sulken hoghen
als die nymmermeer ghesont
en waende werden tot gheenre stont
den coninc was lede der dinck
ten goeden ridder dat hi ghinck
om te coelen sinen moet
ende oerlof an den ridder goet
te nemen aldair ymmermeer
die ridder sprac heer coninc heer
wat meester sal mi helpen nu
twaren heer dat seg ic u
die hulpe coemt an god alleen
ende anders en hebdi meester gheen
die u troesten mach ende raden
roept an hem hi is vol ghenaden
die ridder sprac dats goede reden
sel ic god nu aenbeden
mi te helpen als een vrient
ic en heb hem nye ghedient
mit aelmissen of in knyeghebede
wat woudic dat hi doer mi dede
die coninc sprac soe dient hem nach
dats beste dat ic u raden mach
mit deser talen wast ghenoech
die coninc sach sijn onghevoech
anden ridder die hi minde
boven alle sijn ghesinde
die coninc ghinc die ridder bleeff
dair hi grote rouwe dreeff
mar hi ghinc den rechten ganck
doet al an gode was belanc
doe sprack hi god almachtich vader
an u staet nu mijn troost algader
nu helpt mi doch doer sijn oetmoet
die doer ons storte sijn heilich bloet
ende om die moeder diene soeghede
die edel fonteyn die nye verdroghede
sine bleef altoes ghenaden vol
och hoe was ic soe dol
dat ic gode niet eer en diende
ende sijn moeder hilt te vriende
soe langhe bat hi ende riep
dat god verhenghede dat hi sliep
ende inden slape wort hi ghesont
dat was alden ghenen cont
diene saghen inder noot
het docht den luden wonder groot
diet hoerden segghen off diet saghen
dat bitter wee dat grote claghen
dat die ridder openbaerde
eer hi troest an god begaerde
die meester is van hoghen prise
dit machmen sien in menigher wise
wye dat troest an hem begheren
hi can wel sachte visiteren
opdat wy yet volheerden moghen
nye en bleeffer mensch bedroghen
die sijn hope hilt an god
hi is sloetel ende slot
enter salicheiden schrijn
mar doch hi wil ghebeden sijn
die niet en bidt om salicheit
graci is hem onbereyt
wye sijn lyden can volherden
hem sal rycken loon ghewaerden
god volherde self sijn lyden
om ons allen te verbliden
nu willen wy al in weelden rysen
god vergheten tlichaem spisen
ende als wy goede te verre ontgaen
soe sent hi ons een lyden aen
wantmen in lyden god bekent
soe wort ons lyden toeghesent
ende wye verduldeliken lijdt
hi mach hopen al sijn tijt
al ist den lichaem een groet hinder
god die loentet hier off ghinder
wye van gode wort gheloent
die wort rijck ende onghehoent
als die ridder was ghenesen
die coninc sprac nu suldi wesen
wat ghi wilt in minen dienst
heer soe wille kiesen tsienst
antwoerde die ridder optie stede
allent dat ic ye ghedede
doer u noch doer der werlt eer
en mocht mi helpen min noch meer
noch al u meesters vanden rycke
eer ic god oetmoedelycke
bad mit goeder herten reyn
die ghenas mi cort alleyn
als ghi wel siet tis ghedaen
ic heb die boete van hem ontfaen
nu wil ic hem te dienste bliven
die dus varinc mach verdriven
siecte pijn ende ongheval
hi is die mi wel troesten sal
ic wil hem dienen al mijn leven
die ridder die ghinc hem begheven
uter werlt in een oerde
dair hi luttel anders hoerde
dan god te dienen ende te minnen
die coninc die ghinc oeck versinnen
twonder dat hi hadde ghesien
hi wort vervaert ende achter dien
sone dedi anders niet dan recht
heren vrouwen ridderen knecht
in wat staet ghi sijt gheresen
ghi sult altoes gherechtich wesen
ende ontsien den hoghen man
die aldus slaen ende salven can
der heren dienres menic met
ende wye dat hem te dienen set
die sal ghetrouweliken dienen
ende dat mit goeder herten mienen
want watter herten is contraer
die dienst wort elken mensch te zwaer
oeck wyen ghi dient in uwen daghen
ghi moecht wel god int herte draghen
god die weet die meninghe wel
daer hi dat loen off gheven sel
men mach niet al den ridder slachten
dan wy ons voer misdoen wachten
woude al tfolc in oerden varen
wye soude dan die werlt ghenaren
op een rivier quam ic ghegaen
dair bloemen stonden scoen ontdaen
int beghinsel vander meye
ende ander vruchten menigherleye
waren versieret over al
die voghelkijns dreven groet ghescal
mit soeten sanghe menighertieren
die vissche zwam inder rivieren
elc was zonderling verhoecht
overmits der meyen doecht
dat si verstroyt wel menich vrucht
die voghelen boven inder lucht
die visschen mede byden gronde
hi waer wijs diet al verstonde
hoe menighe doecht die mey heeft in
want si verstroyt wel droeven sin
daer hi wandelt int ghedocht
hier om soe quam ic ende socht
desen rivier schoen ende claer
van sorghen was ic wat in vaer
mer ic docht ten selven tyden
dattie voghelkijns hem verbliden
als die meye comt an hant
ende legghen off der sorghen bant
die des winters sijn bedwonghen
wanttie voghelkijns dair songhen
soe lietic oeck die sorghen dalen
ende hoerde nader nachtegalen
die schone sanc op enen boem
in dese rivier soe ghinc een stroem
die stranghe was entaer toe diep
mi docht dat een joncfrouwe riep
over twater dat ic soude
tot hoir comen off ic woude
als ict hoerde ic keerde mi omme
joncfrou ghi spreket als die domme
ic heb u reden wel vernomen
hoe soudmen tot u overcomen
hier en is brugghe noch schepelkijn
als dit verhoerde die joncfrou fijn
soe leydsi mi een brugghe voren
wel ghemaect mit vasten schoren
ende mit stilen als mi docht
doe peynsde ic veel hoet wesen mocht
aldair ic stont op die riviere
waen dese brugghe quam soe schier
daer moet wat anders wesen by
die vrouwe sprac hebt ghenen twy
ghi gaeter over sonder wanck
dit fondament en is niet cranck
van deser brugghen die ghi siet
ende als ic hoirde ende bediet
ic ghinc tot hoer mit groten vlijt
die joncfrou seyde in corter tijt
horen sin ende ic ghinc weder
mit groten anxt den brugghe neder
want my twivelde utermaten
doe si int eynde soude laten
mi in doghen als sy dede
hier was ic dicke in twifel mede
want ic hoer hert niet wel en kende
ende als die brugghe quam ten eynde
ende ic al over was gheleden
doe sach ic boven ende beneden
off die brugge yet vaste stont
mit horen stilen op die gront
al dair ic dicwijl over ghinc
sy minnede mi voer alle dinck
als si toghede in haer ghelaet
nu siet dat ghijt terechte verstaet
hoe ic int eynde wort ghehoont
ic hadde die joncfrou hoghe ghecroent
die desen brug al voir mi leyde
sint lietse mit onbescheyde
mi int water nederzincken
dat ic te voeren wel plach te dincken
al hoede ic mi een deel te spade
wye dicke claecht die heeft die schade
dat vintmen dicke wel int lest
ic hadde die joncfrou hoghe ghevest
in mijn hert ter goeder wise
nu setticse weder uten prise
dat doet mi seker wel die noot
want alden dienst die si mi boet
dat was int eynde mer een caf
si stiet mi vander brugghen aff
so dat ic most int water vallen
ic wilt nu segghen voer u allen
waer off die brugghe was ghemaect
die ic gheprijst heb ende ghelaect
van woerden die si mit horen monde
tot mi sprac tot menigher stonde
die vant ic sint alle gader loghen
daer menich mensch om blijft bedroghen
die veel wil loven datmen seit
nochtan isser onderscheit
inden mensch dat weet ic wel
wiemen doecht gheloven sel
mochtmen den quaden dair off cloven
men soude den gueden wel gheloven
die ymmer houden dat si spreken
die brug en can niet rede tebreken
wanttie gront es ymmer vast
hi mach wel draghen swaren last
twater dair ic eerst op quam
dat was een hert offt droech een lam
naden woerden die ic verstoet
dat dieper lach dan enen vloet
dat selden ebbet op die gront
hoer hert en was niet als die mont
dat dede mi vallen in die vlyet
dus was die brugghe ende anders niet
mit schonen woerden overdect
die anders mitten monde sprect
dan sijn herte mient van binnen
dat is een brugghe wildijt voersinnen
die niet seer en staet te loven
want schone woerden leggen boven
ende therte diep dair onder
hier om wast te minder wonder
dat ic my liet aldus verdoeren
die joncfrou was te voeren
mit anderen saken soe beladen
sine conde mi niet wel beraden
daer om misdede si veel te meer
dat si mi brocht in sulken keer
dat icse minde sonder veynsen
hier omme suldi alle peynsen
dat ghi maect een vaste brugge
sone valter nyemant after rugge
in dat water als ic dede
men vintse noch te menigher stede
die wanckel bruggen maken connen
hier om heb ic dit dicht begonnen
dat elcman hoede waer hi mach
voer sulken brugghe als voir mi lach
die dus lusteliken scheen
ende souder perse brac ontween
des ic mi luttel hadde vermoet
hi is wijs die hem te tide hoet
dat seit willem van hilgaersberghe
dies niet en doet hi comt in sorghe
menichwerven eer hijt weet
al ist hem nader schaden leet
een dichter die te dichten pliet
die pijnt hem gaerne te vinden yet
dat den luden inden oren
wat ghenoechte brenct te voren
ende int verstaen oeck wijsheit mede
want gherechte dichters zeede
dat is die waerheit bringhen voert
dichters waren wel ghehoert
die wijl datmen die waerheit minde
ende waermen doe een dichter kinde
hy wort geeert hi wort ghepresen
sijn naem ghespreet sijn lof gheresen
mocht den dichters dat gheschien
sy souden noch wel dichtens plien
die nu zwighen ende loven
ende laten schalc mit schalken hoven
wat sy dichten wat si maken
die die quaetheit willen laken
entie waerheit openbaren
die striken wel op dove snaren
doch men sel den dommen leren
waer te spreken voerden heren
dat waer zeker goet ghedaen
woudent die heren wel verstaen
als ic hope dat si doen
hierop willic wesen coen
ende spreken twair na mijn vermogen
hi heeft hem selven zere bedroeghen
wye dat goet mit quaden ghelt
al ist menichwerff voerspelt
ende ghesien al daert gheschiede
tweten oock wel ander liede
dat sy dick hem selven honen
wye dat goet mit quaden lonen
elc mensch isser node by
dan die hoer ghelijcke sy
men kent den quaden byden quaden
omdatse ghelijcke sijn van daden
die goede en macher niet op tyden
dat hi den quaden vint in lyden
ende in dien lyden comt te baten
dat hijs hem sel ghenieten laten
valtet dat hi bidden moet
want sijn natuer en is niet goet
exempel hier off in figuren
beesten moghen by naturen
luttel sprake nemen ane
om te maken goet verstane
soe worter in ghelijck ghescreven
figuren die exempel gheven
men leest ons dus in een figure
hoe dat toochde sijn nature
een serpent al hier te voren
dat een ridder wel gheboren
staende vant in sulker noot
daert ymmer waende wesen doot
ten mocht hem selven helpen niet
mar hoe dat quam in sijn verdriet
dat waer een nyewe dinc te weten
dair stont een boem die was ghespleten
mitten perse vanden wynde
dat die zonne daer doer rinde
ende schinen mochte doer die stam
ende als tserpent dit vernam
die sonne schinen doer den boem
doe wildet ymmer nemen goem
wat nyewe dinck dat wesen mochte
soe dattet mitten claewen sochte
ende mitten oghen in die schoer
daer die sonne blencket doer
overmits den schonen weder
al lach die boem ghesleghen neder
die wijl tserpent dair binnen tast
doe brocht die wynt alsulken last
dat hi zwanc an dander zyde
tserpent vermiste sijn ghetyde
ende bleeff gevanghen byden claeuwen
soe dattet emmer moste flaeuwen
al wasset wreet ende onghenadich
het wort ten lesten soe ghestadich
mitter pinen ende mitten clem
dattet scheen te wesen tem
mittien quam daer een ridder riden
ende sach tserpent in sulken lyden
ende gevanghen soe onsochte
dattie goede ridder dochte
hi wilde hem helpen als hi dede
by gherechter schamelhede
als tserpent was ontsleghen
doe deet als die ghene pleghen
die goeder daet niet lang en dencken
off hoir nature willen mencken
die nature vanden bosen
slacht den ghieren ende den lozen
die lichte ghetroest sijn bozer daet
oec wyen dat mede off teghen gaet
tserpent toechde sinen aert
ende blies tvenijn ten ridder waert
dat hi sterven waende schier
die ridder sprac onnaerdich dier
heb ic dit verdient an di
tserpent antwoerde ridder vry
recht off tspraeck off spreken soude
aldus vergheltmen menighe scoude
alle daghe op eertrijck
die ridder sprac tis onghelijck
selmen tguet mit quade ghelden
tis dicke gheschiet ende oeck niet selden
sprack dat dier ten goeden man
deerste die ons comen an
ist man ist dier oec wye dat sy
die sel ons scheyden desen twy
ic wils u vonnes laten horen
wyement ontwijst die heeft verloren
tcoem te schaden ofte vromen
dit heeft die ridder anghenomen
ende tserpent loofdet mede
si ghinghen voert mit haestichede
ende namen deerste die si vonden
scaep ende gans ten selven stonden
saghen si staen in dat foreest
dat waren beyde onnosel beest
aldus gheschieter noch ten tyden
als die rechters willen gliden
vanden planck off buten pade
men roept die wijste niet te rade
dat si tvonnes sullen scheyden
men mach donnosel best verleiden
ende mede antwoerden voerden heer
spreecter yemant op sijn eer
dat hi ghewelt ende onrecht doet
soe maect hijt sinen here vroet
dattet wel mit vonnes is besleten
soe gaetmen weghen ende meten
ende brenghet opten scepen al
die luttel weten by gheval
tnauste rechte of wat hi mient
daer si onder hebben ghedient
aldus soe deden dander twee
een domme gans ende een ye
die ghinghen volghen ende wisen
ende omberaden tvonnisse prisen
nader boser werlt loop
den ridder anden quaetsten coep
want si gavent hem verloren
die gans ghepluct scaep ghescoren
dat soe is haer beider loen
hoe vetten herst hoe goet hoe schoen
dat si horen meester bringhen
sy en connen nochtan niet verdinghen
si en worden tweewerff sjaers ontcleet
aldus gaetmen noch ghereet
die luden plocken ende scheren
die die werlt moeten neren
beyde te water ende te lande
ende dicke setten tlijff te pande
om goet te winnen ende te besparen
dair die heren wel off varen
dat laetmen hem ghenieten wel
als dander diemen schoert hoer vel
beyde mit plucken ende mit scheren
ende tvonnes by alsulken reden
omberaden wijsden soe
dats die ridder was onvroe
wanttet ghinc hem an sijn leven
doe quam vos reynart dair by neven
uten woude oeck waen hi ran
daer ghinghen si tvonnes keren an
off hi enich beter wiste
reynaert sochte nauwer liste
dan dander twee ghevinden conden
die den ridder daer ten stonde
lieten bliven inden last
hi is wijs die ondertast
alsmen hem een zake vraecht
nader clachte die is gheclaecht
off nae des houders wederwoerde
alle dinc van egghe toirde
wat die beste reden si
reynart sprac nu hoert na my
ic wil u segghen minen sin
saghe ic die zake van aenbeghin
waert gheschiede of op wat stede
soe mocht ic kennen die waerhede
entaer nae wisen tbeste recht
el en menic niet dan slecht
tserpent loofde reynaert wel
dat hi was van rade snel
entie waerheit niet nauwe en sochte
ic woudment noch soe verre brochte
datmen schalck mit schalken vinghe
ende elck niet langhe voer en ghinghe
sine keerden weder daen si quamen
die ridder ende tserpent te samen
dien reynaert volchde mede
die mit sijnre behendicheide
tserpent weder brocht int pas
entie ridder die ghenas
mit dat tserpent weder toech
sijn venijn ende an hem soech
alsoot te voren hadde gheblasen
men mach den schalken wel verdwasen
mit salute off mit myede
nochtan verschalken sy ander liede
hoe die schoere was gheschepen
wyde ondaen off toe ghenepen
doe tserpent weder quam
dat wisti wel diet waer vernam
oeck soe statet wel te vraghen
die wint dede den boem verwagen
entie ridder nam een tack
dien hi soe verre nedertrack
dat reynaert sach den schoer ontdaen
ende dede tserpent daer binnen gaen
mar tserpent en miende niet
datment daer soude letten yet
vorder wast wel in dien
dan reyner had die zaec ghesien
hier op gheviel in sijn clof
entie ridder ghinck bet off
van den bome ende lieten ganghen
doe bleeff tserpent staen ghevanghen
vaster dan te voeren stoet
nu bin ic alder zaken vroet
sprack reynaert ende louch
tserpent dat dreeff groet onghevoech
ende hadde sijn vonnes gaerne ghehoirt
reynaert nam sijn stede voert
ende seyde hi woude hem bet beraden
ghi hebt gheloent mit overdaden
ende mit quaetheiden vergouden
die u tleven hadde behouden
nu moeti bliven dair ghi sijt
al ghifter menich in die tijt
alsulken loon als ghi wilt gheven
die wise en hebbent niet bescreven
dattet reden hout off maet
die ridder reet sijnre straet
ende reynaert liep te woude waert
die gheen die hoeren fellen aert
toghen al hier op aertrycke
die sullen varen dier ghelycke
elck moet weder daen hi quam
daer en is ander wech noch dam
dan die doecht te gode vaert
entie boesheit ter hellen waert
dit moet enteliken wesen
uter hellen comt gheresen
alle boesheit diemen doet
uten hemel comt al goet
tselve goet sel wederkeren
daert gheen arch en can beseren
dier ghelijck der sonden last
die varen daer die wortel wast
dats inder hellen gront mit rouwen
men mach oeck inder werlt scouwen
dattie schalke wort gheplaecht
ende weder in sijn pas ghedaecht
als reynaert daechde twrede serpent
als die bose wort bekent
mit sijnre boesheit hier entaer
al dede hi goet off spraec hi waer
men loefts hem niet dat comt bi dien
om datmen an hem heeft ghesien
bose wercken ende onghenade
soe blijft hi selve in die schade
ende al sijn tijt hier op aerde
sel hi leven in onwaerde
ende altoes achter sijn ghescoven
recht alst serpent in sijnre cloven
moste bliven als ic seyde
ic rade des elck hem daer toe reyde
dat hi bekenne sinen vrient
ende loont mit doechden die u dient
ende schuwet archeit daer ghi moecht
wyemen kennet inder doecht
die en can men niet te licht beroven
sijn goede woert men sel hem loven
doe die joden hadden verworven
wille ende jhesus was ghestorven
den bitteren doot ant cruus alleyn
voer die sondaren al ghemeyn
sijn lichaem in een graf gheleit
doe wast den jueden wel voerseit
dat hi soude verrisen daer naert
des derden daechs al openbaer
hier om waren si seer in twy
ende quamen pilato alsoe by
dat hi tgraff bewaren dede
mit vier ridderen daer ter stede
vaste ghewapent ende haert
sende hise vast ten grave waert
als si den grave ghenaecten voirt
doe spraken si hoveerdelike woert
die een die ander entie derde
die vierde mede alsoe gheherde
deerste ridder sprac aldus
hier is begraven jhesus
pilatus heeft ons hier ghesent
dit graff te hoeden al omtrent
mit alsulker moghentheit
dat niet en gheschie alst is gheseit
dander sprac dat menic mede
men scrijft van hectors moghenthede
wy souden oeck wel coenheit waghen
als hector dede in sinen daghen
die derde sprac dats waerheit claer
wy willen wesen sonder vaer
soude ons desen man ontgaen
soe ist anders dan ic waen
die vierde sprac ten doet gheen noet
men mach niet risen vander doot
mar sine jongheren mochten lieghen
ende stelen wech ende tfolc bedrieghen
mit desen woerde saten sy neder
ende si ghinghen voert off weder
mar dat graff bewaerden si vast
hem en twivelde niet een bast
dat hi yet verrisen soude
mer doe die heer verrisen woude
doe was hoer hoemoet schier ghedaen
sine mochten sitten nochte staen
si laghen of si waren doot
wanttie claerheit was soe groot
omme tgraff in sijn verrisen
dats nyemant en mochte in maten wisen
jeghen enich dinc op deerde
ende hi sprac als donvervaerde
die goods zoen is op verresen
wat ye ghewas off noch sel wesen
dat heeft sijn wijsheit al voersien
des vaders wille moste gheschien
hi heeft den bitteren doot ghesmaect
daer mede een ewighe soen ghemaect
hi heeft verlost des menschen slacht
ende onderworpen svyants macht
die salighe soen ghebenedijt
doe was hi van dien heren quijt
die hem hoghe hadden vermeten
entaer na waren sy opgheseten
ende hoerre gheen en wiste hoe
off wat den anderen spreken toe
deerste sprac wats hier gheschiet
saechdi dit grote wonder niet
ic heb soe groten vaer ghehadt
mi sijn noch al mijn leden mat
dander sprac in deser wachte
heb ic gheleghen in ommachte
vander claerheit die ic sach
my beven al mijn leden nach
die derde sprac ic bin vervaert
wy willen tot pilatum waert
ende doen hem alden sin verstaen
dese man is heen hi is ons ontgaen
die vierde sprac dat is mijn sin
lichte wy crigher off ghewin
dat wy spreken onverholen
sijn jongheren hebben wech ghestolen
aldus soe droeghen si over yen
thants daer nae soe mochtmen sien
drie marien die daer quamen
mit salve ende screyden te samen
si sochten jhesum van nazareen
doe sprac maria magdalen
o wy o wach bedroevet wijff
mijn minne mijn troest sijn weerde lijff
dat nye gheen sonde en hadde ghedaen
is als een lam ter doot ghegaen
onnoselick inder joden handen
mit spot mit pijn ende mit schanden
leyden si hem totten cruce voert
recht als een man die heeft ghemoert
off ondadelic gheleeft
hi die selve die sonden vergheeft
leit hier in een doncker stede
ic salvede gaerne sijn wonde sijn lede
dander sprac du wrede doot
hoe harde pijn hoe bittere noot
hebben die wrede joeden ghedaen
minen lieven meester aen
tlicht daer alle licht uut schijnt
wort soe ghepassijt ende ghepijnt
dats nyemant en mach te vollen claghen
sijn hoeft ghecroent sijn voeten doerslaghen
sijn handen gherect an scruces mast
hi is waert ende si sijn gast
die hem mit slaghen hebben gheblouwen
ic salvede gaern sijn wonden doerhouwen
die derde sprac mit groten zeer
mijn troester alder werlt heer
hebben die yoden soe mismaect
dat nyemant sulke confusie naect
sijn wanghen gheslaghen sijn baert ghetogen
ende in sijn zoet aenschijn ghespoghen
al saghen die joden vrouch ende spade
teyken myrakel die hi dade
twas in hem al offgheknocht
sy hebben totter doot ghebrocht
sijn lichaem in een graf gheleit
dat ic te salven bin bereyt
wye sal den steen nu keren ave
dat wy mochten totten grave
denghel hoerde der vrouwen claghe
ende sprac hem toe mit deser vraghe
wat soecti ghi vrouwen hier ter stadt
u aensicht bleick mit tranen nat
ic heb uut uwen monde ghehoirt
alte claghelike woert
wy soeken hier mit herten swaer
ihesum die al openbair
vanden joeden is ghedoot
daer wy om lyden rouwe groet
dit spraken die vrouwen alle drie
die enghel die antwoerde hem die
hi en isser niet hi is verresen
vander doot ende al ghenesen
siet hier int graff soe weti twaer
brenghet den jongheren dese maer
ende pieteren dat hijt wel versta
in galilea daer gaet hem nae
daer suldien schouwen sonder twy
als hi gheseit heeft lovets mi
doe keerden sy vanden grave wedr
hoer tranen vielen ter aerden neder
soe zeer waren si mit rouwen bevaen
thants daer nae saghen si staen
horen meester in een hoff
recht als een man mit clederen groff
ende een spade in sijn hant
hy was den vrouwen onbecant
eer hi wilde bekennet wesen
mar hi sprac al thant na desen
tot marien magdalenen
die daer quam mit groeten wenen
wijff waerom screystu nu
twaren vrient dat seg ic u
mijn heer mijn god is mi ghenomen
ende ic en weet hoe off waer daer an comen
dat icken spreken mocht off scouwen
daer om soe bin ic dus in rouwen
doe was hi zeer beroert van minnen
ende oeck kende hi hoer herte binnen
hoet mit rouwen was doerboert
doe noemde hise rechtevoert
swijch maria dat donct mi goet
doe viel si neder voer sijn voet
mitter salve op hoer knyen
want si kenden vluchs in dien
doe hise noemde bi horen naem
ende si sprac heer waert u bequaem
ic salvede gaern die voeten dijn
neen maria ten mach niet sijn
verhaesti niet sprac onse here
volch een deel na mijnre leerre
ic moet noch eerst tot minen vader
segt den jongheren alle gader
ende pieter dat ic bin verresen
in galilea daer wil ic wesen
daer sullen si mi kennen ende zien
ic hebt gheseit het moet gheschien
niet meer woirde en had hi daer
mitten vrouwen openbair
si worden quijt die vrouwen ghinghen
om die goede mate te bringhen
totten jongheren vluchs dair na
ende songhen lude alleluya
magdalena die sprac voeren
totten jongheren uutvercoren
pieter jan nu weest verblijt
wy hebben ghesien in corter tijt
onsen meester al ghesont
ende troest ontfaen van sinen mont
doe saghen si die vrouwen an
sinte pieter ende sint jan
ende si vraechden hem mittien
wat hebdi vernomen off ghesien
van onsen meester laet ons weten
dat wy onse rouwe wat vergheten
dander maria antwoerde doe
peter jan ic seg u hoe
byden enghel hebben wijt vernomen
wy waren totten grave ghecomen
ende denghel seyde ons min noch mee
dat hi waer voren in galilee
als hi selve hadde ghesproken
gaet siet int graff tis opgheloken
instrument ende laken wit
daer hi in lach mit bloede besmit
die derde sprac al openbaer
pieter jan men seit u wair
mijn heer mijn god mijn ewighe troest
is opghestaen ende heeft verlost
alle salighe creaturen
die in ghelove by hem duren
maria sachen inden hoff
die daer nu staphans comt off
hi is ghesont ende wel te pas
bet dan hi te voeren was
doe ghinghen si lopen mitter spoet
om der waerheit te wesen vroet
tot dat sijt graff van binnen saghen
doe lieten si vorder yet te vraghen
mar pieter sprac mit luder stem
tot sint jan ende seyde hem
jannes jannes lieve broeder
nu sijn wijs wiser ende vroeder
dan wi waren eer wy quamen
mit desen vrouwen hier te samen
nu spreect wat donct u best ghedaen
entrouwen pieter dat wy gaen
in galilea mit groter haest
den rechten pat ende talre naest
die vrouwen hebben u wel gheseit
trechte waer ende onderscheit
hier is bedaecht een salighen dach
die ewelijck voer ons schinen mach
ende alle menschen moghen hopen
die hemelsche poerte staet ons open
hem bereyt die daer nae leven
dat god die sonden wil vergheven
eens omt jaer soe comt een tijt
dat over al die werlt wijt
elck mensche gaern te biechte gaet
al dairmen kersten ghelove ontfaet
van sonden die hi heeft ghedaen
ende neemt penitencie weder aen
als hem die priester raedt te doen
hier om soe prisic dit sysoen
wantmen peynst dan om die sonden
meer dan anders tenighen stonden
als ick u hier nae proeven sel
wat eens een jonghelinc ghevel
die der straten plach te leven
ende luttic docht om enich sneven
als wel scheen an sinen wercken
selden quam hi inder kercken
om te horen goods ghebot
nochtiens coes hi een quader lot
tot sijnre zielen oirbair
daer nae quam hi in enen vaer
dese overdadighe jonghelinck
ende bedochte menich dinck
dair hi hem dicke meed hadde gheneert
sijn eyghen guet dat was verteert
doe tast hijt an al dat hi vant
des greep hi een berou al thant
dat hi sijn biechte woude spreken
ende segghen over sijn ghebreken
al daer hi mede verladen was
dus ghinc hi voert sijt seker das
al daer een priester sat allien
die menighen mensche groet ende clien
horen biechte plach te horen
daer ghinc die knape sitten voren
ende begonste den priester vast te vertellen
hoe dat hi dicke onder ghesellen
hadde ghewandert sinen tijt
wildeliken mit jolijt
doe hi sijn eyghen goet verteerde
ende sint hem soe mit onrecht neerde
dat sulken quam tot crancken baten
die priester sprac dit suldi laten
off ghi dunct mi buten keer
die knape antwoerde lieve heer
want ic hier voer u bin ghecomen
soe wil ic spreken tonser vromen
wat ghi mi raet op eenre zaken
ic weet ter stede twe vette baecken
den enen soudic gaerne stelen
heer woudijt mi helpen helen
ic souts my dan wel hoeden voert
ende als die knape sprac dat woert
doe louch die priester daer hi sat
ende seyde vrient beraet u bat
dese reden hebben mi wonder
ja lieve here blevics sonder
ic en machs niet wel ontberen
ghy sult my tsamen absolveren
ende ic wil u die helfte bringhen
nu moechdi horen nyewe dinghen
hoe die miede vanden knaep
sel verschalken desen paep
dat wil ic u vertellen hier
deen was loes ende dander ghier
daer dese twe sitten op een dost
die hebben altoes rive cost
die paep die docht in sinen moet
dese halve baec waer ymmer goet
oeck hoe die knape daer om dede
tis een deel der papen zeede
dat si hem gaerne laten myeden
nochtan sprac hi wat salt bedieden
dat ghi mi dit legghet te voren
in quaden water moet ic versmoren
dedict noch om twintich pondt
die knaep antwoerde ter selver stont
ghi selt vertyen deser talen
ic moet den baeck noch emmer halen
tot eens rijcmans huse binnen
ende ghi sult oec enen halven winnen
die priester sprac selt ymmer wesen
soe ghevic u wel raet van desen
mer ghi moet mi alder eerst loven
by gode selve van hier boven
dat ghijs u voert selt emmer hoeden
here des moechdi wel vermoeden
sprac die knape des gheloeft
doe leyde hi hem die hant opt hoeft
ende absolveerden daer van al
die knape en maecte ghene ghescal
ende scheide vanden priester daer
nu moechdi horen nyewen maer
die pape had selve twe vette baken
die beyde waren van goeder smaken
die hadde die knaep te voeren versien
den besten bake vanden twien
die stal hi hem ter selver nacht
al daer die paepe cleyn om dacht
doe hi hem liet alsoe verdoeren
dat hine absolveerde te voren
smorghens ghinc die knape weder
mitten bake ende leyden neder
voirder poerten ende riep
die paep lach vaste ende sliep
ende sijn maecht was opghestaen
ende ghinc ter poorten als ic waen
ende vraechde den knaep wat hi woude
hy antwoerde als die boude
mijn heer die paep die wetet wel
wat ic wil ende nyemant el
ja nu slaept hi alsoe vaste
ic en darff op laten ghene gaste
gaet segt hem datter is een knaep
al soudmen wrecken uten slaep
die sulke waer heeft ghebrocht
als hi ghister mit hem cocht
dat hi come ende hael sijn deel
off ic behoudene al gheheel
dit sprac die knaep aldaer hi stoet
die maecht ghinc lopen mitter spoet
toten paep al daer hi lach
nochtien wast nauwe dach
doe die maecht die bootscap brocht
die knaep wist wel wat hi docht
die den maecht hiet lopen dus zeer
die maghet riep wel lieve heer
hier is ghecomen een gherson
die mi dese boetscap hiete doen
hi heeft ghebrocht een dier juweel
coomt ende haeltet wederdeel
hi seit ghi weet wel wat hi mient
dat doe ic oeck tis mijn vrient
gaet tot hem in snelre vaert
ende segt dat hi an mi begaert
dat hi u dat selve doe
tis mi noch een deel te vroe
op te staen in langhe tijt
die maecht die ghinc mit groten vlijt
totten knaep al voer die poert
ende seyde hem als si had ghehoert
mijn heer die danct u utermaten
ende ghi sult my die helft laten
vanden goede ic wilt ontfanghen
die knaep die zere bestont te langhen
die wort nu utermaten blyde
ende gaff der magheet deen zyde
al en worts den pape niet veel te bet
hy hadde ghemest dat varkijn vet
dat hi hem snachs hadde ghestolen
die knaep ghinc thuus al sonder dolen
haestelic mit snelre vaerde
des papen toern hem luttic daerde
wanttet dochte hem wesen rechte schout
ende hi dede den baec in sijn behout
nu moechdi horen nyewe vite
vanden paep die dus wort quite
sinen baeck ende waende wel
dat hi enen halven winnen sel
totten twien die hi wel wiste
eer die knaep mit nauwer liste
den enen baec aldus beroefde
ende die helft al daer off cloefde
daer hi den paepe mede betaelde
die die maghet van hem haelde
als hi hem loefde doe sy schieden
mar hi en liet hem niet bedieden
waer hi en halen soude ofte niet
des hadde die pape swaer verdriet
doe hi uut sijnre camer quam
entie waerheit al vernam
mar daer te voren was hi vro
ende riep lude hoho hoho
wat goeder vetter baeck is dit
doe hine sach legghen opt befit
voer hem so vet ende alsoe schone
mar luttel peinsde hi om die hone
die hem die knape hadde ghedaen
mittien sprac hi lijskijn aen
dat si mit vlyte tot hem quame
heer seit si wats u ghename
doe si voer hem quam ghegangen
lijskijn willen wy desen hanghen
byden anderen wat donct u goet
here wat ghire mede doet
dats mi harde wel te danck
ic waen die paep wel lude zanck
dese is vetter dan die mijn
mittien draeyde hi een luttelkijn
sijn oghen opwaerts ende sach
weder dair die beter lach
dan die twee die boven hinghen
doe liet hi haestelic sijn singhen
ende hi sprac al sonder sparen
hier is schandelic ghevaren
hoe heeft mi desen dief berecht
dus wort des papen vroechde slecht
ende hi ghinc lopen sonder merren
als die zere wilde vererren
naden knaep ende sprac hem aen
seg dieff wat hebstu mi ghedaen
entrouwen heer dat ic u loefde
die paep van toerne zere doefde
doe die knaep dit seide in spele
ic doe di hanghen byden kele
dat sprac die paep in erren moede
die knaep antwoirde als die vroede
here wildijt te recht versinnen
op mi soe moechdi luttel winnen
waer ghi coemt mit enigher claghe
ic seide u ghister anden daghe
dat ic wel wiste twee baken te stelen
mar ic woud dat ghijt most helen
doe ghi mi absolveerdet dair
doe docht die paep tis al waer
ic bin wel te recht gheloont
doe bleef die knape onghehoont
entie paep ghinc weder thuus
toornich ende seer confuus
want hi duchte voer die schande
hadment voerseit in enighen lande
dit dede den paep swighen stil
al wasset weder sinen wil
want hi en conde niet ghecomen
an sinen baeck tot sijnre vromen
die hem te voren toebehoerde
ic woud mense alle dus verdoerde
waer si quamen tenighen steden
die om miede loesheit deden
die menighe souts hem dan wel hoeden
dat heeft willem in sijn vermoeden
van hildegaersberch dat weet ic wel
die dichte dit ende nyemant el
die ter werlt is verheven
verdient hi dan in desen leven
dat hi machtich blijft hier boven
soe heeft hi gode veel te loven
want tis al niet daermen off scrijft
dan die een vrient mit gode blijft
mochtwy malcander hier verdriven
mit macht ende dan ten hemel cliven
als onse tijt ten eynde naect
soe hadt god onghelijc ghemaect
waer op souden dan die ghene hopen
die hier ter armoede sijn gheschopen
een sot moet sotteliken baren
wye mach sulken sot bewaren
die hem selven ghevet prijs
ende denct altoes ic bin soe wijs
wye soude mi leren off castyen
mit sulken zotten selmen lyen
want si sijn sotter veel dan zot
si horen wel hoer selfs ghebot
mar ander leringhen vanden wisen
en willen si doen noch hoeren prisen
wat willic dichten off beghinnen
die die waerheit souden minnen
ende die doechden setten voert
die helden veel an tander boort
si en willen mitter awerheit niet plechten
die waerheit heeft altoes overvechten
byder clesi byden heren
sy en can hoer onrecht niet ghekeren
hoe sal ic dan arme oude
die gaerne die waerheit spreken soude
der heren gunst off hulde verwerven
ic wil nu dichten vanden sterven
dat horen die heren node vermanen
doch wat si dencken wat si wanen
twaer wel noet datmen hem seide
ende wat te voeren hem daer off leyde
in sanghe of in rime slecht
wouden si daer wat off verstaen te recht
sy quamer lichte by in vaer
datter hel off sterven waer
daer si hem luttel off ontsien
nochtan van node moet gheschien
sterven is een zeker goet
dat ymmer eyghen bliven moet
men macht versetten noch verlienen
die dan die werlt nauwe dienen
ende veel om onrecht voirdel poghen
die en hebbent sterven nyet voer oghen
dochten si dat si sterven souden
sine lieten van die werlt niet houden
soe vaste stricken of ghevaen
sy en mochten tijts ghenoech ontgaen
dese materi is ghenoech
spraec ic yemants onghevoech
soe waer danck ende cost verloren
node name ic yemants toern
maer elkerlijc versta mi wel
waer mijn materi sluten sel
eer hi mi straft van mijn beghin
groot haest is dicwil onghewin
der heren des priesters oerde
dedet elcken als hem toebehoerde
wat mocht die werlt hoir dan beclaghen
tsoude oeck gode wel behaghen
dat latic staen ten goeden bescheiden
mar dair is een middel twisken beiden
in anxt in troest in goeden waen
soe heeft die werlt langhe ghestaen
ende noch en docht si in gheenre maten
vondmen heren noch prelaten
soe waert een wout sonder ghenaden
tis eerst gheschiet by wisen rade
dat goede heren sijn op eerde
ende vye en docht niet sonder harde
noch een harde sonder vye
waer vantmen goeden harde ye
die scaep noch vye en hadde te wachten
wanneer die heren niet en achten
der hellen off der doot ontsien
soe moeter onrechts veel gheschien
dus comt dat ic dat sterven ruer
sterven blijft ons naeghebuer
tmach ons tallen tyden vanden
ende schatten op verloren panden
mit ghenen rechten machment weren
wat willic vorder dan begheren
dan te leven nacht ende dach
om wel te ghelden mijn ghelach
die tijt die comt van daghe tot daghe
entair en is nyemant quijt vanden ghelaghe
heer noch knecht maecht noch vrouwe
dat ic der werlt veel betrouwe
si en heeft gheen eyghendoem te gheven
sette hem elc mensche soe te leven
dair hi wel woude sterven mede
dat waer die meeste wijshede
mer tretter yemant buten pade
der heren dats die meest schade
hoer hoghe gheboert hoer edel naem
waer alre doechden wel betaem
een goet voergangher wort gheprijst
diet volc ten besten weghe wijst
wouden priesters ende heren
hem selven eerst ter doghet keren
tghemene volck soude hem schamen
dat si niet ter doecht en quamen
oft alsoe ter werlt stonde
datmen veel dier heren vonde
twaer een staet van groten love
na tregiment van menighen hove
doch is alder heren staet
om eer om weldoen eerst ghesaet
ende om ander dinghen ghien
nu hoortmen rucht wel int ghemien
dattet soe niet en sluyt
tis een anxtelic gheluyt
daer die meente roept om wraeck
entan die here is selve die zaeck
daer die wrake op mach comen
alst wel ter werlt is vernomen
dat grote heren worden gheplaecht
ende om haer sonden zeer ghelaecht
keyser coninghen hertoghen
dat niet en had ghevallen moghen
hadse hoir sonden niet ghesleghen
noch can god wel veel verdreghen
ende dat gheschiet is mach gheschien
die heren souden hem ontsien
voer sulke wrake voer sulken toern
als anderen heren hier te voren
gheschiet is die hem cleyn ontsaghen
datse yemant soude moghen laghen
dits noot datmen den heren seit
want daer meerre macht in leit
dan an een ander naghebuyr
doch setten sijt veel ter avontuer
ende latent driven op die riemen
al sla ic zeer en rake nyeman
si sijn al vry ende op hoer hode
hier voertijts waren wise vroede
die hoochste van alle kerstenrijck
alsmen hem toonde guet ghelijck
dat exempel mochte gheven
si setter hem wat nae te leven
tghenoechde hem wael si warens vro
wouden die heren noch alsoe
goede reden gaerne horen
reden quaem hem wel te voren
men lest dus van enen aertschen vader
daer tkersten ghelove an stont algader
als hi paens ghecoren was
soe quam een man ende brochte vlas
off wercs een luttel in sijn hant
daer stac hi an een vuerich brant
die brant die namt het dreef daer hin
sich vader dienstu om aertsch ghewin
aldus licht selt di ontdriven
die glori der werlt en mach niet bliven
mer leefstu wel tis dine ghebode
aertsche have ende rijc mit gode
dit sprac die bode sonder sparen
twas sijn dienst hi mostet bewaren
die paeus die namt oeck wel int goede
des was den dienre wel te moede
byden keyser is ghesent
een ander manier van regiment
als hi ghecoren was in macht
soe quam een dienre diet verwacht
ende brochte drie manieren van sthien
off vier ende liet den keyser sien
van welken sthien dat hi woude
datmen sijn graff maken soude
die keyser sprac nae desen reden
welckoir du neemst ic bins te vreden
ic weetet oec wistict te voren
dat ic sterflijc was gheboren
ander exempel menich ende yen
plachmen hier voertijts wel te sien
byden heren byden clercken
byden goeden patriarchen
die aendochten hoer beghin
ende middel aertsch ghewin
wat hem bliven mocht int lest
doe docht hem weldoen talre best
die hoer sterven dus voersaghen
die worden oudt ende grijs van daghen
god die spaerdse hi starctse mede
om hoir grote gherechtichede
noch soude god die heren sparen
waert dat si alle gherechtich waren
als sy zouden waren si wijs
die werlt soude hem gheven prijs
ende god die souts hem weten danck
ghinghen si alle den rechten ganck
na gherechte toebehoeren
quaem hem onrecht voer den oren
hoe veelt baten mocht off schaden
nyemant en soude daer toe raden
te doen dat god verboden heeft
elcman sie wel hoe hi leeft
dit corte leven mach ons bringhen
tot groten salichliken dinghen
off tot groter onsalicheit
mar wye hem wel te sterven reyt
mit goeden doechdeliken wercken
dair is oerbair in te mercken
wy moeten al ten oerdel staen
van onsen wercken loon ontfaen
als die somer was gheresen
soe dat die dinghen mochten wesen
opt alre lancste vanden jaer
die nachten cort dat weder claer
die vruchten vol van horen doene
die velden rijck die wouden groene
berch ende dal van douwen nat
doe ghinc ic in enen smalen pat
recht als die dach begonste te glymmen
die lewerijck sachmen opwarts clymmen
mit horen vlederkijns nader lucht
hoer sanghe maecte zoet gherucht
anden velden an allen zyden
een trurich hert mocht hem verbliden
dat noch quam op sulken pas
an enen bosch dat schone was
soe lach dit padekijn ghestrect
die nachtegael was oeck verwrect
mit dat si den dach vernam
den anderen voghelen boven clam
mit horen stemme mit horen sanghe
nae desen tijt en wast niet langhe
die dach en hadde den nacht verwonnen
het quam int risen vander zonnen
die tijt verclaerde hoer al te male
twisken twee berghen in een dale
sach ic gheselscap veel te samen
die oock om hoer ghenoechte quamen
spelen inder merghen stont
der voghelen sanck was hoer wel cont
die daer smorghens plach te wesen
sy brochten voer hem uutghelesen
sanghers ende menestreel
die wel behoirden thoren speel
want sy alle vrolic waren
dat zoete gheluut van horen snaren
die zanck die si mit kelen songhen
die dede den ouden mitten jonghen
volghen mede in dat foreest
mar een dinck hadde my wonder meest
doet al verhuecht was datter ghinc
ende si spanden horen rinc
op een schoon suver pleyn
doe sach ic buten off alleyn
een schone joncfrou wel ghedaen
ter aerden neder sitten gaen
op een suverlijcke stede
wat dat jonghe gheselscap dede
des en achte si min noch meer
mar den ouden dede si eer
waneer dair enich quam bezyden
neffens der joncfrou voer te lyden
daer toe schickt si hoer ghemoet
mit rechter vriendeliker gruet
sy neech hem toe si boet hoer hant
mi dochte sijn in hoer becant
doeghet eer ende rechte schaemt
als goede vrouwen wel betaemt
als ic aensach die edelheit
vander joncfrouwen wel ghemeit
soe wort ic sonderling becoort
om te weten doch een woort
vander joncfrou hoe sijt miende
die dus van eren weghen diende
mit rechter gunst den goeden ouden
als wy alle billicx souden
ic haeste mi dairwairt sonder merren
ic neech der joncfrou toe van verren
ic groetse doe ic by hoer quam
sy diet wel int goede nam
antwoerde mi mit zoeter tale
seker willem nu doedi wale
dat ghi hier coomt op dese tijt
ic weet dat ghi een dichter sijt
laet ons tsamen onderlinghen
spreken van wat nyewe dinghen
siet ghi hier yet dat u behaecht
want wye dat sulke consten draecht
als ghi dicwijl hebt gheploghen
die is guet wat nyewes vertoghen
lichte hi mochte daer bi verwrecken
ende een materi daer uut trecken
dair hy op dichten mocht hier naer
ic antwoerde ghi segt waer
joncfrou ja ic heb ghesien
dat ghi hier buten hout u allien
ende an dit gheselscap luttel keert
meer dan dat ghi den ouden eert
mit oerlove soudict gaerne vraghen
hoe ghi dat meent dorste ics ghewaghen
ja ghi willem sprac die joncfrou
ic bid u oec op rechter trouwe
dat ghi van die materi maect
een goet ghedicht wel gheraect
men sels u seker spreken loff
ende oec bedancken seer daer off
om dat ic wil dat dit gheschiet
soe hoert van mi een waer bediet
ic sels u gaern berechten twy
om des ghi hebt ghevraghet mi
jonc ende out sijn onghelijc
al sijn sy ghemaect van enen slijck
elkerlijc gaet sinen pat
tis een rijckelijcke schat
out te wesen ende vroet
die joecht prijst oec haer leven goet
ende is ghenoechlijck by te wesen
hoe mach yemant sijn ghepresen
eer hijt mitter daet bewijst
ic waen die doecht haer selven prijst
want sy schijnt int openbair
waer om ic trat die oude naer
ende dede hem eer dit is die reden
die oude comt van goeden zeden
ende van redeliken leven
daer isser menich afterbleven
die totter oude niet en quamen
om dat si mit joeghet annamen
zaken die hem tieghens droeghen
dair sy hem selven mede versloeghen
ende mosten sterven eer hoir tijt
hoveerde ghiericheit ende nijt
hebben menighen man verslaghen
eer hi quam ten ouden daghen
overaet ende overdranck
luxurie sonder groet bedwanck
vele te waken boven reden
haesticheit onnutte zeden
dit sijn al punten ende zaken
die selden totter oude raken
wye totter oude comen sel
hy moet hem eerst regieren wel
te maten eten ende drincken
ende sinen god daer in bedincken
ende niet te langhe toornich sijn
gramscap is een quaet venijn
beyde den lichaem ende den sin
men proefter luttel wijsheit in
mer wel te leven by bescheide
dat brenghet oude ende wijsheit beyde
hier om soe sullen wy ons versinnen
ende mitter jongher joecht beghinnen
te leven om een salich ende
ic waende god sijn enghel sende
tot noe ende deden darcke bouwen
hy en wouts den jonghen niet betrouwen
om dats die oude hem bet versinnen
die joecht heeft wel een starck beghinnen
mar tvolherden valt haer te swaer
noe wrochte wel menich jaer
om sijn arke te maken vast
mede tontdraghen sulken last
als hem god hadde doen verstaen
waer dat grote macht leit aen
dat en doech den dommen niet bevolen
hoer ghedochte mocht wel dolen
dat zijt versumeden mitte joecht
al en wrochten si salicheit nochte doecht
dat soudsi lichtelic ghewaghen
die joecht en wil gheen sorghe draghen
hadmen dan gheen oude vroede
die werlt die stout in cranke hoede
elck soude den anderen verdringhen
die nu int recht hem laten dwinghen
waer die vroede te rade gaen
dair moet recht op reden staen
wair dat recht op reden staet
dair rechtmen ghewelt ende overdaet
dat maecte die alder beste vrede
te gode ende ter werlt mede
hier om wil ic die oude prisen
ic macht oec mitter daet bewisen
datter doecht ende eer in steect
die menighen jonghen veel ghebreect
ende heeft avontuer beleeft
des die jonghe niet en heeft
hi heeft ghehoert ende ghesien
menich dinck ter werlt gheschien
des die jonghen nye en saghen
het mocht een landsheer seer mishagen
die te stride wort ghestelt
had hi gheen oude vroede int velt
byden ouden byden vroeden
machmen menich dinck verhoeden
daer schade ende smert off comen soude
en dede die wijsheit entie oude
alle sijn die jonghen te striden guet
starc van live ende wel ghemoet
tmoet mit wijsheit sijn bewaert
datmen tvolck te punten schaert
entie afterhoede wel beset
dat weten die oude vroeden bet
hoet dair mede is gheleghen
dan die gheen sorghe en connen dreghen
want ons salicheit ende eer
comt uut goeder wiser leer
die inden ouden wort ghevonden
soe souden wy billics tallen stonden
den ouden eren ende loven
in allen conventen in allen hoven
sel ic twaer ontbinden slecht
wy en moghen hier mit ghenen recht
den ouden schuwen off verwaten
want nyemant en wil sijn leven laten
die wijl sijn jonghe daghen duren
waer sal hi dan yet lang om curen
wil hem god sijn leven sparen
hi en crijcht een goet ghetal van jaren
ende als die jaren hem becliven
soe moet hi byder oude bliven
des en can hi niet ontdrayen
hoe schoen si singhen ende hem verfrayen
die tijt die gaet al onghelet
wye op die juecht hem hooch vermet
dats een wankel toevertyden
want si cort moet overlyden
tot twintich jaren is hi kint
die tijt gaet over als die wint
si en weet niet hoe haer is gheschiet
eer sy haer selven wel besiet
entie waerheit smaken leert
die juecht heeft menich man beseert
eer hi wiste waer hi was
die juecht is alre best te pas
als si te xxx jaren lijt
voer off nae een corte tijt
soe crijcht sy wijsheit ende cracht
datmen veel nae dwasen wacht
dair in te comen wijsheit
dats verloren arbeit
die bliven kintsch hoer leven lanc
die yoecht die staet in horen ganck
crijcht si ziect noch ongheval
te xl jaren dat ist al
soe moet si totter oude gaen
als die menighe heeft ghedaen
wil sy dan der waerheit ghyen
tjaerghetal is alte clien
dat si brinct in rechter maten
eer hem doude comt te baten
want doude hoet hem nacht ende dach
voer dat hem die juecht te deren plach
die yoecht is dicwijl onbehoet
voer menich dinc dat wesen moet
al heeft die yoecht een starck berueren
die oude mach veel langher duren
in goeden live ende ghesonden
dat heeftmen dicke waer ghevonden
wye hem selven wel beleyden
daer en staet gheen tijt bescheiden
sine moghen leven menich jaer
men leest ons inden bibel claer
van alden vaders hier te voren
die god in minnen hadde vercoren
om dat si leefden redelijck
horen tijt hier op aertrijck
soe spaerdse god al hier te bliven
soe datter veel off waer te scriven
hoe menich jaer hoe groet ghetal
die oude vaders leefden al
dander voeren horen voy
hinderwaert die meeste proy
om hoer quaetheit om hoer sonden
alst noch gheschiet tot menigen stonden
daer hebben oec veel jonghen gheweest
daermen alle daghe off leest
heilighe sancten ende sanctinnen
die inder yoecht mit goeder minnen
voert ghelove lieten tleven
die sijn nu mit gode verheven
dat latic staen op sijn beloop
hi heeft den alre besten coop
die hem mit reden laet ghenoeghen
mocht ic elck op tsijn voeghen
soe stont al buten argueren
en cant u al niet exponeren
hoet hier voermaels is gheschiet
tis alre best een cort bediet
als elke reden heeft hoer slot
ende ic en bin oeck niet soe sot
dat icker naerre wil ombinden
dan mi die reden helpt bevinden
god mach wercken dat hi wil
dair off soe wil ic swighen stil
die vorder socht hi mochte dwalen
soud ic oud ende jonc ophalen
daer hoerde toe een lanc termijn
tis ghenoechlic jonc te sijn
mar die oude is bet tevreden
die sijn joeghet heeft gheleden
ende van beyden heeft gheproeft
ic waen die ziel oec wel behoeft
datmen peynst om heen te varen
die yoecht wil yoechdelick ghebaren
sy en peynst niet waen si comen es
die joecht wil draghen swaert off mes
ende lichtelijck om zaken striden
dat die oude wel laet glyden
die juecht is stout ende zeer behaghel
heng sy an enen vasten naghel
sonder onghestadicheit
wat baet daer reden veel gheseit
als elcman leest in sijn partye
men vint meer wijsheit ende cleergye
die die oude hebben bescreven
dan vanden jonghen is ghebleven
hier om soe blivic op mijn woert
ic wil doude prisen voert
om dattet mi die joncfrou leerde
die altoes den ouden eerde
soe houdict noch in minen sin
ic wensch hoir heil ende goet ghewin
want ic en sachse zeder nye
ende nu ic in die oude zye
doechde eer ende redelicheide
schaemte trou ende wijsheit mede
soe wil ics byder jonfrouwen bliven
ende voert by allen goeden wiven
die der jonfrouwen leer onthouden
dat si altoes den goeden ouden
doen als die joncfrouwe dede
daer machmen eer verwerven mede
die den ouden eer bewisen
die moghen selve in eren risen
dichters die die waerheit minnen
entan hoir reden wel voersinnen
eer si spreken openbair
alsulke dichters segghen waer
off byder waerheit alsoe hende
als hoir reden comt ten eynde
datmer wat mach leren by
wye schuldich is die maeck hem vry
eer hi comt tot meerre schade
wye mitten wisen gaen te rade
die moghen leren ende verstaen
hier om heb ic te rade ghegaen
mit clercken die hem des verstonden
al heb ic menich dinc ghevonden
dat int latijn bescreven staet
dair toe moetic nemen raet
mit clercken diet mi duutschen voert
int latijn staet menich woert
daer menich hoghe leer in stect
alsmen die waerheit al vertrect
uten latijn wort mi vertoghen
hoe dat grote heren moghen
horen naem in eren houden
ende altoes edel sijn gheschouden
inden latijn noemt men aldus
enen heer dominus
dat woort is van letteren seven
ende elke letter can gheven
een woert dat hem sal toebehoren
die den naem te recht sal voeren
ende wye die letteren alle heeft
mit recht men hem den name gheeft
die eerste letter is gheheten
een d dair machmen by weten
datse discrecio beduut
ende in duutsche aldus luut
bescheydenheit dat is een doecht
die enen heer mit rechten voecht
want een onbescheiden heer
die en werct salicheit noch eer
die is oeck anxtelic by te wesen
die ander letter comt na desen
anden naem dat is een o
die beteykent ons alsoe
in latijn obediencia
dat is in duutssche als ick verstae
onderdanicheit mit sinnen
een heer die sel uut rechter minnen
gode wesen onderdaen
ende sijn prelaten wel verstaen
in gherechter hoersamicheit
een heer sel kennen onderscheit
wye tot sinen rade coomt
het raedt die menighe om dat hem vroemt
waende hire by comen in schade
hy en quame niet tot sinen rade
die derde letter is een m
ghi sult weten dat hoir stem
misericordia bewijst
dats ontfarmicheit si is gheprijst
om dat si den naem helpt stercken
ontfarmich in horen wercken
soe sullen wesen alle heren
soe voeren sy den naem mit eren
die vierde letter is een i
daer is ons beteykent by
justicia gherechtichede
dat si den name helpt stercken mede
daer om is si int midden gheset
vanden woerde dat si te bet
alle die letteren hout te samen
een heer sel hem billicx schamen
onrechtte doen off ghehinghen
mer gherechtich wesen in allen dinghen
die vijfte letter is een n
ende beduut ons als ic ken
nobilitas int latijn
dat mach in duutsche edelheit sijn
dat woort mach in alle zaken
eens heren naem zeer volmaken
edel wercken te hantieren
dat doet den naem in eren verchieren
die seste letter is een u
sel ic twaer bedieden nu
soe machse veritas beduden
ende in duutsche aldus luden
warachticheit een edel stick
dair ic sonderling op mick
hoe wel dat inden naem behoert
een heer die niet en hout sijn woert
die scheit alre doecht ende eren off
nyemant goeders en ghift hem loff
hier by elken heer wel staet
warachtich te sijn hoe dattet gaet
die sevende letter is een s
die beduut des sijt ghewes
in latijn sapiencia
dat is wijsheit als ic versta
die elken heer hebben moet
in allen wercken die hi doet
sel sijn naem in eren risen
een heer machmen billics prisen
daer rechte wijsheit in wort bekent
hiermede wort die naem volent
die elken heer wel betaemt
een heer wort aldus ghenaemt
mit seven letteren onghestraft
dats een heer die oerbair scaft
sinen lande sinen luden
wat willic naerre meer beduden
selmen yemant noemen here
dese seven letteren min noch mere
moet hi hebben al volcomen
diemen te rechte heer sal noemen
bescheydenheit dats sijn beghin
ghehoersamicheit die brinct hem in
dat hi by wisen rade leeft
ende sinen wille daer toe gheeft
dat ontfarmicheit gheschiet
over al sijn arme diet
die ghenade an hem begheren
trecht en machmen niet ontberen
die doet alle dinck bescheiden
al en dars die quade niet verbeiden
een heer sal sijn edelheit toenen
den quaden castyen den goeden lonen
warachtich wesen ende wijs
men mach mit rechte gheven prijs
enen heer die desen naem
in eren hout ende sonder blaem
een man diet sulker wonnen steit
dat hem een goet wijff is bereit
mit rechter gunst ter eren waert
ist dan een man van goeder aert
hi sels hoer dan ghenieten laten
ic hoerde een vrou goet utermaten
claghen dat si was gheneghen
gunst tot enen man te dreghen
voir yemant anders menighen dach
oeck hoe hi hoer opt herte lach
hi was die gheen diet luttic achte
nochtan beyde si ende wachte
ende hoopte tmochte beter werden
wye in trouwen can volherden
tis reden dat hi wert gheloont
men seit dat hi hem selven hoont
die sijn vrienden in doghen laet
op dat hi is van sulker staet
dat hi hem helpen mach ter noot
twaer enighen man te nemen groot
gunst ende troost van gueden wiven
al schietet somwijls den ketiven
daer een wijff van sinnen vroet
al verslaghen wort om goet
off ander kaerl off plompe doeren
die totter eren niet en horen
al sijn si een weynich schoen van leden
off inden mont wat suet van reden
datter vrouwen op verdwasen
men soude een sot mit bonen azen
hi en can gheen wiltbraet wel hantieren
hoe soud hi dan mit vrouwen vertieren
gheliken enen schamelen man
daer wijsheit ende doecht leit an
ende gaerne soud in eren rysen
die mach vrouwen eer bewisen
die selve gheen eer hevet in
die acht der eren mer noch min
twaer een kaerl onwijs te weten
off by maten dat te meten
wat loff den vrouwen toebehoert
die bliven in hoer edel woert
ende van schanden onbescoven
men mach mit rechte vrouwen loven
voer gout voer schat voer duer ghesteyne
si maken eens mans herte reyne
van quaden ghedachten ende van zorghen
gheliken als die lichte morghen
verblyden doet die voghelkijn
soe mach een wijflijc beelde fijn
eens mannes herte doen verwecken
dat hi wil ter eren trecken
wairwairt dat hi hene vaert
want der rechter minnen aert
wil mit weldoen sijn gheveert
des die nydighe niet en gheert
die nydighe leit op felle wrake
hy vint in weldoen cleyne smake
noch in goeder vrouwen eer
dair om en doech hi min noch meer
gode noch der werlt ront
het mocht wel sijn een reden bont
dat hem heyl van vrouwen quame
dat doet het waer hem onbequame
hi is den vrouwen al contraer
ende doet hem dickent groten vaer
daer om en heeft hi eer noch loff
daer die goeden honden hoff
ghelijcken dat een minre doet
die om prijs van vrouwen goet
avontuert lijff ende schat
ende allent dat hy ye besat
in storme in stride in tafelronde
wye ter minne draghet conde
dien ist leet tot allen tyden
dat hy vrouwen hoort benyden
mocht hijt keren mit bescheide
die arch van goeden vrouwen seide
hy waer wel waert datmen hem dede
lachter ende onwaerdicheide
al quam by even onsen val
maria die versoendet al
hier om sel een man mit trouwen
te dienste bliven goeden vrouwen
op dat hi reden inne heeft
een vrouwe die hoer daer toe gheeft
als ic roerde in mijn beghin
dat sy lijff moet ende sin
gheneghen heeft tot enen man
die hoir dat selve niet en gan
dat si wil nemen ende gheven
dat is een ongerechtich leven
dair in te leven even stijff
dus claechde mi dat goede wijff
ic moet hem volghen die mi vlyet
als menighen jagher is gheschiet
die twilt ontghinc dat hi opdede
ende vincket na ter ander stede
wye dat ghedurich blijft int jaghen
twilt en cans niet al ontdraghen
die honden en treckent som ter neder
woude elck jagher keren weder
als hy ten eersten niet en vinghe
menich wilt dan wel ontghinghe
dat na mit honden wort versnelt
aldus ist noch mit mi ghestelt
sprac die joncfrou goedertieren
ic wil al voert sonder faelgieren
gheliken als die jagher doet
die ymmer twilt verduren moet
sel hijt vanghen of ghecrighen
die wille doet mi dairwaert nighen
ic moetet soete mitten suren
beyde tsamen avonturen
tsy verlies of tsy ghewin
niet veel woorden meer noch min
hadde ic mitter joncfrou dair
ic keerde my ende scheide van hair
want sy wilde in enen pas
ymmer bliven daer si was
daer om en dorstics niet ontraden
wye mit minnen es verladen
die wil al voert sonder vertoeven
dit machmen wel mit reden proeven
als wille ende hope staen op yen
daer toe ghenoechte onder hem drien
alsmen dese te gader twijnt
dat wort een streng die vaste bijnt
nader vasticheit van desen
soe wil altoes die minne wesen
weder totter selver stam
daer si uut ghesproten quam
anders en vint sy ghenen gront
die zieck is waer gaerne ghesont
dat is overste sijn ghedacht
mar wye soe verre is inden gracht
of ghewaden is mitter haest
dat hem tander lant is naest
die en can ten halven niet ghekeren
oeck hoe si hem stoten off bezeren
wye ghecomen is int wat
hy pynthem voert al wort hi nat
mar die te voeren tasten conde
off hi waer op goeden gronde
eer hi tancker vallen liet
die en waer die alre dwaeste niet
wair die gront wel ancker hout
dair mach die schipman wesen bout
maria moeder reyne maghet
want ghi soe rechte wel behaghet
der heiligher drievoudicheit
soe weest mijn hulpe mijn ommecleit
te bidden uwen lieven zoen
voer kerstenheit voir al die ghoen
die sijnre hulpe hebben noot
sijn si levende sijn sy doot
wy souden billicx al ghemien
ter aerden dalen op onsen knyen
entaer toe bidden naerstelijck
anden vader van hemelrijck
die alle mate weet gheweghen
dat hi wille onse borden dreghen
beyde by nacht ende by daghe
voir manslach ende ander plaghe
datse van ons worden ghewijst
als die werlt in sonden rijst
soe is te duchten ende tontsien
datter wrake off sal gheschien
want tis goods gherechticheit
twas een yammerlijc ghescheit
dat yeve ende adam mosten scheiden
om die sonden van hem beyden
uten paradijs mit rouwen
ende si die eerde mosten bouwen
mit arbeyde ende pinen
dander wrake sachmen schinen
die van caym erfde voert
om die yammerlijcke moert
die hi an sinen broeder dede
soe en woude god om nyemants bede
dat sondighe diet laten ghedyen
als ghi dicke hebt horen lyen
dat god die ghemene werlt al
verdrencken liet ende noe beval
een arke te maken tijts ghenoech
dair hi sijn leven by ontdroech
ende sijn gheselscap al te samen
die mede in die arke quamen
wy moghen proeven wel ghereet
dat god die sonden hevet leet
by dese wrake ende menich ander
die grote wrake van alexander
die der werlt ommeganck
plaechde ende mitten zwaerde dwanck
hi en was selve niet soe machtich
noch in weldoen soe voerdachtich
dat hijs te vollen hadde verdient
dat god hem soude sijn soe vrient
mar twas een ghecel by ghehinghe
van hem die kennet alle dinghe
ander wraken laet ic staen
ic wil tot mijnre materi gaen
die my eerst op therte lach
ic heb ghehoert een swaer gheclach
ende een yammerlike mare
die kerstenheit is veel te zware
dat sise ymmer horen moet
van soe menighen ridder goet
die voirden turken sijn ghebleven
god die moet hem allen gheven
hemelrijc ende blyscap groet
voir den yammerlyken doot
die sy male an anderen saghen
kerstenheit mach zeer wel claghen
dat god des heinghenisse gheeft
hadwy niet sondelijck gheleeft
god en liets hem niet gedoghen
mer wy sient voer onsen oghen
hoe die heren hem bereyden
sy willen ghelovich maken beiden
mar sy en sijn selve niet voersien
dat kersten ghelove stont al op yen
off die coninc van turkyen
verwonnen waer ende woude lyen
te doen dat goede kerstinen pleghen
ende hi daer toe waer gheneghen
dat hi sijn doopsel wilde ontfaen
tot welken paeus soude hi gaen
die hem sijn doopsel mochte gheven
nae gherechte kersten leven
wy waren schuldich alle gader
te hebben enen aertschen vader
als sinte pieter was gheset
te regieren al die kersten wet
wouden die heren dit voersinnen
hoe mochten si lichter eer ghewinnen
dan sy te samen overdroeghen
ende hulpent setten ende voeghen
dat nyemant el dan recht en dede
gheestelijck ende waerlic mede
soe quaem tghelove in enen pas
weder daert te voren was
daer most onrecht schulen in
off ghiericheit off groot ghewin
dat kersten ghelove soe langhe staet
ghedeilt ende sonder toeverlaet
van hulpe off van enighen troost
ghevanghen diemen niet en loost
die bliven vergheten int prison
kersten ghelove heeft hulp te doen
mar die ghene die tsoude weten
die hebbent langhe tijt vergheten
doch god die sels hem wel vermanen
dies niet en verghet oeck wat si wanen
keyser coninghen ander heren
die hoir eyghen volck beseren
ende helpen beschatten boven reden
ende trecken dan in vremden steden
om eer te halen buten lande
al striden sy op gods vyande
ist gode bequaem dat en weet ic niet
die alle dinc te recht aensiet
die buten ere willen halen
die souden binnen hore palen
oversien dat daer ghebrect
soe datter nyemant op en sprect
die reden kent of rechte maet
ende setten dan in horen staet
rechters die ghelycke rechten
soe mochten si buten varen vechten
ende striden op die sarrasine
anders ist verloren pine
die selve vyant is te hove
sijn arbeit staet te crancken love
al doet hi wel wye trecten voirt
te hove dairmen node hoirt
die god tevrient heeft eer hi caert
is voer den vyant wel bewaert
die winnet een verloren goet
ende dat mit wijsheit soe behoet
dat hi des selff mach bliven here
van tijt te tyde voert an mere
of den hijs gan soe ist bewaert
wairmen schat off myede gaert
voir eer voer macht off lant te houden
dair is ghiericheit vrou ghescouden
die eer ende oirbair trecket neder
om lancsom op te rechten weder
als hi seyde die wise man
die den romeynen tlant te voren wan
dat ontwonnen was mit cracht
daer ghiericheit had in ghewracht
als ic u noch wil voort beduden
daer was een rechter by dien luden
in dat lant alsoe ghesint
alsmen noch wel ander vint
om te vollen sinen zac
dede hi den luden onghemac
waren sy schuldich off onschuldich
des maecte hi tvolc soe onverduldich
dat sy onderlinghen spraken
ende over den man hem selven wraken
ende bleven ontwonden langhe tijt
doe moster oerloghe ende strijt
weder ghedyen op dat lant
eer sy den romeynen ghinghen in hant
alst volck ontwonden was aldus
doe sendemen affricanus
enen machtighen man uut romen dair
van volck enen moghentlyke schaer
die mit affricano street
ende dwonghen tvolc al wast hem leet
weder an die stat van romen
als affricanus wilde comen
weder uut den selven lande
doe sende hi ghisel voer te pande
binnen romen als men ons seit
daer sy off namen zekerheit
ende sulck verbant ny wisen rade
dat sy bleven voert gehestade
die wijl die macht van romen stoet
in hoirre wijsheit wel behoet
als dit verbant dus was gheschiet
doe en dochten sy sonder harde niet
doe baden sy voert om sulken voecht
die tlant regierde in sulken doecht
datmen dat volck om ghierichede
gheen onrecht noch ghewelt en dede
hier om ghingen si te rade voert
ende onderspraken menich woert
eer sy droeghen over een
affricanus quam na dien
byden rade doemen ontboot
ende hoorde hoe hoir reden sloot
off wyen sy coren int ghemeyn
als daer te wesen capiteyn
in dat lant dair ic off rure
doe antwoerden sy in corter ure
wy hebben twee man uutghelesen
deen van tween sal rechter wesen
doerdijt raden off ghenenden
dat hi nut is daer te senden
hier op sijn wy overdraghen
die een is rijck ende out van daghen
mer wat ghierich is hi mede
dander is vol gherechtichede
maer die is maet van aertschen goede
welken ghi wilt den gheeft die roede
ende laet dien dairwairts trecken zaen
als affricanus hadde verstaen
horen raet ende hoer beduut
doe antwoerde hi overluut
wat coer is hier off tonderscheiden
ic en wilre gheen van beyden
setten in dat lant te raden
den ghierighen machmen niet versaden
die blijft ghierich alle sijn leven
den armen mochtmen oeck wel gheven
myede soe vele ende aertscher have
dat hi hem selven overgave
ende worde gierich als die ander
doe die moghende alexander
ghierichworde men sprac daer off
doe verminderde sijn loff
dat hem ghegheven was te voren
wonnen guet is quaet verloren
dat mit arbeyde is bezuert
ende lijff ende goet om avontuert
mochtmen mit wijsheit yet verhoeden
sprac affricanus totten vroeden
wairmen den ghemenen oirbair
wercken sal weet voirwair
dair en doech ghien ghiericheit gheploghen
een heer blijfter mede bedroghen
set hi rechters in een lant
die ghierich sijn ende onbecant
daer die luden om haer mishaghen
alden dach niet en moghen claghen
wat onghelijck dat hem gheschiet
als affricanus hadde bediet
die van romen dus den sin
doe baden sie hem anders meer noch min
dan hi selve woude doen besoecken
binnen romen in allen hoecken
om enen die slants profijt
wilde werken talre tijt
entie van romen hoer eer bewaren
doe dede hi staphans openbaren
binnen romen dat hi soude
comen kiesen wyen hi woude
die nuttelic waer ende goeds ontsaghe
hoe hi anden lesten daghe
trecht sel loven ende prysen
ende onrecht totter hellen wisen
als die mare was vernomen
dat affricanus wilde comen
doe was een yghelic bereyt
mitter meester waerdicheit
dien sy affricanus bieden
hy wort vanden myenen luden
wel ontfaen ende zeer gheprijst
ende menighe duecht ende eer bewijst
om dat hi den oirbair sochte
ic wilde elck heer hem wel bedochte
off sine raden ende deded vraghen
wye den oirbair gheerne saghen
ende setten die in horen dienst
dat waer hem selven talre sienst
blijft die ghemient in riken schijn
die heer en mach niet arme sijn
affricanus quam al te hant
daer hi sijn begheren vant
ende ander vroede die mit hem quamen
om te stercken al te samen
den ghemenen oirbair boven al
god verliende hem sulc gheval
dat sy vonden enen man
daer si gaerne waren an
doe sy vernamen sinen staet
hy en hadde niet dan aerden vaet
dair mede verchierde hi sijn tresoer
oeck plachmense hem te setten voer
ter tafel als hi eten soude
van ghenen sulver noch van goude
sone haddi chierheit dier ghelyke
nochtan was hi van have rijcke
lant waghen ende ploech
aertscher haven had hi ghenoech
mar hoveerde lyethy glyden
daer die rijcken zeer toe tyden
doe vraechtmen hem ende sprac hem toe
van allen sticken ende hoe
dat hi soe snoedelic was bereyt
want hi hadde grote rijcheit
hy antwoerde naden vraghen
wat willic setten mijn behaghen
op chierheit groot van hogher waerde
ic bin selff ghemaect van aerde
daerde sel mi wel verduren
ic moeter toe in corter uren
ende des en can ic niet verweren
men mocht wel mit my houden scheren
lietic ander chierheit bouwen
mit hoveerden aen te schouwen
off ghierich worde om goet te rapen
die doot die sel mi schier betrapen
ende ic en weet gheen zeker tijt
doe waren die van romen zeer verblijt
ende gaven hem die roede in sijn hant
ende bevalen hem dat lant
dat affricanus hadde bedwonghen
alst die van romen was ontdronghen
hi was ghehoersaem ende dede
dat hem beval die roomsche stede
ende tvolc worter mede verhoecht
ende god die spaerden om sijn doecht
dat hi out worde ende grijs
warens al die heren wijs
sy souden daer toe sijn ghekeert
als affricanus heeft gheleert
dat sy den rechtighen enten goeden
lieten lant ende volc behoeden
die verre waren van hem gheseten
ende hoir ghebuer oec niet vergheten
men soude om myede noch om bate
yet ganghen buter rechter strate
ten is salicheit noch eer
die verre sitten vanden heer
daer soudmen somwijls trecken by
ende oversien hoet mit hem si
daer die wolff sel harder wesen
die scaep en connens niet ghenesen
si moeten veel te quiste gaen
hier moechdi exempel nemen aen
hoe die van roemen hier te voren
by ghierichede hoer lant verloren
om dattet verre was gheleghen
ende die lude gheen troost en creghen
soe worden sire onverduldich met
aldus en dochter niet gheset
ghierighe rechters machment waren
sy mochten tvolck wel so beswaren
dat by wanrade daer off quame
onraet diemen node name
wye dat varen wil ter zee
die sel sijn zeil mast ende ree
ende al sijn tou doen besorghen
voir tweder datter is verborghen
ende onvoersienlic comt bi vlaghen
ende doet een schip onsachte yaghen
an een zant off op een slijc
dairt hem staet al onghelijc
menichsins soe macht gheschien
dat menighe vrese comt onvoersien
hier om souden wy tallen stonden
wachten ons van zwaren zonden
soe waert alleens wanneer wy storven
tis menich schip in zee bedorven
ende binnen slants by avonturen
dair tvolck die doot in moste besuren
des sy cleyn hadden vermoet
dus is hi wijs van sinnen vroet
die hem set tot goeden leven
misselic wat god wil gheven
wijsheit hoort tot allen dinghen
die roekeloes te schepe ghinghen
dair sy in anxte mosten varen
die mochtent liever bet bewaren
ende overzien mit naersticheit
waer oerbair ende baet an leit
oirbair ist diet wel bewaert
datmen eerst die langhe vaert
overziet voer alle dinck
corter dan een oghenwinck
hebben wy lijff ende goet verloren
die ziel in anxt voer groten toern
dair sy in sonden blijft besmet
noch wil ict ons verclaren bet
dese materie int verstaen
ic sach eens te schepe gaen
vijff ghesellen roeckelose
si waenden varen sonder nose
te hollant wert van arremuden
die wynt was nauwer wat dan zuden
hy was ant noort al buten west
al hadde hi gheweest alre best
thadde gheweest wel hoir ghevoeghen
als ic u wil by reden proeven
hoer schip was ydel ende clyen
sine hadden ballast in neghien
dat hoer schepelkijn mochte stiden
opt goet weder was hoer tyden
ende lyeten tseyl op thoochste draghen
mar die felle zomer vlaghen
die die stierman wachten moet
dair waren sy luttel voer behoet
als ic hier te voren rure
daer quam een vlaech in corter ure
die tseyl bespreyde rechtevoert
dattet water ghinc int boort
entie stierman wort vervaert
doe hilt hi tschip te winde waert
dattet weder rechten soude
mar het becoelde alsoe houde
ende dat zeyl sloech anden mast
hy en condes houden niet so vast
noch dat roeder soe bedwinghen
die mast die most int water zwinghen
mitten zeil in dat becoelen
doe ghinghen sy hem vanden swete spoelen
al wast qualic hoer begheren
elcman waende sijns lijfs onberen
doch sy bleven al behouwen
twisken duuflant ende schouwen
worden sy ghevisket mit een boot
ende gheholpen uter noot
al waren sy nat an elken zyde
vander vaert soe worden sy blyde
doe sy den lande mochten naken
tis wonder boven alle zaken
die eens alsulke vrese lijt
dat hy na ter ander tijt
waghen dar ende avonturen
dat hi soe swaerlic most besuren
doch wy waghen des ghelijcs
al hier in desen aerderijck
worden wy menichwerff ghevreest
mit siecte mit lyden mit tempeest
ende als ons god gheholpen heeft
onlanghe men des in vreden leeft
wy en vergheten al te hant
dat god ons eenwerff heeft ghevant
ende hijt wel anderwerff mach doen
al sijn wy op dit leven coen
alsoe cort macht ommeslaen
onse bootkijn als dat heeft ghedaen
daer die ghesellen in misvoeren
laet u reden alsoe beroeren
dat ghi rechte mate kent
wanneer u god die doot toesent
dat ghi te voren sijt bereyt
want nyemant tijt noch stont en weyt
hoe off waert hem sel gheschien
dus ist een wiselic voersien
die in weldoen ende in doghen
tewighe leven heeft voir oghen
nadat ic merck in minen sin
twisken verlies ende groet ghewin
is een kenlic onderscheit
hoveerde ende oetmoedicheit
sijn seer onghelijc te pleghen
oetmoedicheit is gheneghen
tot elker doecht diemen beghint
die hoveerde is soe ghesint
datse die doghet heel benijt
ende tieghen reden altoes strijt
hoe mach ic dan hoveerde prisen
off erghent by ghelyke wisen
in figuren off in reden
want sy wil tot elken steden
die hoochste sijn in hoir begheren
off sy benyden diet hoer weren
hoe soude ic dan figuren neemen
die enighen mensche mochte betemen
te liken gyeghen rechte hoveerde
mar kinder crijcht sy opter eerde
daer vindick wel ghelyke by
in figuren hoe dat sy
dat sijn die gheen die smeken connen
enten hoff hebben ghewonnen
byder clesy byden heren
figuren die ons doechde leren
die machmen gherne bringhen voert
ic heb allesins ghehoirt
figuren ende goede exempel
men seit ons van vrou eren tempel
wye soe mach dair in regneren
die smeken connen ende flatteren
dien waer hi seker onbetame
die edel goede vrou ver scame
die soude den tempel doen bewaren
ende regieren mitten haren
die den heren dede kinnen
hoe dat si ere mochten ghewinnen
als plach te sijn by ouden tyden
doe schaemte niet en woude lyden
dat die heren schande creghen
ten wort verstoppet noch versweghen
men laecte den heren hoer misdoen
nu en isser nyemant alsoe coen
die den heren dar castien
elck wil mitten brode lyen
ende leren smeken dair hi mach
al lijt die schaemte groot gheclach
dair en wilmen langher niet off horen
sy sijn al doeff mit beyden oren
die leren souden ende verstaen
der rechter eren pat te gaen
des heeft die schaemte groten toern
node ghift sijt al verloren
dorst doir yemant helpen keren
die machtich waer al byden heren
trouwe milthede ende oetmoet
die en hebben langher lijff noch guet
dat is yammer an te sien
dair comen smekers int ghemien
ende byden heren also veel
dattet gaet ten anderen speel
vrou eren tempel wart ghescoort
elckman wil ant hogher boort
ende an tnaeste lant can hijt vinden
die smeken seylt mit allen winden
hoe hi weit tis hem alleens
mitten heren crijcht hi meens
soe veel datmen daer ontfaet
ic waen hi tscrift oec wel verstaet
want die clesy houten an
die smeken ende flatteren can
wat node doet hem den hoff te rumen
hy strijct den heren vanden plumen
mitten schalken gaet hi runen
al saydement coern buten dunen
hy soudt al prisen watmen dede
om te crighen moghenthede
dat heeft hi langhe tijt gheploghen
ende hem selven opghetoghen
dat hi boven is an trat
ghelyken dattet meerblat
altoes boven is an tvlot
gherechtich man scheltmen zot
die tieghen onrecht wil kiven
selden mach hi boven driven
gheliken dat datt meerblat doet
gaen ter ebbe off comt ter vloet
tmeerblat is altoes boven
die smeker die cant oec wel loven
wattie heren nu beghinnen
opdat hi hulde mach ghewinnen
entaer in bliven voort ghestade
gheliken als die meerblade
altoes boven sijn int rysen
wye soude hem tspel verloren wisen
die tselve ghewinnen niet en can
men ghift der eren nu den ban
schaemte en is niet veel gheacht
mar hi die alles dincs hevet macht
die selt int leste wel bescheiden
al denct hi ons wat lang te beyden
tis hier doch een corte tijt
die dan van thoghe nederglijt
ende ymmer daelt soe lang soe meer
die mach sijn clymmen rouwen zeer
wanttet doet hem een ende al
van bovenen comt die hoochste val
die neder opter eerden leyt
die is te vallen onbereyt
want hi en mach niet lagher comen
van hoghen wort die val ghenomen
hier om selmen tclymmen schuwen
soe en darff ons niet voer tvallen gruwen
die daelt daermen niet en rijst
dat is den meesten val ghewijst
want hi slacht nae lucifeer
die om hoveerde viel soe seer
hier by is oetmoedichede
wortel alre goeder zeede
wi willen alle vrolic sijn
ons is een ewich licht anschijn
ende een salich dach bedaecht
want maria die suver maecht
droech den zoon al sonder man
die ons ewighe vroechde wan
overmits des vaders wille
die langhe veete ende groot gheschille
die soe heeft hi al ghesoent
reyn ghemaect ende uutgheboent
die eerste wortel onser sonden
mits adams daet dat wy ghebonden
waren mitter hellen bant
daer recht ghelove in was becant
die niet en gheloeft des rijckes heil
ten wert hem nymmermeer te deyl
want ons blyscap is gheschaert
mit dat die zoen wart ghebaert
soe willen wy leven sonder trueren
wyen dat blyscap mach ghebueren
die rechte blyscap bueren mach
dat sijn sy die om thoghe lach
dencken vast van daghe tot daghe
enten waert van sijn ghelaghe
een rechte rekeninghe maken
ende wel betalen naden zaken
dat is dbeste van den drien
hem sel zeker wel gheschien
die hem houden inden doecht
dattie bose hem seer verhuecht
ende buten vrese is gheseten
hoe comt dat toe dat suldi weten
hi en heeft reden niet gheproeft
hi mach wel billics sijn bedroeft
die hem selven kent misdadich
al is god alsoe ghenadich
dat hise spaert ende laetse leven
sy worden rijck ende oock verheven
ende driven blyscap ende jolijt
hoir blyscap heeft een corte tijt
die jaren sijn al thants gheslopen
daertsche dinghen dair sy op hopen
die en weet ic nyet waer by ghelyken
alsment moet van henen wijcken
soe isser recht soe veel ghewonnen
als off ic grepe nader zonnen
ende woudse in kisten gaen besluten
tmeeste deel bleeff daer buten
dier ghelijck is hem gheschiet
sy tyden op een wanckel niet
al die gheen die weldoen sparen
al mochtsy tvolc alhier beswaren
ende horen wille voerweert driven
niet meer en sel hem dair of bliven
dan men der zonnen offten dach
in kisten wel besluten mach
wye gheveynsde bliscap toghen
dat sijn beken die verdroghen
als gheen vocht en comt van boven
wat si dansen wat si hoven
tis al el niet dan ydel glori
wye dat draecht in sijn memori
datse nyemant en willen verraden
off helpen dair hi wort verladen
vanden heer off anders waer
die moghen leven sonder vaer
ende horen tijt mit blyscap menghen
wil natuer hem des ghehenghen
god die gan hem themelrijck
laet ons raden al ghelijck
wye mach des hoechsten dienen wel
ende sijn broeder wesen fel
nyemant die ter werlt leeft
want ons god gheboden heeft
hem te minnen sonderlinghen
dair nae voert voer ander dinghen
selwy hopen tot ghewin
wy moeten broederlijcke min
bewisen onsen evenkersten
off dbeste deel sel ons ontborsten
alsmen tlach betalen moet
daer miede schat noch ander guet
nyemant en comt tot ghener baten
nu willic dese materi laten
ende spreken voert op mijn beghin
wye enighe vroechde hevet in
die sal nu blyscap openbaren
ende al sijn trueren laten varen
god heeft ewighe vroechde ghemaect
hem die bliven onghelaect
ende onghewroecht voerden vyant
dien alle boesheit is becant
want si comt uut hem ghevloten
tweldoen is uut gode ghesproten
dair om ist in hem selven claer
al wilment straffen hier off daer
dat doen die gheen dies niet en pleghen
ende totter boosheit sijn gheneghen
dien is tweldoen niet belanc
tweldoen gaet den rechten ganck
entat en menen sy niet te doen
wye weldoet is altoes coen
ende onversaecht wat hem gheschiet
die weldoet hem en twifelt niet
waer om soude hi hem versaghen
al worde hi by sijn heer verslaghen
onvoersienlic in een kijff
wat verloer hi dan sijn lijff
die ziel en machmen niet onterven
wat roect hem dan wanneer si sterven
hier off daer of op wat stede
int weldoen woent een ewich vrede
dat mach een yghelijc vermoeden
wye hem verbliden mitten goeden
dat is blyscap sonder veynsen
dus moghen wy proeven ende peynsen
dat weldoen zeer te prisen staet
alwaer een van naturen quaet
hy schaemt hem als hi weldoen ziet
dus ist menichwerff gheschiet
dat die bose weldaet dede
niet om minnen mer om die zeede
doch ist beste best ghedaen
weldoen doet guet loon ontfaen
weldoen is een edel have
dat god gheen loon daer off en gave
ende bleven wy vast int weldoen staen
soe en hadden wy nochtan niet misdaen
boosheit staet ter avonture
waerse god ter lester ure
wisen sel off hieten varen
nae dat die scriften openbaren
soe ist een anxtelijc verbeiden
vander werlt hier te scheyden
die veel boosheit heeft gheladen
ende niet te voren en is beraden
dat hi tghelach betalen moet
als die doot comt onverhoet
soe isser tweerehande noot
die sonden is een ewich doot
tsterven is een harde pijn
die ymmer moet gheleden sijn
als dese twee den mensch verladen
soe ist hooch tijd te sijn beraden
hoe wy dan toordel dorren verbeiden
van god ende sijn gherechticheide
daer onse ghelove in staet ghescreven
soe moghen wy waer sentenci gheven
hoe wy ons selven hier bedrieghen
toordel goods en sel niet lieghen
die dan mit weldoen wort ghevonden
hy is alles bants ontbonden
entaer toe alles wandels vry
wy willen blyde wesen wy
wanttet is nu recht die tijt
wye in weldoen hem verblijt
alsulke blyscap minnet god
men mach oeck nyemant schelden sot
dan die sotteliken leven
sy staen voor al te sot bescreven
die gheen die weldoen niet en minnen
wie dat doecht voer archeit kinnen
die sellen ymmer dbeste kyesen
men mach mit weldoen niet verliesen
na weldoen comt die blyscap al
die sonder eynde duren sal
dus ist een seker toeverlaet
die hem wacht van boser daet
dichters conste was ghepresen
doe die goeden hoer edel wesen
bruucten inder eren naem
nu ist den sulken onbequaem
datmen hem die waerheit seecht
wye die waerheit tyeghen dreecht
die helpt straffen off versteken
nu wil ic gaen van minnen spreken
dair is elc mensch toe gheneghen
ende nyemant en macher segghen tieghen
hy en vint ymmer dat off dit
dat hi mit minnen hier besit
minne te spreken dat is een woort
dat uut gode is comen voort
god is selve die hoochste minne
draghen wy dan in onsen sinne
vreemde minne op aertsche dinghen
die die werlt wel ghelinghen
isser god ghescheyden van
ghelijc den doren minnen wy dan
die netel classe scharpe doern
planten onder tgoede coern
daer die vrucht wert om bezeert
gherechte minne ons doeghet leert
nye en sach ic mensch die minde
nader waerheit die ic vinde
hy en was mit alle sine reden
meer ghestelt tot goeden seden
in woerden in wercken in wanderinghe
dan diere nye mede om en ghinghe
minne heeft seven goede graden
die seven dorperlijcke daden
doen versmaden ende verwaten
die altoes beter sijn ghelaten
dan ghedaen off voertgebrocht
onnutte werck wat salt ghewrocht
daer eer noch baet en can uut rysen
men hoort den gueden tweldoen prisen
die eerste graet daer minnen op rijst
ende ons der eren pat bewijst
dat is gherechte schamelheit
daer sijn si alle toe bereit
die minne draghen off die minnen
schamelheit die doet bekinnen
watter eren toebehoirt
hier om ist der minnen oert
in schamelheden eerst fondeert
wye minne draecht off eer begheert
die moet ontschamelheit vertyen
ende hem in schamelheit belyen
wye ter minnen dienste staet
die schaemt hem altoes boser daet
die ander graet daer minnen op rast
ende altoes voert in doechden wast
die mach wel miltheit sijn ghenaemt
entaer om staet sy byder schaemt
wye dat leert in minnen leven
die moet ghiericheit begheven
entie vrecheit alsoe wael
al waer hi ghewrocht hart van stael
minne maect hem vry ghenoech
milde te wesen int ghevoech
sonder miltheit stonde minne
recht off een man van wisen sinne
sonder spreken worde ghevonden
soe waer sijn wijsheit quaet te gronden
want si hoer niet en openbaert
alsoe soud een man die nauwe spaert
dicke sonder vanghen jaghen
woude hi hoghe minne draghen
die derde graet is seer te loven
in allen convent in allen hoven
die die minne leren doet
ic hoorde an enen meester guet
die hem op leringhe wel verstoet
dat een reyne hoefsche mont
menighen mensche brinct ter eren
hierom doet die minne leren
hoefsche woerde in elker sprake
twaer een onghelike sake
dat lieghen drieghen clappen roemen
wesen souden der minnen bloemen
tenighen tyden vroe off spade
want si wisen tallen quade
ende minne doet als die minne pleecht
die ghenen mensch te zwaer en wecht
al waer hi cranc ende out van jaren
minne en mochten niet beswaren
op dat si in maten waer ghestelt
ende mitter wijsheit yet verselt
die doren minnen onberaden
dat doet hem dicke onsacht laden
die vierde doecht der minnen lere
brengt ons salicheit ende ere
ende menighe ruste hier op eerde
minne is van sulker waerde
sine wil draghen hat noch nijt
twaer een onverwinlic strijt
nijt te draghen ende minne
beyde te gader in enen zinne
waer die minne rusten zel
daer moet nijt ende ander fel
uter herten sijn ghesat
minne en staet in ghenen hat
dat machmen horen an tgheluut
dairmen der minnen naem beduut
minne is minne altoes ghenoemt
om datter reyn ghedacht uut comt
al leefde een mensche een deel in nyde
minne maecten wel so blyde
dat hi den nijt moste afterlaten
ende inder vroechden hem selven saten
die vijfte doecht der minnen zede
dat is gherechte soberhede
die leerse in allen sinnen bruken
horen zien smaken ruken
tasten voelen doetse stellen
om die gulsicheit te vellen
gulsicheit is onbequaem
beyde der zielen ende den lichaem
si hout den mensche in weldoen lat
hier om soe leert die minne dat
wy ons selven sullen saten
in soberheiden wel by maten
gulsicheit is quaet te minnen
men mochte alte veel an winnen
men is den rijcken onderdaen
om datmer veel mach winnen aen
by naturen mintmen tgoet
om dattet sochte leven doet
die seste doecht die minne ons scrijft
entaer si bi ghestadich blijft
die machmen proeven ende mercken
int volbrenghen vanden wercken
waermen mint sonder veynsen
daer sietmen luttic achterpeynsen
om arbeit off om cost te lyden
mer in eren voerwaert tyden
wye in eeren hem verschinen
die sietmen dick om weldaet pinen
wye int weldoen bliven traghe
die sijn onghemint al hoir daghe
die een en mint den anderen niet
daer en is waer om dat ghesciet
minne is daer om eerst ghevoecht
om datmen minnen sel die doecht
die sevende doecht als ic bevroede
die staet bewortelt in oetmoede
ende op een zeker fondament
want god heeft self die minne ghesent
te rusten op die selve stede
al daer si vint oetmoedichede
want oetmoet enter minnen oirde
oyt ende ye te gader hoerden
ende onverscheiden moeten bliven
selmen doecht van minnen scriven
oetmoet is in allen staet
een yghelijc wel te maet
op dat hi redeliken leeft
mar hoveerde in hem selven heeft
dat sy nerghent mate hout
si en vint nyemant jonc noch out
die sy kennet hoers ghelyke
sy en sijn hoer te arm off te rijcke
ende wye sy hoers ghelijcke telt
die sijn al boven hoer ghestelt
dus blijft hoveerde onghemint
want sy hoer ghelijcke vint
dat is die vyant lucifeer
anderen vintsi nymmermeer
boven der eerden off daer beneden
die hoer ghelijcken mach mit reden
dus is oetmoet die hoechste bloem
van alden doechden die ic noem
daermen minne in mach regieren
oetmoet maect ons goedertieren
schamel hovesch ende milde
ic waen die minre niet en wilde
datmen op hem spreken soude
om enigherhande schat van goude
op dat hi billics waer te ghelden
al vintmen nyders diese melden
ende arch van hem te seggen weten
dat selmen lichtelijc vergheten
want si en moghens laten niet
wanneer daer yemant goet gheschiet
sy en moeten nyden ende knaghen
canment lichtelic verdraghen
soe knaecht sy hoer selven totten bien
om dat si horen onwil zien
hoe die nyder vorder zaghe
ende hi dan leefde langhe daghe
hoe hem meer onwils stonde te lyden
soe menich dinck soud hi beniden
want sy hem selven dus vervloecken
mitter boesheit die sy zoecken
soe selmense laten in horen doghen
ende brenghen hem niet veel voir oghen
dinghen die te helen staen
dat donct mi wijslic ghedaen
dese edel doechden alle seven
dair die minne doetin leven
die sijn oec gode wel bequaem
mochten si bliven sonder blaem
wair arch ende list in minne schuult
dat is minne die vervult
off bevlecket haestelijcke
als witte clederen anden slijcke
wye bose wercken doet an minnen
dat sijn bastaerden of bastaerdinnen
te noemen daermen goede minres telt
goede minne wort ghevelt
byden bosen diese draghen
dorperlijck in horen daghen
want minne is in haer selven reyn
si slacht een deel nader fonteyn
die altoes hoer selven puert
al wort sy dorperlijc gheruert
is die minne by naturen
dus edel in hoer selfs beruren
soe sijn si salich diet bekinnen
dat si gode ten voirsten minnen
een hontsschote heeft mi gheraect
heymelic ende soe mismaect
datse mi onghenoechte gheeft
waense quam ic bin diese heeft
ic en hoede mi niet voerden snack
die my doet dit onghemaec
honden die van afteren biten
heymelijc hem is wat te witen
hoedet u voer die honts schote
hoir sang is van sulker note
dat hi onsalicheit in brinct
hy danst oeck mede die voren sinct
misdoet een schalc op sijn behaghen
hy moetet boeten off beclaghen
doet hi iement sonder voerhoeden
dies machic mijn selven wel vermoeden
si comen heymeliken ghegaen
die van afteren bestaen
enen man eer hijt weet
blaffende honden al sijn si wreet
die machmen mit voerhoede keren
die enen man aldus beseren
heymelike sonder hoede
die sijn wreet off fel van moede
die mit liste willen voert
visieren wonder ende moert
siet ghi enen lupenden hont
doeghet toghen tenigher stont
ymmer en suldi hem niet betrouwen
die misdoet het mach hem rouwen
mer gherne blivet in den mensche cleven
twoort dat hem die luden gheven
tmach hem billicx wel behaghen
die dar berechten ende vraghen
ic woud wel dat si bellen droeghen
honden die hem daer toe voeghen
soe mochtense dan wel horen comen
horen wille word hem lichte benomen
dien si volbrenghen menichwerven
sint schalcheit mocht op wijsheit erven
ende schalcheit wijsheit beten sel
dat dunct mi sijn groot ongheval
hy is wijs die hem voir schalcheit hoet
ende salich diese niet en doet
want si comt uut fellen gronde
dit seg ic byden lupenden honde
eer hi volbrenghet sinen wil
soe blijft hi staen ende swighet stil
ende keert weder achterwaert
soe laet hi sinken sinen staert
recht off hi onnosel ware
ic woudmense schoer mit enen schare
datmen elc wel kennen mochte
die gaern veel uut scalcheit wrochte
die die rechte strate schuwet
hy zoect sijn vordel off hem gruwet
ghi sult ommesien te tijt
als ghi voer een hove lijt
daer lupende honden wesen mochten
eer sy volbringhen dat si sochten
men mochtse lichte wederstaen
wye mitter scalcheit ommegaen
wist nyemant scalcheit el dan sy
soe waer hoer behaghen vry
die een scalcheit wist allien
hi verdorve een lant ghemien
sich omme schalc wat mach di baten
constu dijn vinden niet ghelaten
dair sijn onsalicheit an leyt
waer om soe doestu onbescheit
ten is salicheit noch eer
die heer den knecht die knecht den heer
die vrouwe der maecht die maecht der vrouwen
doch men gheter veel mit ontrouwen
denen maech verschalct den anderen
vrienden die te gader wanderen
denen ghebuer de anderen mede
op dorp op lant te menigher stede
soe sietmen nu tot deser tijt
hoveerde ghiericheit ende nijt
soe veel ghemenghet onder die lude
die mitten wisen hem beriede
hi soude hem seker bet bewaren
tis goet wel heen ic latet varen
waer twee schalken tsamen runen
die sayen coren buten dunen
al had een man die doecht alleen
van alder werlt sonder een
dat is dat hi niet milde en waer
soe soudmen hieten wandelbair
die vracheit wil wederstaen
die maeck hem miltheit onderdaen
die vracke en can niet wesen milde
wat docht die gheen die tsijn al hilde
gheven is een punt vermaert
tcomt van alsoe hogher aert
dat sijt qualic weten moghen
die te gheven niet en doghen
doch si horen wel te samen
die gaerne gaven ende namen
die gheerne namen prisen tgheven
ten quam nemmer anders even
dat hi gaerne gheven soude
en vonde hi nyemant die hebben wouden
soe most hi sijn gheven laten
god gaf vryliken tonsen baten
hem selven tonser salichede
die altoes gheven wil te stede
die crijcht van gheven nemmer eer
ons seit een man van wisen leer
dat god den vrecken wil verhoghen
alsmen een ezels hoeft sal moghen
in een hallincsbuerse sluten
ende sel hi daer nae bliven buten
ter salicheit soe ist qualic ghevaren
sech rijcke vrecke wat helpt dijn sparen
hoetstu tgoet dan wachtet dy
wilt god du biste varinc vry
als die doot di maect confuus
wat hebstu dan een borden huus
daer di die nose ter verste slaet
een symme die ghebonden staet
aen enen pael wye maect mi vroet
welckoir den anderen hoet
dat seg ic byden rijcken vrecken
ic en cans te punte niet vertrecken
vanden goede dat hi hout
welck ander hout in sijn ghewont
waert sijn hy deelter zeker of
om goede om eer om enich loff
mar tschijnt wel dat hijt mint
hy doeter toe al dat hi wint
rijcke vracke wat moechstu dencken
du soudste dijn tijd node menken
mochstu eweliken leven
ghif god sel di weder gheven
meer dan du moghes vermoeden
wat helpt dijn sparen ende dijn hoeden
doorstuus selve niet oerbaren
tmocht die sulke noch vertaren
dies di cleynen danck sal weten
god sel weghen ende meten
van als datmen verdienen can
proef haddi ontseit enen man
an dijn lijff du soutste vervaren
ende doen vreden ende bewaren
wanttu quames in zekerhede
ende wy sijn altoes buten vrede
tieghen hem die ons gheboot
trouwen dat is die meerre noet
doch vrede ende maech zoen
tis dair om ziel om lijff te doene
al bleefstu doet in een kijff
wat verloerstu dan dijn lijff
op dat di god ghenadich waer
hier om leeff altoes in vare
laet off vrecheit ende nijt
wy en hebben gheen seker tijt
dit aertsche goet is al gheleent
tis groot wonder wat ghi meent
ghi donct my zeker buten vroede
dat ghi mit gheleenden goede
verdient die ewighe duusterheit
tsgoet tis ghenoech gheseit
ic hoop ten sel ons niet gheschien
wy willen alter doecht wert tyen
wye hem wel voer misdoen wacht
die wort rijck ende groot van macht
beghin ende eynde sijn twee zaken
als deen den anderen mach ghenaken
ende tende sluut op sijn beghin
soe ist gherechtich meer noch min
die dan een werc beghint van baten
die mach op teynde hem zeer verlaten
ende leven in goeder hopen
can hi tmiddel wel beknopen
als dbeghin ende teynde wijst
daer is menich man die hoghe rijst
ende daelt daer nae in crancker hoede
woude hi mercken naden vroede
die hoer middel also saten
dat hem tende comt te baten
hi soude hem zeer voert dalen hoeden
wanttie leringhe vanden vroeden
staet opt weldoen veel ghemeten
weldoen en blijft niet vergheten
god die loontet off die mensch
soe leven si oec horen tijt te wensch
die die doecht hebben vercoren
een quaet beghin is cost verloren
wantmen hoopt op teynde niet
als naden wercken loon gheschiet
alsmen dickent heeft ghesien
beyde an desen ende an dien
die hoir beghinsel was onreyn
ende tende ende tmiddel bleeff op eyn
datter een loon off quam mit sorghen
op goede betalinghe sietmen borghen
menighen coopman hier entaer
men leit hem ooc mit wrake naer
inder werlt die quaet verdienen
want wy borghen wat wy lienen
als die daghen sijn gheleden
nae wercken loon dat staet op reden
so sijn si sot die werck beghinnen
daer crancken loon staet an te winnen
als menich sot ter werlt doet
die niet voer teynde en is behoet
als sijn beghin hem wel behaecht
daer haest die menich ende yaecht
hi quaem wel tijts ghenoech by staden
dede hi als die wise raden
die hem op reden wel verstaen
wanneer die wercken sijn ghedaen
daermen om daelt van hoghen neder
soe ist te spade keren weder
alset mitten honden was
die seer verbolghen over pas
tot eenre tijt ghelopen quamen
mit groten partyen veel te samen
dat sy den coocks wilden verdriven
omdat si buten den coken bliven
alsmen die goede gherechten draecht
daer is menich man die hem beclaecht
die selve in misdaet wort ghevonden
dier ghelijck ist mitten honden
lietmense inden coken comen
ende worde den cock sijn spise ghenomen
hine souds int goede niet verdraghen
al worde die hont daer om gheslaghen
tbleve nochtan alst was te voren
die cock hadde ymmer tsijn verloren
daer is den menighen schade gheschiet
al claecht hi nae men gheeft heme niet
men leest ons voer in een figure
al ist dat ic den honden rure
niet dat honden yet spreken moghen
mar int ghelijcke wert vertoghen
menighe leer tot onser bate
recht oft schiede in sulker maten
datter yemant alsoe dede
honden hebben honts zede
selden siedi rechten hont
hy en toocht sijn aert tot sulker stont
die honden liepen ende ronnen
ende hadden hoer spel gaern ghewonnen
voer die coken mit ghewelt
mar si vondent soe ghestelt
dat hem zwaerlic was te moede
die coocs die waren op haer hoede
ende hadden hem te voeren versien
mit heten zoede ende mitten stien
mit groten kneppelen ende roeden
als die hoer coken wilden hoeden
voer die honden voor die ghoen
die gripens prindens sijn ghewoen
wye ghierich is ende overtast
hi wert al thants een onweert gast
die honden slachten naden ratten
die verdreven gaern die catten
mar als die rotten den cater vinden
nyemant en dar hem den bel anbinden
mer van verren sijn si stout
daer die cater cleyn off hout
die honden hadden hooch ghesproken
die coocs te driven uter coecken
mar nyemant en dorste die reyse bestaen
inden coken voer te gaen
meer dan yen die was soe coen
die sach den cock die doer ontdoen
daer schoot hi in mit groter haest
ende tgoede rentvleysch stont hem naest
daer prant hi uut tot sinen deel
een groot rebsteck al gheheel
ende waender achterwaert mede te tyden
eer hi die koken conde lyden
ter doeren uut daer hi in schoot
doe quam daer een die nae hem goot
entie raecten voerden ende
mitten heten zoede alsoe ghehende
dat hem sijn haer offghinc mit allen
sijn vleysch was hem vol nae ontvallen
mar die hongher deedt hem houwen
dander die niet in en wouwen
ende van anxten buten bleven
die spraken wat hebwy nu bedreven
wy staen hier buten over niet
den hongher doet ons swaer verdriet
entesen haelt een stick alleen
ja woudi my after sien
sprack die hont ende was verbroyt
ghine had u dairwart niet ghespoeyt
om den cock sijn vleysch tontdraghen
ende doe sy hem achter wel bezaghen
hoe hem die swaerde was offghevlaecht
doe worden sy bloede ende versaecht
elckman duchte voer die gote
al stonden sy daer mit groten rote
sy scheyden hem mit snelre vaert
entie ghebrant was inden staert
die mishelt hem utermaten
ende sprac aldus had ic ghelaten
dat menich grypen heeft gheleert
soe en ware ic aldus niet beseert
doch sy moghens oeck vermoeden
die hem voer tende niet en hoeden
ende ghierlic inden coken schieten
dat mense after sel beghieten
mitten zode off mitten peke
tis by oerlove dat ic spreke
die hont die meendic in figuren
hoe sout yemant avonturen
enich goet an hem te trecken
dat sijn ziele mochte bevlecken
want daer staet van gode ghescreven
hoe rechtich loen dat hi sal gheven
die den anderen tsijn beneemt
die moet van gode sijn vervreemt
ende onse ghelove en waer anders niet
die sijn beghin wel besiet
hoe hem tende lonen mach
die hoede hem voerden wederslach
hadde die hont alsoe ghedaen
twaer hem lichte wel vergaen
twifel heeft mi soe bedwonghen
dat ic mit ouden noch mit jonghen
niet en waen ten besten sijn
dede hoop my hulp aenschijn
ende goet gheval my wilde mede
dan waende ic comen binnen der stede
daer die lieve is gheseten
mit rechte most ic helpe weten
woudic al die werlt dwinghen
des ghelijck waendic volbringhen
dat my die lieve quaem te baten
dus dwinct mi twifel boven maten
ende watmen boven mate drecht
dat is een last die zwaerlic wecht
aldus is boven maten last
op mi gheladen alsoe vast
dat ic qualic mach van steden
mar woude mi tgheluc bevreden
tmocht mi noch wel helpen draghen
twifel is na sijn behaghen
alsoe vast in mi ghevest
dat mijn herte luttic rest
ende wye sonder ruste leeft sinen tijt
selden is hi wel verblijt
ten waer off natuerlijcke ghenoecht
wilde zinnen vervollen mocht
wat een mit ghenoechten doet
al waert al quaet dat docht hem goet
dat rust soe langhe van my merret
dat doet al twiffel diet verwerret
dus volch ic buten rusten na
veel ic jaghe cleyn ic va
doch bin ic inden wil altoes
dus hout mi twifel rusteloes
hi is salich ende wel ghesint
die sonder twifel gode mint
om dat minne is menich sens
soe maket twifel my ghepens
dat ic niet en can mijn mienen
altemael an yen veryenen
die en is ruste niet gheheelt
daer die sonnen sijn ghedeelt
des mach elcman wesen vroet
als mi hopen maect die moet
soe comt twifel ende werpten neder
dus verliese ic hope weder
daer mi dan die sin toe staet
dat doe ic zeker off ic laet
sonder twifel teen van tween
wil ende macht is niet alleen
had wille macht nae mijn begheren
wat soude mi twifel moghen deren
om datter middel twisschen gaet
soe comt twifel die mi slaet
menichwerven buten kere
die vroede raet in sijnre lere
set dijn wille wel in maten
soe sel di twifel rusten laten
dat een begheerde grote schat
creghe hijs niet wat holp hem dat
el dan hi in ghiericheiden
mit twifel had sijn tijt gheleden
condic dit selve wel versinnen
soe waendic noch die lieve winnen
die mi te vaste sit bemuert
dat ic dicwijl heb besuert
nochtan ics nye bate en hief
dat een mint dat is sijn lieff
daer is menich die van minnen spreect
daer rechte lieve in ghebreect
watmen sonder twifel mint
dat is lieff oec wyet ghewint
mijn wille raet my dat ic minne
mar om dat ict soe selden winne
dat ic minne maket mi versaecht
twifel dat my die minne wanhaecht
doch en is nyemant groot noch cleen
inder werlt nu alleen
hi en mint ymmer dit off dat
sulck hoghe borghe sulck groten scat
schone vrouwen of dierbaer paerde
cleder steen van rijcker waerde
goeden wijn duerbaer morseel
sulc die kiest tot sinen deel
gode die hi mint voer al
die sonder twifel lonen sal
van des men pleecht in desen leven
al is natuer van hem ghebleven
diemen minnen sel bi haer
hy weecht boven allen minne zwaer
ende hi is goet van sinent weghen
wat minne mach daer liken tieghen
en gheen dinck datter werlt is binnen
wye en mint hi selre wel an winnen
daer is menich die by naturen kiest
te mynnen daer hi an verliest
harde goet waert offghelaten
datmen besuyrt buten baten
buten baten is mijn begheren
menichwerff des ic ontberen
soude en waer dat twifel dede
twifel is van sulker zede
dat hi enen man doet stille staen
ommesien ende voerwerts gaen
wederkeren daen hi quam
twifel maect den zinnen lam
datmen wort al tenden rade
twiffel doet den menighen schade
twifel doet den sulken laten
dat hem comt tot groten baten
dus is twifel menich sens
twifel maect wel groot ghepens
dat die siende niet en siet
al spraeckmen hem toe hi en hoerde niet
nochtan soe en is hi niet dooff
twifel die maect menighen roeff
in rusten die wel soude bliven
hem die twifel conde verdriven
datmen gheerighen niet en can
des moet ontberen menich man
wat sel gheschien dats quaet te weten
dus moet menich hem vermeten
saken die hi avontuert
die hi swaerliken besuert
eer hi tende volcomen siet
en is hi sonder twifel niet
twisken tende ende tbeghin
watmen beghint daer is twifel in
rechte menschelike nature
is gaern in twifel zoet of zure
hope ducht dats twifel beyde
twaent sulc mensch al ghereyde
hebben des hi beyden moet
daer comt twifel onverhoet
ende brenct den mensche wel in dien
dat is gheschiet off sel gheschien
mar trouwen des men nye en sach
is twifel oft ghevallen mach
tis waer dat ymmer sal becliven
des en can twifel niet verdriven
ic sel ghine selt dat staet in kive
ist dat ics an u selven blive
sonder twifel wel ghemeten
daer is die kijff vergheten
meenwijt beyde mitten sinne
trouwen isser twifel inne
soe en ist voer gode niet ghenoech
tmoet der herten sijn ghevoech
datmen spreect mitten monde
sel vergheven sijn die sonde
schone woorden sonder myenen
daer moet twifel in veryenen
wes mi niet en staet tontberen
dat mocht een ander oec begheren
plachmen nymmermeer te lieghen
twifel soude te min bedrieghen
menich mensche die wel denct
by deser zake wort ghemenct
die man om dat hi trouwe dede
sonder hoede op schamelheden
wes men leven moet in sorghen
daer is twifel in verborghen
die consciencie wroecht den man
wye nu meest subtijlheden can
hem is twifel alre naest
hi peynst die man heeft hem verhaest
dat hi viel van hoghen neder
hi sel lancsam oprechten weder
ic hieten enen wisen man
die exempel nemen can
an een ander die voer hem gaet
die sonder twifel yet bestaet
hi is buten sorghe gheseten
twifel raet den man te weten
weder hi quaet sel doen off goet
trouwen hi waer harde vroet
diet altoes te voren wiste
twifel hout den man in twiste
wil ic mach ic ende ic dat can
sonder twifel doe ict dan
waer enich vanden drien ghebrake
soe waer twifel in die zake
twifel hevet groot ghewelde
al waer een man rijck van ghelde
off dat hi hadde een schoon wijff
twifel maect wel in hem kijff
dat hire sonde duchten voer
twifel gaet die werlt doet
die wandert daer die werlt ent
die mach wesen wel bekent
dat is twifel boven al
twifel heeft nu sulck gheval
dat nyemant sijns en is sonder
twifel maect menich wonder
dat merck ick by mi selven wel
om dat mi davontuer is fel
soe en laet mi twifel niet gheduren
hope ducht tot allen uren
moet ic lyden by twifels rade
goet gheval comt mi te spade
dit liden ghift my twifel inne
die schone lieve die ic minne
daer ic of seide hier te voren
ten baet niet tis al verloren
wat ic door hoor heb ghedaen
come ic lopen of ghegaen
sittic stae ic wat ic doe
tis al te spade of te vroe
dus blive ic sonder troest onblyde
ende sy hout horen hals soe stide
sy soude hier node te mywert porren
dus moet twifel in mi verworren
doch sy doet den menighen vrame
gheluc is der joncfrouwen name
die ic soecke sonder vinden
hier om moet twifel mijns bewinden
soe seer dattet mi is te haert
oeck soe bin ic mede verveert
dat my nyemant en is ghetrouwe
om dat my haet die joncfrouwe
ende sy heeft mede ghezworen
wye te penninghen is gheboren
hy en comt nymmermeer te ponde
dat hi al die wijsheit conde
die die werlt can ghemeen
ten soude hem helpen groot noch cleen
stonde hem tgheluc niet in staden
elck man hoede hem voer misdaden
ende dancke gode wat hem gheschiet
al minne ic hoir si en mint mi niet
mar om dat hope is soe goet
soe minne ic hoer wat si mi doet
wat die wise vroeden raden
en sal men billicx niet versmaden
want der wiser vroeden raet
dat is der doren toeverlaet
sel den dommen heil gheschien
wijsheit moetet al voorsien
die ghemeente tijt al opten heren
ende op prelaten diese leren
dat si daer mede sijn behoet
ende voort regieren si hoer goet
ende winnen daer die werlt of leeft
mar wat hem god gheboden heeft
den oversten die tvolck bewaren
dat soude die scrift wel openbaren
wouden si te recht studeren
god en heeftse niet om scheren
gheset in alsulker waerde
over tvolck te wesen haerde
die hi ghemaect heeft hoer ghelijc
vander aerde ende vanden slijck
al sijn si boven hem gheseten
die heren plaghen die scrift te weten
hier te voren by ouden tyden
om dat sy niet en souden glyden
buten pade si en wistent wel
als david inden sonden vel
hy bekende sijn misdade
hy riep an god hi bat ghenade
soe langhe dat hi creech perdoen
die wise coninc salomoen
bekende god in sinen rijck
ende hier in desen aertschen slijck
hem selven knecht in sinen dienst
ende wouden die heren over tsienst
hem selven hier bekennen knecht
ende gode in sijn hoghe recht
ende wat hi heeft om recht gheleden
ende hoe hi rechten sal bi reden
traden si erghent buten maet
soe saghen si watter screven staet
off sy lietent hem beduden
nu gaetmen voer den heren huden
trechte loy ende wattet hout
si en sijns hem niet te seggen bout
die gheen diet openbaren souden
sy decken twaer si nemen gouden
die ghiericheit verdrivet al
soe soeten clanc soe soeten scal
is dat ghelt te horen clincken
die claerliken sien men doetse winken
papen clercken al ghemien
hoe veel onrechte dat si sien
si worden doeff in hoer verstaen
mar alsmen siet die hant ontdaen
om uut te tellen die florine
dan slachten si naden everswine
dat altoes scarper is int horen
dan enich dier dat hevet oren
off creatuer dat aerde voet
gherechticheit waer dbeste goet
god is selve gherechtich leven
na dat die wise hebben bescreven
salomon die wise man
die heefter dus ghescreven van
int boeck der wijsheit daerment nach
openbaer wel lesen mach
dat coninc en is noch heer so groot
hi moet van hem die ons gheboot
houden al sijn macht te lyen
hier om spreect hi int ghemien
totten coninghen tevoren
ende op die heren wel gheboren
vanden keyser nederwaert
ende op die gheen die voeren tswaert
ende dienres der gherechtichede
die neemt hi alle gader mede
ende spreect aldus ghi baroene
die recht bevolen is te doene
doeter toe u oren zaen
soe moechdijt horen ende verstaen
wat ic spreke ende hoe ict meene
van u allen en is ghene
soe rijcke noch soe machtich met
ghi en moet ten oerdel sijn gheset
daer al u wercken sullen blyken
weder den armen noch den rijcken
en salmen daer geen onrecht wisen
daer mach den ghenen wel of grisen
die tgoede recht alhier verdringhen
entie luden moghen dwinghen
mit groten scharen die hem volghen
ende ghierlic hebben veel verswolghen
miede ende aes om recht te mencken
men sal hem daer dan weder schencken
rechten loon na horen daden
ende een wreet vonnisse om beraden
daer nyemant yeghen dinghen en can
dat moeten syre ymmer horen van
hoir grote scaren hoer grote macht
die en sijn dan daer niet veel gheacht
si en moghen ghelt noch talman halen
si en moeten selve al op betalen
siele ende lichaem beyde tsamen
o ghi rechters wilt u schamen
recht te mencken om enich ghelt
dat nye te copen en was ghestelt
die boven den rechters sijn gheseten
ende kennen souden ende weten
hoet in horen lande ghinghe
of hoe si setten hoer ghedinghe
die gheen die totten rechte zweren
entie dan mit onrecht gaen besceren
hier entaer hoers heren liede
ende rekeninghe van sulker miede
horen heer doen omt jaer
een hardt sentenci ende zwaer
sal over hem gaen ten lesten daghe
als men al mit eenre claghe
berechten sal wat sy ye bedreven
daer schat noch myede en is te gheven
daer si mede verdinghen moghen
sijn sy graven off hertoghen
daer sulke dienres onder dienen
god die kent wel al hoer myenen
der knechten daet der heren sin
weder sijt henghen om ghewin
off onnoselic verswimen
dit machmen elc by sonder rimen
ende weghen in ghelike scale
die gheen die willens sijn in dwale
ende tonrecht doer den vingher sien
des ghelijcs sal hem gheschien
salomon heeft gheseit
in sinen boeck der wijsheit
alsoe veel als si heer sijn
alsoe veel harder sal hoer pijn
ende hoer sentenci moeten wesen
dies niet en ghelooft hi machet lezen
int seste capittel vanden boecke
soe mach hi horen off ic zoecke
anders yet dan trechte waer
ende salomon openbaer
heeft den heren toeghesproken
die ghene die henghen dat wort ghebroken
tgoede recht by horen scouden
dat si billics stercken souden
peynst hier om ghi hoghe heren
en weet u niet wat anders leren
wye sijn overste misdoet
alsulken knecht en is niet guet
man ende wijff in allen sinnen
die sellen malcanderen minnen
mit herten puer ende reyne
ende al hoer dinck sal sijn ghemeyne
ende altoes lude ende stille
beyde sijn van enen wille
want sy sijn beyde een lijff
god gaff adam een wijff
in daertsche paradijs
in dier manieren in dier wijs
dat sy een vleysch wesen souden
entaer den huwelijck houden
om datsi kinder mochten winnen te gader
die den hemelschen vader
dienen mochten hier in aertrijck
hierom worter huwelijck
puerlijc ghemaect allien
ende om ander dinc neghien
wye te huwelic trect om dat
sijn oncuuscheit te doen te bat
sonder schande na sijn ghevoech
die en doet gode niet ghenoech
doch het moet soe wesen al
datmen kinder winnen sal
die te goods eren dyen
als ghi mi hebt horen lyen
die man als ghi horen moecht
is mit rechte sijns wijfs voecht
dair hi goet is ende bescheiden
ende sal bestemmen ende beleiden
sijn goet ter bester baten
hy en salt om twijff niet laten
want hi is voecht altemale
van wive van goet alsoe wale
die man die sel in allen sinnen
sijn goede wijff eren ende minnen
niet alleen om hoer schoenhede
mar om hoer doecht oock mede
ende om hoer goede zeden
die beter sijn tot allen steden
dan schoonheit van live si
die man sel oeck daer bi
twijf na sijnre macht versien
van clederen ende van allen dien
dat behoirt tot horen staet
entaer oeck in houden maet
hebt liever dat ghi hoer gheeft
tameliken daer sy bi leeft
dan oft hoer een ander gave
dair ghi beide schande had ave
off dat sijt u heimelike name
daer u schade ende schand of quame
een wijff te nauwe ghespeent
off ghehouden te verweent
dat en is oerbair noch guet
si en waer van naturen vroet
mar als een man ghevoelt des
dat sijn wijff goet ende vroet es
soe laet hi hoer alles ghebruken dan
ende dancket god dat hise ghewan
in twaelf manieren dat is waer
soe keert hem twaelf warf tjaer
in twaelf maenden als ic weet
deen is cout dander heet
alsoe als comen hoer figuren
ende alsoe doen die creaturen
als sy van moeder sijn gheboren
entie werlt hebben vercoren
figuer ghenomen naden mensch
is dat si leven dan te wensch
in goeden live ende in ghesonden
soe verkeren sy te twaelff stonden
dat is van ses jaren tot sessen
twaelffwerven dat en mach niet messen
ten sijn twee ende tseventich jaer
ist dat si leven daer naer
soe vallen sy in groter outheden
men vinter luttel dats waerheden
die nu alsoe langhe leven
sy en hebben die werlt eer begheven
eer sy comen tot dien tyden
soe moeten sy veel overlyden
als ic u noch wil maken vroet
die eerste ses jaer nae dat si bloet
ende vleysch vander moeder hebben ontfaen
dair god consent toe heeft ghedaen
soe leven si enen jonghen leven
in wenen in suchten ende in beven
sieckelijc in teren leden
in onrust ende in oncuuscheden
dat is dat hem toebehoert
gheliken der looumaent als die voert
comt machmen dien tijt gheliken
in reghen in wynde ende in slyken
soe sietmen desen maent regieren
daer by mach icse compareren
billics byden voerseiden tyden
als sy dander ses jaer overlyden
soe laden sy in hem selven kennes
luttic sinnes ende verstannes
hebben si dan tot dier ure
weec ende teder is hoer nature
ende hoer cracht die es oock neder
dier ghelijck soe is oeck dat weder
in de sellen menighertieren
doch sietmen an die manieren
vanden tyden dat uutwert draecht
dier ghelijc mijn sin ghewaecht
draecht die mensche sijn natuer
die maerte die is harde stuer
ende volcht der sellen vaste naer
sommels is dat weder claer
recht oft bliven soude ghestadich
sommels doncker ende onghenadich
soe is des menschen derde staet
wanneer hi opwert clymt een graet
van twaelff totter jaren achtien
soe machmen wonder an hem zien
tschijnt recht off hi waer verwoet
wanneer datmen hem misdoet
soe wort hi wreet ende zeer verwaent
ende onghestadich gheliken der maent
daer nae soe comt aprille
die beyde boomten ende hille
groen maect mit sinen bloemen
elck verblijt hem om sijn comen
om dat hi is van vroechden so rijc
desen maent dat ic ghelijc
tot vier ende twintich der jaren
dan sietmen den mensche baren
fresschelijck in sinen doen
wel ghelijct hy der maent groen
in hem selven soe wert hi soe froy
dat hem nyemant en dunct so moy
van gherechter behaghelheden
entan als desen tijt is leden
soe crijcht hi jaren totten dertich
starck ende wel ghehartich
wort hi dan in sinen lede
ende tot sinen besten leven mede
heet van naturen in sijn doen
dan soe is hi int sysoen
vanden meye ghecompareert
desen maent die wort ghescheert
inden zomer daer sy steet
vast is dan tweeder ende niet te heet
ende alle cruden nemen haer ghewas
dan soe comt int seste pas
die mensche dat is die wedemaent
dat die bomen sijn ontspaent
entie bloysem vallen seer
alsoe doet die mensche min noch meer
als hi tot xxxvi jaren lijt
dan soe heeft hi sinen tijt
inder vroechden veel versleten
die sevende tijt suldi weten
die is die hoymaent ghenoemt
die vrucht tot horen ripen comt
ende men siet wel wat wesen zal
alsoe ist byden menschen al
beyde wesen ende nature
is hi niet tot dier ure
rijp hine wort des nymmermeer
hi is niet vroet by ghenen keer
en sel hi hem ter vroescap stellen
xlii jaer machmen tellen
an hem out tot dien stonden
oestmaent daer coern in ghebonden
wort ghesneden ende thuus ghevoert
in dese maent soe sijn beroert
die meeste meny vanden lieden
by desen maent wil ic bedieden
tachtende leven vanden mensch
is dat hi dan te wensch
ghewonnen heeft ende is hi rijc
soe mach hi leven blydelijck
want dese maent is vruchten vol
die niet en wint dan hi is dol
die wijl dat hijs heeft die macht
te xl jaren ende acht
heeft hi gheleeft dan
pietmaent volcht den oest an
daermen tlant in winnen gaet
ende al dat op die bomen staet
appelen noeten ende peren
doetmen in omt verteren
dits een maent van wisen sinnen
by deser maent wil ic bekinnen
dat die mensche danne sal
sine vruchten inden schuren slepen al
soe dat neghenste leven doet vertoghen
dat elck mensche dan sal poghen
goet te winnen ende daer om pinen
ende leggent op so dat hem schinen
mach in sijn oude daer naer
dan heeft hi liiii jaer
gheleeft in desen aertschen dijck
daer nae comt een sisoen rijck
van october sonder waen
den wijngaer sietmen sniden gaen
vanden rysen men stampt verjuys
jeghens den winter doetmen in huus
oeck hanctmen menighen harinc
turf hout ende ander dinck
doetmen in tieghens die coude
die winter comt ende tot sijnre oude
gaet die mensche ende faelgiert
heeft hi hem selven dan soe bestiert
dat hi rijc van goede sy
daer hi mach wel leven bi
entie oude wederstaen
soe heeft hi wijslijc ghedaen
heeft hijs niet mit gheenre lere
soe en ghecrijcht hijs nymmermere
noch hi en macher te tyde an comen
ten doe datter sterven hem sommen
el en crijcht hijs in gheen maniere
lvi jaer ende viere
heeft hi dan bi rechten ghetale
november die die elfste pale
brenghet van des menschen nature
cout ist weder ende stuere
ende tgaet ten ende waert
grijs wort die mensch ende out ghejaert
cranc teder van naturen
qualic mach hi pijn besuren
heeft hi goet hi macht verteren
heeft hijs niet hi moet ontberen
ende leven in groter armoede
vrienden en heeft hi gheen soe goede
die hem veel sullen gheven
lxvi jaer heeft sijn leven
gheduert dat is een lanc termijn
december moet die twaelfste sijn
die comt int ende vanden jaer
coude is dan tweder entie haer
vanden mensche worden wit
wanneer hi dit sysoen besit
soe heeft hi lxxii jaer
ende oeck soe is hi voerwaer
out cout cranck teder
warme scoen warme cleder
eten ende drincken nae sijn ghenoghen
langhe slapen soude hem wel voeghen
ende hadde hi goet datmen hem diende
ende heeft hijs niet hi en heeft gheen vriende
die hem ter noot sullen bistaen
sy en saghen liever had hi ontfaen
die doot dan hi langher leeft
ist dat hi veel goets heeft
wouden sijn maghen dat hi storve
ende tgoet op hem verworve
aldus alst comt ten ouden tyden
weet dat een sijn maghen beniden
ende hem langhet nae sijn doot wel zeer
dat seg ic ons tot eenre leer
hadden wy alle wisen sin
wy souden exempel nemen hier in
ende stellen daer nae onsen moet
mar niet te zeer om taerdsche guet
want dat is verganclic dinc
ende nae ons leven en volcht ons twinc
el dan ons werken sullen
ghelonet werden ghelovets mi
van gode den wy souden dienen
onse spel mocht daer bi voersienen
meer dant an die werlt doet
die selve here die sijn bloet
gaf om onse salichede
die brenghe ons ter hemelscher stede
ter rechter hant der triniteit
nu spreket amen dats wel gheseit
men vindet simpel luden so leec
ende int ghelove so weec
datsi houden in hoer verstaen
dat god is als een mensch ghedaen
die lichaem van leden heeft
als hi ons menschen gheeft
neen hi niet die twaer vereest
god is altemale een gheest
daer hemel ende aerde vol sijn mede
nochtan en volt hi ghene stede
op een ure is hi over al
in hemel in zee in berch in dal
sijn diepheit is sonder gront
sijn hoocheit en is nyemant cont
sijn grootheit is onghemeten
ende nyemant en is die can volweten
sijn maniere ende sijn wesen
die ghene die daer meest nae lesen
die dwalen vast weder ende wey
als die blinde die slaet nae tey
dat hoerre gheen gheraken can
ende gheliken enen man
ghinc die goods zoen op eertrijck
die selve god was sekerlijck
mar sine godlike ghedaen
die en schouwede men daer niet aen
mar sine godlijcke dade
die hi wrochte vrouch ende spade
die sachmen dair al openbair
men siet oec voerden outaer
broot des levens sijt seker des
daer hi waerliken es
mar sijn godheit in dien
die blivet daer al onghesien
thoochste wesen is die godheit
entaer in is een drieheit
dats drie in een ende een in drie
meerre wonder en sachmen nie
onder des hoghen hemels troen
dan in een wesen drie persoen
ende drie persoen in een god
nyemant en wese alsoe sodt
dat hi daer op yet langhe dure
om te weten goods nature
een mensche mach cume hem selven kinnen
hoe soude hi gode dan versinnen
dusent sonnen diemen siet
en sijn alsoe schoen niet
noch oeck alle hemelrijc mede
als god in sine moghenthede
wat dat hier is groot ende smal
dat maecte god van niet al
ende dede hire off sijn hoede yet
tghinghe weder altemale te niet
ende dat alle dese dinghen
weder te niete ghinghen
enghelen ende menschen ghemien
enter niet en bleeff dan god allien
soe en soude sijn blyscap sijn glori daer af
te minre wesen niet een caff
waenstu sot mensche dat hi
na sijnre ghelike schiep di
in des vulen lichaems forme
dat eten sullen die worme
neen hi niet sekerlijc
wanttu biste van vuylen slijck
ende stinckende onreyn als die mis
entie pure godheit is
alsoe edel ende schone
dat niet en leeft onder die throne
diere van enen haer toe docht
dat hire yet off spreken mocht
mer men ghelove sempelic
dat god onse heer van hemelrijc
is een god ende drie persoen
daer comtmen by ten hoghen loon
by consent van goeden heren
sietmen doeghet voerwart keren
ende menich lant in rusten bliven
daer deen den anderen soude ontliven
ende beroven vanden sinen
der heren macht sal daer om schinen
dat sy den bosen hier castien
enten goeden soe bevryen
dat hi te bat mach sijn in vreden
een machtich heer van goeden zeden
is sijn volc een salicheit
ende menighen lande dat bi hem leit
want elck ontsiet hem sinen toern
dies ghelijc vel hier te voren
van enen heer van hogher waerde
die soe berechte mitten zwaerde
sijn volck tlant die coopman mede
datter pays was ende vrede
binnen sinen lande al omtrent
hy hadde die bosen soe ghewent
dat sy hoer boesheit mosten laten
ende totter doecht hem besaten
of hoer lijff daer om verliesen
van desen tween mosten si kiesen
des en wort hem gheen verdracht
oeck sachmer veel betalen tghelach
die inder boosheit bleven vast
een heer die naden rechte tast
dien hoortmen vanden goeden prisen
den bosen macher wel off grisen
want hoer wesen is contraer
die bose schuwen openbair
te comen al daermen recht ansiet
dus is den volke wel gheschiet
die sulken heer connen gheraken
die gherechtich is in allen zaken
hier nae ghevelt alst wesen soude
dat hi starf ende voer ter moude
dese edel heer daer ic of waghe
doe schiede daer yammer ende claghe
binnen sinen lande in corten tyden
tvolck ghinc onderlinghe striden
die heren scheyden in partyen
men ghinc den huusman soe castien
dat hem rouwen mocht sijn leven
had hi schat off guet te gheven
teerste rumen was hem best
tghinc soe wonderlijc int lest
dat nyemant en wiste waer onthouden
die buten slote wonen souden
dus wast een wout sonder ghenade
daer nae quam bi wisen rade
een edel heer wel jonc van daghen
die ghinc die bosen soe veryaghen
dat hem die goeden quamen by
ende maecten sint die straten vry
die te voren onveilich waren
dese edel heer van jonghen jaren
die heeft verworven rijcken loff
waermen quam in enighen hoff
men seide tis een edel heer
hi hatet quaetheit hi minnet die eer
sijn volck dat isser by verhuecht
een heer die mitter jongher juecht
een naem van eeren can ghewinnen
dat is een hoechlic beghinnen
want gaern soe comtet by naturen
alsulken name mach langhe duren
op datten god in doechden spaert
want wat uut dier naturen aert
werkende is dat hevet cracht
doch wil die juecht in hoerre macht
ghedurich sijn soe en cant niet scaden
dat sy hoer laet den ouden raden
want die oude heeft meer ghesien
beyde van desen ende van dien
dan die jeucht begripen can
waermen vint in enen man
die jonghe juecht ende wijsheit mede
dat is een starcke heerlichede
al dairmen node tieghens strijt
al waren si droevich langhe tijt
dat ghemene volc hier te voren
die horen heer hadden verloren
byden jonghen die ic meyne
quamen si so uut horen weyne
dat sy mit rechte mochten loven
den hoghen meester van hier boven
die hem verliende alsulken heer
die dus mit ridderliker eer
in rusten brocht dat edel lant
dat soe yammerlijc was ghescant
by deser saken moechdi sinnen
hoe ic meende in mijn beghinnen
men mach der heren niet ontberen
sal die coopman hem gheneren
off die huusman acker bouwen
hier om sijn heren ende vrouwen
inder werlt eerst ghevonden
dat si bedwinghen den onghebonden
die den goeden doen verdriet
anders en waer die werlt niet
want si verghinghe al tenen gader
wy bidden anden hemelschen vader
dat hi in doechden wel behoet
elken heer die reden doet
waer si sijn tot enigher stede
ende willem van hildegaersberch mede
mocht ic mit mijnre zwacker const
verdienen soe datmen mi gonst
yet van dat die heren gheven
dat is smal doch bin ics bleven
op hem selven an ghenade
laec ic den heren hoer misdade
soe bin ic quaet off half verwoet
seg ic van enen die wel doet
off heeft ghedaen in sinen live
dat set die menighe thans in kive
ende vraecht off ic anders niet en can
dus werct die nyde inden man
hoe soud hem weldoen wel behagen
die weldoen benijt in sinen daghen
mar of een man in sinen leven
verdient dat hem die ghene gheven
goeden loff dies hem verstaen
seg ict dan voert is dat misdaen
wye een dinc int archste wil gronden
heeft schier een nauwe vont ghevonden
verdienen ridderen ende knapen
neghenen loff in horen wapen
soe mach hem sarbeits wel verdrieten
ay laet elken man ghenieten
dat hi mitten live besuyrt
die wijl dat hem sijn leven duyrt
nader tijt selmen gheven
warachtich lof mer int leven
mochtet blat wel ommekeren
die nijt is groot onder den heren
tghemeene volc is ontwonden
dattet nu tot desen stonden
malc ander luttel doechden ghelooft
als een boom is gheclooft
soe is hi crancker dan gheheel
woudmen der haesticheit een deel
ende der nijt afterlaten
tquaem den myenen luden te baten
men siet eendrachticheit verwerven
des onderling partyen derven
daer om siet wel wat ghi doet
donct u selven wesen goet
dat daer nae vergaet ten quade
draecht in ghemenen rade
ende staet in zekerheden vast
besiet selve wel den last
die in tghemiene lant leit
men heeft ghesien oec ist gheseit
daer vrienden onderlinghe nijt wercken
dat sy horen vyanden stercken
ende sy worden daer mede verblijt
wapen over die felle nijt
die schiet in steden off op tlant
sulc lacht den mont hem steect een brant
van groten nijt in sijnre herten
die voer ons allen lect die smerte
die moetet noch int beste voirsien
als icket meen moet mi gheschien
tis een dinc dat mi wanhaecht
men seit wye den anderen yaecht
dat hi selve mach worden moede
menich man die houwet een roede
daer hi hem selven mede slaet
recht en is gheen overdaet
wel hem die trecht setten voert
want arm mans raet is onghehoirt
volvomen recht en is gheen crom
men souder noch wel vinden som
die liever hadden horen wil
nochtan waert beter gheseten stil
dan gheclommen om een vallen
men brake licht den hals mit allen
tsguet ic wil zwighen ende lyden
tgheschiet soe vele nu ten tyden
wonders ende ghemelichede
buten slants ende binnen mede
dat mijn herte is onthuecht
ay laet lyden off ghi moecht
mitten minsten tis mijn raet
tvalt te spade nader daet
die wel verdenckt in sinen leven
hoe rijcken loon dat god sel gheven
den ghenen die die boosheit haten
hi mocht hem geerne ter doghet saten
ende ghedurich daer in bliven
want sy die loff van enen scriven
die segghen dat gheduricheit
mantel is ende ommecleit
van menigher doecht al hier op aerde
want onse ghedocht hevet snelle vaerde
ten blijft niet langhe op ene stede
gheduricheit en isser mede
ende helptet ende te vollen draghen
wanttet comt in sijn behaghen
soe machmen tweldoen eerst bescouwen
wye ghedurich is in trouwen
die crijcht loon van karitaten
dat hoept hi zere tot sinen baten
want weldoen is een salichede
te gode ende oeck ter werlt mede
weldoen voertmen sonder blame
dan machmen niet der schalken name
die mitter boesheit sijn besmet
weldoen heeft god selff gheset
ende vervolt mit sijnre leer
die boesheit comt van lucifer
die salmen schuwen ende miden
wye in weldoen neemt verblyden
die hout die leer van salomoen
hier om soe saet u wel te doen
ende blijft ghedurich al uwen tijt
als ghi dan tmiddel overlijt
soe comt u ende in eren voert
dan vervoldi dat edel woort
datter staet inden scriftuer
mit reynre herten ende puer
selmen gode ten voorsten minnen
om den rijcken loon te winnen
dien hi wil gheven alden sinen
die mit arbeit ende mit pinen
ghedurich blijft in bosen zaken
die machmen wel mit rechte laken
want sijn ende wort onreen
daer comt nae den langhen ween
alsmen moet voert oerdel beven
daer staet van gode dus ghescreven
dat dan sijn woorden sullene snyden
als een zwaert an beyden zyden
dat te slane is ghetoghen
dan alre eerst is hi bedroghen
die den bosen heeft ghedient
dat doet hi is een wanckel vrient
die minne en heeft noch doeghet mede
mar die langhe zerichede
heeft hi verworven tsinen deel
hier om suldi al gheheel
eerst ghedurich sijn in god
daer nae soe comt een ander slot
dat is broederlike minne
soe wye ghedurich is daer inne
die sal sijn evenkersten eren
daer toe wisen ende leren
waer hi mach ter bester vrame
dat is gode wel bequame
ende sonderling in een ghespan
twisken vrouwen ende man
sel rechte min sijn ghestade
al doolde adam by yeven rade
nochtan bleef hi hoer ghetrouwe
is hi heer off is hi vrouwe
elck mensche heeft een conincrijcke
in hem selven properlike
dat hi bewaren sal na recht
ende maken wy hier den bodem slecht
dat is ons selven alre sienste
want wyen hi vint in trouwen dienste
die hoghe meester van hier boven
sijns loons sel hi hem wel beloven
by desen exempel moechdi leren
ghi die dient den artschen heren
wildi oock rijcken loon ontfaen
soe blijft ghedurich int volstaen
u sal te beter heyl gheschien
soe wye dat twifel hout na dien
dat hi volherden niet en can
dat mach wel sijn een dom man
want menich dienre wert verheven
mit dat hem die heren gheven
dat hijs te bet mach al sijn daghe
onder vriende ende onder maghe
dit is openbaer aenschijn
hier om suldi ghedurich sijn
heren ende vrouwen mede
wildi crighen moghenthede
daer toe eer in uwen daghen
al deert ons twifel off wanhaghen
men kent den goeden byden daden
ende tcomt menighen heer te staden
dat hi sijn dienres wel voersiet
want after dien en sparen si niet
lijff noch guet sy en willent waghen
om hoers heren last te draghen
warwairt dat hijs heeft te doen
want rijcheit maect dat herte coen
ende coenheit doet wel avonturen
die tzoete nemen mitten zueren
alsulke dienres selmen prysen
ende helpen dat si moghen rysen
want sy ter eren sijn ghevoecht
heren gonst ende vrouwen doecht
dat is des dienres toeverlaet
hi is wijs die wel verstaet
wat hem schaden mach of vromen
ic meen allegader niet hem somen
heren vrouwen onverscheiden
die sullen hem hier ter doghet reyden
ende ghedurich daer in wesen
want wat wy leren dien off desen
thoert hem toe mit allen recht
want si sijn der heren knecht
die voer ons allen heeft ghestreden
opter eerden hier beneden
was hi ghedurich totter doot
om te helpen uter noot
trouwe dienres lieve caren
die hem hier ghedurich waren
in desen spieghel moechdi scouwen
hoghe heren edel vrouwen
loont mit doechden die u dient
soe sydi oeck een durich vrient
ende totter salicheit gheneghen
selment loot te rechte weghen
wy en vinden hier gheen zeker stat
te coop om sulver noch om schat
wy moeten rumen taertsche dal
mar hi die heer is boven al
die heeft die stat van duricheit
sinen vrienden wel bereyt
al dair die salighen wonen in
wat salmen gronden meer noch min
gheduricheit in trouwen vast
die verdrijft der sonden last
ende brenget ons totter hogher zale
hier soe endic mine tale
want willem raet ons sonderlinghen
van hildegaersberch voer alle dinghen
men sal die sondene ligghen ave
ende ontfaen ons heren gave
die rijcker is dan al die goene
die hier te gheven sijn ghewone
als die winter was gheleden
entie zomer over meden
in sijnre cracht begonste te rysen
als natuer hem doet bewisen
quam ic ghegaen daert schone was
lover bloemen ende gras
sachmen daer lustelic openbaren
der meyen her mit sinen scharen
quamen ghestreken moghentlijcke
van zoeten sanghe waren sy rijcke
die voghelkijns in haer verblyden
daer sach ic an ten selven tyden
wonder ende moghenthede
die bature blyken dede
overmits des vaders cracht
die al hevet in sijnre macht
wat ye ghewas off sel gheschien
van elker sake is hi yen
ende sonder hem beghintmen niet
want hi beghin ende eynde siet
ende yeghenwoerdich al bekent
planeten ende firmament
ende wes nature mochte draghen
dat maect hi al in seven daghen
ende gaf den mensche teenre gaven
hemelrijck ende aertsche haven
dit was een hoghe waerdicheit
der zielen is themelrijc bereyt
ende den lichaem taerdsche guet
hi diet al by reden doet
hi hiet ons hier in minnen leven
ende te doen alst staet bescreven
soe worden wy int leste salich ghevonden
ende vry van allen helschen honden
als ic aensach ende overdocht
wat hi al wonders heeft ghewrocht
ende werckende is noch alle daghe
die meester daer ic hier off waghe
soe dochtet mi exempel wesen
ende ic ghinc dichten wat van desen
tonser leer als ghi moecht horen
een yghelijc ontdoe sijn oren
by goeden exempelen diemen hoort
soe sterctmen onse ghelove voert
daertsche goet is seer contraer
jeghen trijcke hier boven claer
wanttet is vander aerde ghecomen
waer tbeghinsel wert ghenomen
daer settet ende sijn begheren
die wille cans hem niet verweren
wanttie natuer trecket neder
wy moeten al ter aerden weder
wat vander aerden comen es
ende oeck begheert die ziele des
dat si gaern ten hemel soude
wanneer die lichaem vaert ter moude
want sy van boven nederquam
eer sy int lichaem stede nam
nu en mach si niet ten hemel rysen
si en moet die sonden van hoer wysen
die wijl sy tlichaem heeft beseten
want god die laet der zielen weten
consent verstannes ende memori
hoe sy ghewinnen mach die glori
sonder eynde thoren vrame
off hoe dat hoer der sonden blame
in duusternissen moghen voeren
ende heeft die ziel alsulck beroeren
entaer toe redelic verstaen
ende willen wy dan ten sonden gaen
wat onschulde machmen doen
voer hem die starff ter rechter noen
om ons te vryen vanden sonden
eens menschen reden selt oerkonden
ende gheven ghetuuch van allen zaken
men mach daer gheen onschulde maken
noch verdinghe mit aertschen goede
hier om stae elcman op sijn hoede
wel te tyde dat is hem noot
rijck te sijn van machte groot
is meest onse wil ist jonc ist out
ende brenctmen die ziel in haer behout
soe heeft elck sijn toebehoren
als ic u seide hier te voren
die ziele begheert te leven lanc
tlichaem dat neemt sinen ganc
al daert die wormen voetsel gheeft
als hem natuer bevolen heeft
wanttet moet inder aerden molen
ende wildi raken sonder dolen
ter ewicheit soe merct hier aen
tis wijsheit harde groot ghedaen
sydi rijck off hoghe verheven
te bet betaemde u tlanghe leven
na deser tijt te comen toe
ic wil u spreken reden hoe
hi is drove tallen tiden
die uut weelden comt in lyden
dit machmen sien inder natuer
nu is die ziele ons naghebuyr
een ewich wesen sonder eynde
weelde te kiesen voer ellende
dat en salmen ghenen wisen vraghen
wanttet is onghelijck in sijn behagen
wanttie wise kiesen dbeste deel
al hier te leven mit riveel
dat en is te prisen niet een oort
wy en erfdent onser zielen voort
wanttet hoochste deel ende dbeste
dats hemelrijck int leste
want god die heeftet selve beseten
had hi hogher staet gheweten
twaer den mensche toeghevoecht
hier om peynst al dat ghi moecht
dat ghi den hoghen staet besit
ende hoet u voer der hellen pit
daer lucifeer is in ghedaelt
die heeft mit zonden overpaelt
onsen pat ten hemel waert
hier om sel elck mensch sijn vervaert
voer die zonden boven al
ende laten hem den hoghen val
lucifeer ende sijn ghesellen
men mochtet yammerlic vertellen
dat enich menschelic ghebeelde
dalen soude uut sulker weelde
die ewich staet ghedurich lanc
die door weelde noch bedwanc
hem daer toe gave hi en waer verwoet
ic hoop dat nyemant des en doet
die kersten doopsel heeft ontfaen
wildi willem te recht verstaen
van hildegaersberch ghi moecht wel sinnen
dat nuttelic die doecht te winnen
want weldoen is een cleyn misdaet
oeck hoe dat mitter boosheit gaet
die wanckel staen ende vaste schinen
brenghen den mensche die in pinen
wye op den bosen trou vermoet
die is der salicheit onbehoet
wanttie bose heeft haest gheseit
woorde daer clene daet an leit
mar wye in eren wil comen voert
die diene ghetrouwelic ende houde sijn woert
die wint die wayt uut allen hoecken
men vintse wel die nau woud zoecken
die mit allen winden draeyen
gheliken dattie wolken wayen
ende nerghent en houden stede
dat claghet zeer ghestadichede
want hoer hulpe die is cleyn
die schalken hebben nu alleyn
den voortganc ist dat hi hem duert
waer gheseit dats vast ghemuert
dats dat reynaert niet en can
waer te segghen hine winter an
menighe feeste wort opheven
opdat die tijt van onsen leven
mit ghenoechten overgae
elck bedenck hem ende versta
waermen feeste mach bedriven
ende buten sonden mach off bliven
want blyde te sijn sonder zonde
dat quam uut reynre herten gronde
oeck ist gode wel bequame
doe hy yeve gaff adame
hi maecte daer feest van hoghen prise
ende setse inden paradise
ende hadden si buten sonden ghebleven
wy mochten sonder sterven leven
dat god adam den wille gaff
daer quam ons allen sterven aff
sterven is een swaer ontsien
daer om sel elcman daer nae spien
dat weldoen sy sijn hoechste mienen
voir sterven moghen wy loon verdienen
waren wy buten vallen ghemaect
ons hadde hogher loon ghenaect
dan daer hi eerst was in gheset
aldus soe staet te prisen bet
die vrye wil mitter doecht
om dat ghi loon verdienen moecht
den vryen wil is meerre danck
dan wel te doen door bedwanck
bedwanc dat is een onghenoecht
daer om heeft god die wil ghevoecht
dat elcman is sijns selfs vry
te comen daer ghenoechte sy
in feeste die niet en mach vergaen
hoe hoghe feeste wy hier begaen
om vreuchde te driven mit jolijt
tis al verganc in corter tijt
hierom selmen feesten maken
buten sondeliken zaken
gode te loven der werlt te vromen
soe wye in brulofts feeste comen
die moghen sonder zonde hoven
gode te dancken ende te loven
laten sijt hoff in sijnre waerde
sonder nijt of hoveerde
hoveerde nijt ende ghierichede
daer wort een hoff onzuver mede
daer by machmense mit goeden reden
te hove laten onghebeden
want hoghe bruloften off edel feste
wat soude daer nijt of tempeeste
vruechde blyscap melody
die wil god selve datter sy
want in sijn lof ist al ghesticht
man ende wijff dese edel gycht
die si malcander moeten gheven
trouwe te houwen al hoer leven
thouden dat is al die zake
die lofte gheschiet in corter sprake
man ende wijff dese edel vrucht
dat sijn twe boom van edelre tucht
in enen steel te gader geent
dat is dat helighe sacrement
dat sy ontfaen in enen bant
mitten stoel van spriesters hant
dat bediet eendrachtichede
dat sy altoes op ene stede
mit gonsten sellen bliven vast
ende elck sel anderen sinen last
helpen draghen totter doot
entat om weelde noch om noot
nymmermeer te staen ave
voer dat sy comen totten grave
hilic is een salicheit
daer menich eer ende bate an leyt
alsment regiert na sijnre accoerde
een hoghe wet een edel oerde
heeft hi gheset diet eerst began
tis voer gode een duer ghespan
daer man ende wijff malcanderen trouwen
hoghe heren ende edel vrouwen
die mogher by in rusten bliven
by hilijc letmen menich kiven
want als twee landen te gader minghen
by hilic dat si te samen bringhen
hoer vyande worder mede versaecht
hoe groten hoemoet datmen draecht
groot ontsich van felre wrake
dat doet verhoeden menighe zake
tis den menighen volke noot
dat heren sijn van machten groot
een wel ghesinnet machtich here
hout veel lants in groter ere
daer twee ghelike te gader kiven
die willen beyde an tscoenste bliven
daer by ist onghelike guet
wanttet wel verdraghen doet
by hilic machmen veel verwerven
als sonder gheboorte die heren sterven
hoer lant comter bi in node
die menighe lyen mitten brode
die wijl den heer sijn leven duert
dat zwairlijck na sijn lant besuyrt
want als een heer partyen heelt
oeck hoe ghelike dat hi deelt
si moeten beyde sijn bedwonghen
want wort een heer te tijt ondronghen
sonder gheboorten soe staet in vresen
sy en sellent onghelike tesen
ende zwaerlic in partyen scheiden
aristotiles was een heyden
nochtan proefde hi in reden claer
dat by node een meester waer
die alle wesen heeft ghefundeert
oeck ist wel noot datmen begheert
in elken lande een overheer
diet wel regiert in allen keer
want veel heren in een lant
sonder ontsien dat wort gheschant
hier om sullen hoghe heren
te hilic meest hem selven keren
want als sy kinder afterlaten
tcomt den lande te meerre baten
dan off die mate kinder winnen
doch sel elck die sine minnen
dat doet het is ghemeen accoert
by hylic quam die werlt voert
by hilic machse staende bliven
doet ons god sijn hulp beclyven
soe wye gheleghen hilic staet
die neem te tyde sulken raet
dat hi der bester wijsheit plyet
ten valt tot allen tyden niet
gheleghen hilic selmen prisen
machtighe vrienden verre te wisen
die en connen ons niet helpen draghen
waren wy belast van fellen laghen
ghelijc den ghenen die ons sien
doch ist beter vanden tween
verre vrienden in goeden staden
dan naerre by ende omberaden
want hilic vallet misselic
by hilic wordt die mate rijck
entie rijcke maet van goede
te hilic hoort wel grote hoede
al is die coop al thants ghedaen
die dach die moet al langher staen
ende wye misraect op sinen dach
ic waent hem langhe dencken mach
van bilic mochtmen dichten vele
soud ic tende vanden spele
dichten tworde ons te lanc
soe waert een arbeit sonder danck
ende sonder danck te menighe stede
spreect die dichter die waerhede
want elck materi hout hoer slot
ghi heren peynst om goods ghebot
ende laet u niet verlanghen zeer
als ghi wat hoert van goeder leer
want goede leer ende wel besloten
is dickent wijsheit uutghevloten
doch hoert tot allen dinghen maet
een dichter die hem wel verstaet
ende overdenct wat hem mach deren
dien dicht niet al sijns selfs begheren
want goet ghedicht ende niet te langhe
een schoen vertreck van nyewen sanghe
dat heeftmen gaern ter heren hove
tis best dat icket mede love
want willem heeftet mi gheleert
van hildegaersberch wye is verheert
dat hi sijn striden laten moet
smeken lyden is die boet
daermen wreden mede verwint
hi is wijs diet wel voersint
tdenct my wonder int verstaen
dien god heeft soe veel eer ghedaen
dat hi kent onderscheet van reden
ende denct wat is overleden
off wat van node mach gheschien
want noch sal comen onvoersien
die bitter doot al onghespaert
ende daer nae toordeel ende tzwaert
daer nyemant voer en mach verdingen
sijn sy keyser off coninghen
hertoghen graven off prelaten
nyemant en comt daer schat te baten
alsulke mate alsmen hier draecht
dat weet die rechter onghevraecht
die dat bekent ende oversint
hy donct my sotter dan een kint
laet hi den bosen hem bedwellen
men macht oeck wel voer wonder tellen
want nae misdoen in elker zake
is toegheset een rechte wrake
die ymmer moet van node wesen
al machmen srechters hier ghenesen
hy gheeft den loon ter lester stont
dien recht ende onrecht al is cont
ende oec hebdi ter werlt vernomen
onvoersiende wrake tecomen
opten ghenen alre meest
die in misdoen hebben feest
des willic u toghen een ghelijcke
hoe die coninc van vrancrijcke
wrack een sake van misdoen
naden rechte an veel persoen
die yeghen gode hadden ghewracht
ende boven der naturen cracht
mit liste by des vyants raet
ende ghiericheit dat oevel zaet
was een wortel oock vanden spele
god mach wonders ghehenghen vele
eer hi wrake laet gheschien
oeck comt si dicke onvoersien
daer om stae elcman op sijn hoede
ende neem exempel anden vroeden
die gaerne volghen den rechten pat
tgheschiede te parijs inder stadt
wonder als ghi horen moecht
god die hadde die werlt verhoecht
mit goeden coern mit goeden zade
wat god vervolt mit sijnre ghenade
dat en can gheen man destrueren
dit namen sy in groten deeren
die tcoern te voren cochten
om dat sy daer cleyn an winnen mochten
sulc die poecht om groot ghewin
hem waers ghenoech al had hi min
doch wye ter ghiericheden dienen
gheluc ende ghewin is al hoer mienen
dese daer ic off hebbe gheseit
die waren mitter ghiericheit
so beseten ende vervult
dat sijs namen onverdult
ende in hoer herten groten nijt
dattet was soe vollen tijt
van coorn van brode te menighen steden
ende overmits hoer ghiericheden
soe plaghen sijt coern te voeren te copen
opten velde mit groten hopen
ende helden vaste van jare te jare
om duren tijt was al hoir gaer
mar god en wouts hem niet ghehinghen
twort vervolt van allen dinghen
hoer cassen bleven vast gheladen
al lanc so meer quamen sy in scaden
dattie ghierighe node lyden
doe ghevelt tot enen tyden
dat si onderlinghe spraken
ende wilden conjuraci maken
om dat die vruchten souden verdwinen
diemen mit arbeit ende mit pinen
totter aerden bringhen moet
alsmen die conjuraci doet
soe moet die bose die waerheit lyen
ende mit nigromancien
sietmen wercken wonder groot
sy claechden datsi hadden doot
een trouwen vrient alsoe ghehoude
diemen noemen niet en woude
ende ontboden vrienden ende maghen
dat sy hem tlyden holpen draghen
van horen vrient verduldelijc
die daer inden aetschen slijck
worden soude een spijs der wormen
si lieten zwarte cleder vormen
alse volck die rou int herte leyt
totter uutvaert was bereyt
kaersen ende candelaren
men sach daer driven groot misbaren
doe si tlijc ter kercken droeghen
die paep ghinc hem ter missen voeghen
die den offer soude ontfaen
soe hoghen uutvaert worter ghedaen
van alle datter was behoeff
tlijc datmen inder aerden groeff
dat was een kist vol tarwe ghegoten
in dier ghelijc dat soude roten
tcoern alst opten velde wies
soe mochten si crighen horen kies
want alst ghemiene volc dat saghe
dat die vrucht verdorret laghe
soe soude elcman copen coern
dus hadden sijt versiert te voren
nu was hoer boosheit al volcomen
ende thelen stont daer an hem somen
dies wel en conde helen niet
des hadden sy namaels zwaer verdriet
wanttet spranc soe wyden mare
dat die coninc vereysschede tware
daer nae van sijn hoghe lieden
ende deedse halen ende ontbieden
tsijnre tafel alte male
des den here ghenoechde wale
ende dede hem hoochlyken dienen
mar niet en wisten sy sconincs mienen
want hem en mocht gheen broot ghebueren
die coninc sprac ter selver uren
ghi heren hoe is u behaghen
ghebreect u yet ghi moecht wel vraghen
ende eysschen u ghevoech
si spraken here hier is ghenoech
mar ons en comt gheen broet te voren
die coninc sprac u sel oec toorn
inden brode meest gheschien
en dede dat ic wil oversien
van u allen dat respijt
ghi hadt ghelevet uwen tijd
soe groet overdaet hebdi bedreven
doe begonde hem thert te beven
ende riepen heer ons lijfs ghenade
die coninc sprack die minste schade
sel hier gheschien in desen zaken
ghi moet alle den hongher smaken
daer ghi lanc om hebt ghebeden
dat donct mi sijn die beste reden
ghi hebt die vruchten doen verderven
ende tvolc van hongher grote sterven
daer om suldi tot anden doot
altoes leven sonder broot
ander spisen sal men u gheven
moechdi sonder coern leven
dat wil ic sien sprac die heer
op dat mi god soe veel der eer
doet dat hi mi leven laet
want uwen tijt ten eynde gaet
die coninc deedse sluten vast
ende setter bi alsulke gast
diese wachten op hoer lijff
dat hem weder man off wijff
broot en brochte thoren daghen
ende mochten sy tleven lanc ondragen
sonder broot dat en wetic niet
alsulke wrake is daer gheschiet
tot sconincx hove van parijs
ic woude die heren waren wijs
dat elck alsulke wrake dede
ende liets om miede noch om bede
soe mocht die goede hem verblyden
want elcman soude die quaetheit myden
ende ter doecht hem selven keren
peynst hier om ghi hoghe heren
ende hout in goeden recht u lant
soe wordi sonder twy bekant
in eren waermen uwes ghewaecht
soe wye dat name van eren draecht
die heeft rijcken schat ghewonnen
soe menich arbeit wort begonnen
om der eren name te crighen
subtijlheit grueten ende nyghen
al ist om der eeren naem
maer recht te houden sonder blaem
dat salmen altoes prisen voren
dat doet het is der eren toern
want een ongherechtich heer
den sietmen leven sonder eer
eer dat is een rijcke schat
daer omme raet willem u allen dat
van hildegaersberch dat ghi sult minnen
duecht soe moechdi eer ghewinnen
ic wil altoes prisen ende loven
ende in mijn ghedochte setten boven
der heiligher kercken fondament
want god die alle dinc bekent
fondeerde selve die heilighe kercke
entaer toe priesteren ende clercke
die die kercke regieren souden
om onse ghelove daer by te houden
die heilighe kercke is onse moeder
ende si is spieghel ende roeder
onse ghelove staet daer mede
onse sacrament ende kerstenhede
moeten wy ter heiligher kercken halen
alsmen tghelach sal betalen
die heilighe kerck dats onse begheren
nu macht elken mensche deren
dat sy dus verre in dwale is comen
want int beghin heb ict vernomen
dat sy was mate van aertschen goede
nochtan leveden sy in oetmoede
ende namen dat hem god toesende
sy doechden commer ende miswende
entaer toe anxt ende vrese groot
oec smaecter veel die bitter doot
voer der heiligher kercken recht
wilmen den boden tasten slecht
noch soudmen des ghelijcke doen
warent princen off baroen
men soude hem alle segghen twaer
ende selve leven oec daer naer
want hiet si ons den lichaem dwinghen
ende wils nature niet gehinghen
dat si selve daernae leven
hoe moghen sy recht exempel gheven
doch ist waer dat si leren
wel hem die hem daer an keren
doe die kercke dus was in lyden
doe waren daer heren in dien tyden
dies langher niet en wilden verdraghen
om die doecht die sire in saghen
si en gaven der kercken sulken gave
van renten ende van aertscher have
dat sy mocht in eren staen
wildmen den selven pat noch gaen
datmen doecht daer in vername
noch waert den volke wel bequame
enter kercken groot ghewin
want si arm was int beghin
ende rechtveerdich oeck daer by
daer om maecte kaerl alsoe vry
ende constantinus daer te voren
datse nyemant mochte storen
sy en bleeff moghende ende rijck
nu schiet der kerken onghelijck
als ic wel bewisen mach
hoer beghin stont menighen dach
rechtveerdich alsoe god had bevolen
oec weetmen wel onverholen
datse was van goeden maet
daer nae quam si in hoghen staet
dit was drievoudich in mijn woorde
want hoer mit rechte toebehoerde
arm te wesen inden gheest
rechtich te bliven nae dat volleest
rijck te wesen om wederstaen
wort hoer onghelijc ghedaen
deser zaken had sy noot
nu willict twaer ontbinden bloot
wat onghelijc der kerck gheschiet
dese drie namen heb ic bediet
die hoer mit rechte toebehoren
nu regierense menighe doren
ende maker an den vierden strenc
ic rade dat elcman hem wel bedenc
eer hi my straffe van mijn beduden
sijn si papen off leke luden
ic wil die waerheit ontbinden
van desen strenc die sire an vinden
die nyemant en comt tot ghenen pas
dan den ruwen sathanas
die altoes staet na onsen schaden
dese strenc is van seven draden
tsamen gheleghen alsoe vast
datten nyemant en can mit last
weder scheiden nochte breken
dan god die al onrecht sal wreken
die heeft selve die macht alleen
anders is onse hulpe cleen
deerste draet dat is hoveerde
die sinte pieter niet en gaerde
die wijle hi was in sinen tyden
nu willen si hoghe paerden ryden
opter heiligher kercken goet
ende verteren der armer bloet
gulseliken sonder ontsien
doe god selve den eersten stien
an sinte pieter hadde gheset
hi was van hoveerde onbesmet
hine gheerde pellen nochte bont
nu versamen si menich pont
die ghierighe vander heiligher kercken
om hoor hoveerde mede te stercken
want sonder rijcheit mit armoede
stonde hoveerde in crancker hoede
die ander draet dat is die nijt
die brenct hem gramscap ende strijt
want sy draghen scharpe kniven
ende ander wapen om horen live
die sy niet schuldich en sijn te draghen
dan om der heiliger kercken claghen
nu moeten sy vechten ende kiven
om die wreetheit die sy driven
waren sy rechtich ende goedertieren
wye soude dan arch op hem visieren
al wildes hem yemant onderwynden
hy soude soe grote werc vynden
tallen steden daer hi quame
dat hem verganghen soud te blame
elck goet mensche stonde hem by
om die kercke te houden vry
die nu in groten vresen staet
om dattet regiment is quaet
die derde graet is ghierichede
daer die kercke verdonckert mede
ende onsen ghelove is groten hinder
mar sathanas ende sijn kinder
die helpen draeyen desen draet
want wye ter ghiericheit hem saet
die heeft ter schaemten clenen roeck
menedich is hi ende cloeck
om goet te winnen mit onbescheide
hoveerde ende nijt die eysschent beyde
wye hoveerde ende nijt sel houden staen
die moet al buten reden gaen
ende versmaden goods ghebot
die alre doechden is een slot
die vierde draet is symonye
daer lucifer ende sijn pertye
harde lief an hadde ghedaen
by desen draet suldi verstaen
dat si gheestelic guet vercopen
dair die armen off souden hopen
want men placht om gode te gheven
datter die armen off souden leven
nu is ontfarmicheit verstorven
ende karitaet in hem bedorven
onghenade buten reden
die rijst in hem tot menighen steden
dat siedi dicwijl openbaren
an hem diet gheestelijc recht bewaren
daer moetmen tghelt ter palmen bringen
selmen yemant rechts ghehinghen
want sy vraghen ende si wisen
wat sy segghen wy moetent prysen
daer onghenade dus fel is gheresen
dat mach die vijfte draet wel wesen
want waert recht off onrecht sy
brengdi ghelt soe sidi vry
hoe zwaerlic dattet is ghewonnen
al hadder tarme wijf voer ghesponnen
tis alliken wel ghecomen
den sesten draet willic u noemen
dat is in oncuyscheit te leven
dair sy by in sonden sneven
ende worden van reden onbekent
wantter heiligher kercken rent
die den armen soude bliven
die wert verteert mit wanckelen wiven
onnutteliken als ghi wel siet
dat is der kerken groot verdriet
dat lijskijn trijskijn hebben verworven
tgoet daer god om is ghestorven
oetmoedelijc anden cruus
die heilighe kerck dat is sijn huus
hy heeftse ghereynt mit sinen bloede
al staet si nu in crancker hoede
want die heerders souden wesen
entie scaep te gader lesen
om die savonts ter coeye te bringhen
die worden wolven in horen dinghen
die scaep die bliven onbewaert
want wye oncuysch ghenoechte gaert
die wort gulsich ende traech
dat is der kerken grote claech
dat die heerders dus verdolen
die die scapen sijn bevolen
om wel te bewaren tallen stonden
nu is die sevende draet ghevonden
die vierde streng is oec volmaect
waer hi erghent yet misraet
dat den strenghe mochte deren
noch wistic draets ghenoech te scheren
mar ic wilt hier mede laten bliven
ende raden ons arme ketyven
dat wy emmer voerwert meer
altoes volghen spriesters leer
want hoir woerden die sijn claer
tscrift bewijstet openbaer
al sijn hoer wercken som onreen
ende mit sonden veel ghemeen
daer en suldi u niet houden an
want sy en sijn mer knecht daer van
al trecken die knechten buten passen
nochtan moet hoer saet wel wassen
al saeytmen uut enen arghen korve
twaer quaet dat dat saet bedorve
want sint dat die vierde strenge quam
sint is tghelove worden soe lam
dat wijt mit rouwen moghen vertellen
mer willen wy scouwen den pat der hellen
soe moeten wy loven die woerden goods
ende ontsien der heiligher kerken altoes
al is dese vierde strenc gheleghen
men machen berghent liken tieghen
dan lucifer den hoort hi toe
ende wil u segghen alse hoe
waer drie strenghen tsamen horen
die vierde is meer dan halff verloren
al woudmer cost an legghen voert
want der heiligher kerken oert
die heeft drie namen als ic u seyde
die vierde vergaet hoer al te leyde
want wy dwasen daer op micken
ende dwalen mede in menighen sticken
dat onser zielen is een anxt
ic waen hi zeer oneffen danst
die verre buten maten sprinct
soe wye hem selven niet en dwinct
die dwaelt al buten maten oerde
elcman volghe sijns priesters woorde
ende dwing hem selven totter doecht
int leste wort hire by verhoecht
ende van sonden oec ontladen
want willem wil u dbeste raden
die van hildegaersberch is gheboren
dat sijn die woorden goeds te horen
ende mit begheert daer na te leven
soe worden die zonden eerst vergheven
wie dat buten pade gaet
hi keer te tyde dats mijn raet
eer hi yet te verre dwaelt
wantmen node weder haelt
die dicke wandelt buten spoer
des ghelijcke vyel hier te voer
van enen man ghinc buten pade
menichwerff vroech ende spade
ende altoes deedmen wederhalen
daer na ghinc hi soe dicke dwalen
dat sijn vrienden worden moede
ende lieten ganghen sonder hoede
ende nyemant en volchden cleen noch groot
doe bleeff hi in ellende doot
hier om soe peynst al daer ghi moecht
ghi jonghe domme in uwer joecht
dat ghi doet uwer vrienden raet
eer ghi buter pade gaet
soe neemt exempel als ic u seyde
byden man die op die heyde
soe verre dwaelde in vreemden hoecken
dat hem nyemant en pijnde te zoecken
soe wye een vuylen pat gaet neder
ende keer hi dan ten halven weder
hi en dwaelt niet al na mijn verstaen
mar wil hi altoes nedergaen
so mocht hi wel te spade rysen
daer is die ghene voor te prysen
die ten halven wederkeert
al haddi een quaden wech gheleert
comt hi weder daer hi was
hi is bet ontfaen sijt seker das
van sinen vrienden tsulker stede
dan men sijn ghelijcke dede
die buten lande nye en waren
nochtan rade ic sonder sparen
datter nyemant op en tyde
hy en sie die weech an elken zyde
eer hi gae dat donct my goet
want die doot comt onverhoet
eermen te weghe raken can
hier om soe rade ic elken man
dat hi hem wacht van sulken spele
want daer dwaelter nu soe vele
dattet niet en is te tellen
elkerlijc mit sijn ghesellen
die hem liever quaetheit prysen
dan totten rechten weghe wisen
aldus wandelen sy vaste voert
hi donct mi sot ende zeer verdoort
die den rechten wech wel kent
ende verre buten pade ment
al sneefde hi daer by ten waer gheen wonder
di bispel seg ic byden sonder
die weetet meest te voren wel
wat hi doen off laten sel
tot sijnre zielen oirbaer
nochtan dwaelt hi menich jaer
ende hout sijn ziel in anxten groot
want bleven hi inden sonden doot
soe mocht hi wel te spade comen
nader schade raet ghenomen
dat is dicwijl cost verloren
al setmen noch soe vaste schoren
onder een boom die leit ghevallen
ten can hem niet ghehelpen mit allen
mar hadmense te tyde daer onder gedaen
hy waer wel lichte bleven staen
dits oeck den sonder wel ghelijcke
die wijl hi levet op eertrijcke
wil hi dan te biechte gaen
van sinen sonden ende ontfaen
penitencie die hy dede
hy blever wel behouden mede
al had hi oeck een deel ghedwaelt
die te tyde sijn scout betaelt
men mach daer liever mede lyden
dan die emmer tot ghenen tyden
sijnre schout en wil belyen
hi sel spade hem selven vryen
die gaerne borch ende node ghelt
tot enen tyde soe ghevelt
dat een man was schuldich vele
ende hi verstontett al in spele
watmen maende cleen off groot
int leste wort hi alsoe bloot
van goede oec watmen an hem sochte
dat hi nyemant wel en mochte
yet betalen groot off cleyn
doe bleef hi inde schande alleen
hine mochte nerghent mit eren gaen
des ghelike moechdi verstaen
hi slacht een deel naden sondaer
die emmer borcht ten anderen jaer
ende niet en comt te gheenre betaelge
int leste speelt hi dan ter faelge
dat hi sterft in sinen sonden
soe wort hi lancsam wel ontbonden
want hi is uter tijt gheset
hien mach hem niet verhalen bet
mocht een sondaer wederkeren
hy en scheide niet van onsen heren
om al dat goet datmen hem gave
keyser coninghen hertoghe grave
dat heren sijn in deser tijt
hadder yemant voer verlijt
thien pondt die hi schuldich waer
teenre tijt te brenghen daer
op dat hire twintich by verlore
hi ghinghe liever een dach te voren
dan hi quame een uer te laet
want nader schade valt crancken raet
daer om laet ons betalen dan
den ghenen die wel beyden can
opdat wy comen tenighen tyden
men vinter gheen die mit ons lyden
hier op aertrijck als hi doet
nochtan sijn wi soe verwoet
wy borghen vast ten lesten daghe
entan comt hi mit sijnre claghe
die bitter doot die ons versnelt
ende haelt dan pande mit ghewelt
hier om soe radic elken mensche
al mocht hi leven na sijn wensche
dat hi hem te tyde wederkeer
want god die mint den sondaer meer
als hi te biechte is ghecomen
ende penitencie heeft ghenomen
wil hi voert in boeten staen
dan off hi nye en hadde misdaen
des wil ic u toghen een ghelijc
waer een man van havenrijc
ende haddi dan twee scone kinder
ende hem dan teen een deel te hinder
dattet wiltheit toghe te hande
ende wanderde verre buten lande
dat nyemant en wiste waer hi bleve
soe souden nichten ende neven
entie vader sijn bedroeft
mar alst hem dan alsoe beproeft
dattet boosheit achterlaet
ende weder totten vader gaet
ende betert dattet heeft misdaen
die vader salt dan bet ontfaen
dan oft des nye en hadde begonnen
ende hi selt qualic laten connen
hy en sal hem meerre vrienscap toghen
dan oft altoes voer sijn oghen
byden vader bleven waer
des viel cortois al openbaer
die verre in dwalen was ghecomen
ende keerde weder tsinen vromen
dus sel elcman wederkeren
tsinen vader ende leren
wel te doen in sinen daghen
soe moghen wy gode wel behaghen
dat wil u willem voer dbeste raden
van hildegaersberch so wordi ontladen
van last die u soe sere beswaert
als ghi des vaders hulde gaert
ic heb op scheyden horen spreken
dattet vroechde mochte breken
onder tfolc verre off naer
die uut dier nature beke
mit ghenoechten souden leken
en dede der argher nyders schaer
die menichwerve binnen der weken
goet gheselscap doen versteken
die liever bleven tsamen daer
al moeten si scheiden ane vaer
scheyden mach in dier naturen
menich blyscap doen teschuren
die van minnen comt beneven
ende ghift der herten een beruren
dat sy wil varen ende schuren
al daer hoer minne is of ghebleven
al brenctet scheiden groot besuren
die tscheyden mach te tyde gheburen
van des men moet in vresen leven
aldaer macht scheiden vroechde gheven
daert tscheyden lieve scheiden doet
daer wortet scheyden zere ontsoet
die wijl dat ryset die natuer
mar als die joecht gaet onder die voet
ende doude comt alst wesen moet
die brengt mit hoer een scheyden zuer
des mach elcman wesen vroet
hoe nauwe men voer tscheyden hoet
daer en helpt plate noch hoghe muer
scheyden wort ons naeghebuyr
scheyden is een edel woort
waermen scheiden node hoert
daer is blyscap inder weyden
diemen soude gaerne voert
houden staende al onghestoert
mocht natuer al daer toe reyden
nenet is een dom accort
si helden vele ant lagher boort
die hier op hopen ende ontbeyden
want elck beghinsel heeft een scheiden
die hem op scheiden wel versint
die en dar scheiden laken twint
dat mach ic mitter waerheit bewisen
hoe hoghe vroechde men hier bekint
aldaer men gheselscap mede beghint
ghenoecht en cans niet langhe spisen
want wes men veel te gader vint
dat wort int lest wel onghemint
natuer moet dalen ende rysen
hier om selmen tscheiden prisen
want scheiden dat moet emmer wesen
daer en was nye dinc ter werlt gheresen
dat mochte sijn van scheyden vry
hy smaect een froyt van zuren besen
die tscheyden proeven moet in desen
aldaer gherechte minne sy
mar wye van scheyden wil ghenesen
die sel een froyt der doechden lesen
dat ewich duert al sonder sy
al daer en comt gheen scheyden by
al smaect die mensch alhier den doot
het blijft een scheyden sonder noot
sijn wy van sonden onbemet
een boom daer goede vrucht uut sproot
dien houtmen sonder wederstoet
na vermoghen veel te bet
wye hem bekent van doechden bloot
tscheyden brinct hem vrese groot
als hi ter waghe wert gheset
al daermen rechte mate met
natuer die wort den scheiden hat
nochtan is scheyden edel schat
selmen mit reden gaen te gronde
hoe hoghe ghenoechte men ye besat
inder werlt dit off dat
op dat natuer niet stil en stonde
sy en ghinghen voort den rechten pat
men souts int eynde worden mat
op datmen ander ghenoechten vonde
des ghift natuer gherechte oerkonde
scheyden hoor ic zeer verwaten
want scheyden doet ons afterlaten
des men node wil ontbaren
wye hem hier te scheyden saten
wel te tyde selt hem baten
want als god wil soe moeten wy varen
elkerlijc in sinen straten
hout den wech van karitaten
soe sal u god al sonder sparen
voor tzwaerste scheyden wel bewaren
wie dat dichten wil hantieren
die moet menich dinc visieren
des ander luden ledich staen
want sijn natuer is soe ghedaen
dat hijs qualiken can vertyen
des heb ic spieghel horen lyen
die menighe wijsheit binnen heeft
ende elken dichter leringhe gheeft
wat hem mit rechte toebehoert
can hi der scrifturen woort
nader waerheit wel versinnen
soe mach hi aert van dichten kinnen
mar wye die scriften niet en can
ende ymmer dichten wil nochtan
als ic dickent hebbe ghedaen
die is mit anxten zeer bevaen
want hi ducht voer die scrifture
maect hijs niet goet ende pure
dattie scrifture begripen sel
dat is sijn anxt dat wetic wel
want ic hebs een deel ghesmaect
wye sonder scrift een dichte maect
dat hi moet mit anxte zwaer
dickent peynsen hier entaer
want die cleergie is soe subtijl
daer ic om peynse langhe wijl
dat vinden sy varinc inder scrift
dit doet dat ic mit anxten dicht
anxte die heeft my veel becoort
als ic dichte off brenghe voort
enigherhande hoghe sake
ende wantter nyemant buten lake
nu ter werlt wort ghevonden
soe wil ic u in corter stonden
een materi noch ontbinden
ende mit reden dat bevinden
waer om ghilden sijn visiert
ende inder werlt gheordineert
dair is ons meest beteykent mede
minne ende eendrachtichede
want doe god selve gheboren wert
die wel bekende smenschen hert
ende al sijn wesen te gronde
tot diere wijl ende stonde
doe verblyden hem die ghoene
die loofden an die goods zone
ende maria die goeds moeder
sy deden suster ende broeder
ende al hoer vrienden tot hem comen
als sy die mare hadde vernomen
dat hi gheboren was die meest
ende dreven blyscap ende feest
in een convent mit horen vrienden
die sonder twifel gode mienden
want si kenden dat voerwaer
dat hi was comen openbaer
die maken wilde eendracht
die vader entes menschen slacht
daer contraer tusschen was
langhe tijt sijt zeker das
want men seitet ons voer waer
dat liisupc jaer
voer ter hellen jonc ende out
overmits adams schout
dat hi betaelde mildelike
die goods zoen van hemelrijcke
als ghi dickent hebt ghehoert
hier om soudwy alle voert
eendrachtich bliven ende doen
dat hi ons leerde die kempe coen
die voer ons allen zeghe vacht
ende wye hem opter selver nacht
verblyden doe hi wert gheboren
als ic u seyde hier te voren
die bleven altoes na dien
eendrachtich ende wel op yen
ende versaemden tsulken tyden
dat sy malcander wilden verbliden
ende horen off daer yemant waer
die twifelde off hadde vaer
dat sy hem dat ontgheven wouden
ende in gherechte love houden
aldus heb ic den sin vernomen
dat hier uut sijn die ghilden ghecomen
datmen der feesten dencken sal
die sy dreven over al
in die werlt voert ende weder
doe die goods soon was comen neder
nu moechdi wel vraghen voert
hoe sy niet al by christus boort
en sijn gheset off daer omtrent
die hem op reden yet bekent
die willic dies wel maken vroet
god die anden cruce stoet
die heefter veel mit hem vercoren
die om tghelove hier te voren
vromelyken mit hem streden
die sijn noch tot menighen steden
in die heilighe kercke verheven
die gheen die doe ghelovich bleven
die stichten kercken ende outaer
ende maecten ghilden die daer naer
dese outaren hilden staen
ende in eren voerwaert gaen
alsmen huden sdaechs mach scouwen
sulc om die eer van onser vrouwen
die den gods soon ter werlt droech
die voer ons allen dede ghenoech
sinen vader vander schout
die hi ons maende menichfout
sulc om die eer van sinte stephaen
die deerste pine wort ghedaen
om tghelove na christus tyden
daer nae mosten die ander striden
sinte pieter sinte johan
entaer nae menich heilich man
die ic niet al en weet te noemen
nader scriften wel volcomen
sinte nicolaes sinte loy
die alle gader mit vernoy
vander werlt worden ghebrocht
had ic hoir alre naem bedocht
alsmen inder scriften mach sien
so mocht ic u der waerheit ghien
wye tghelove setten voort
ende openbaerden christus woort
menichwerven mit sermoen
stouteliken als die coen
want god die hadse selff verlicht
ende nae hem inder werlt ghesticht
ghilden daermen by sel dencken
hoe sy hem mit pinen lieten schencken
dese daer ic off hebbe gheseit
niet om enighe ghiericheit
diemen daer in hebben sel
mer broederscap ende gheen dinc el
soe sellen sy malc mit anderen houden
ende alle contrari neder vouden
die in ghilden sijn te gader
recht off sy van enen vader
van eenre moeder ghecomen waren
men sal daer gheen dinc openbaren
daer off comen mocht contraer
hier om houtmense alle jaer
in goods eeren teenre tijt
off daer yemant hat off nijt
inden ghilde op anderen droeghe
datmen tsette in goeder voeghe
mitten vroetsten vanden ghilde
die hem des bewinden wilde
dat hijt holpe liggen neder
ende nemmer op te halen weder
mar eendrachticheit vernuwen
ende anders arghe zaken schuwen
daer off comen mocht onminne
die hoerter toe als icket kinne
daermen broederscap sel pleghen
want tis inder scrift gheleghen
om datmen wil dat dit gheschie
soe neemtmen vanden vroetsten drie
die dat ghilde een jaer regieren
ende alle doecht daer in hantieren
op dat sy eendrachtich moghen bliven
ende in rusten sonder kiven
bet dan off sy al te samen
souden raden elc by namen
want waer vergadert menich sin
daer is veel contrari in
want elcman denctet sine goet
al waer hi weder wijs noch vroet
hier om isser drie gheset
dat sijt sullen raden bet
ende regieren mit bescheiden
dan offer elc tsijn toe seyde
ende alser drie dus is ghecoren
ende sy enen eet hebben ghesworen
elkerlijc by onsen heren
dat sijt tghilde sullen eren
soe souder die ander hoefden an
hier om hietmense ouderman
entes ghilden goet sel an hem staen
als sy den dienst hebben ontfaen
byden eede die sy daer toe doen
sullen sy regieren dat sysoen
soe dattet gode sy bequame
oeck mede des ghilden vrame
nyemant en sal daer op mecken
des ghilden goet an hem te trecken
vorder dan hem toebehoert
hy en wilt in eren setten voert
soe dat den oudermans ghenoecht
die uten ghilde sijn ghevoecht
dat sire vroet ghenoech toe sijn
nu weet ghi al die wille mijn
van deser saeck als ic voersinne
mar willem begheert op rechte minne
die van hildegaersberch is boren
op al die gheen diet sullen horen
dat sy altoes nae hoerre macht
houden minne ende eendracht
want daer uut comt alle doecht
als ghi an dit bispel horen moecht
dat ic nu hebbe overlesen
hiermede laet ic mine tale wesen
groot wonder mochten si nu vertellen
die hier te voren jonghe ghesellen
waren by des graven tyden
daer god die ziel of moet verbliden
die in henegouwen starff
want hi mit wijsheit zere verwarff
dat alle sijn volc was wel in vreden
beyde opt lant ende in die steden
twas eendrachtich waermen quam
doe hem god sijn leven nam
den edelen grave van hollant
die verre ende nae was wel becant
beyde in doechde ende in eren
doe ghinct haestelic verkeren
als hi wel selve screeff
want sijn soen die nae hem bleeff
die leefde zeer in overmoede
dat dede hi was van hoghen bloede
van beyden syden uut gheboren
die helt sijn volck al hier te voren
utermaten zeer in dwanghe
na deser tijt en wast niet lange
hi en bleeff optie vreesen doot
daer an gheschiede yammer groot
want alle sijn volc liet hi in rouwen
doe quam dit lant an eenre vrouwen
dat was des keysers wijff van romen
waer mochtmen enich hogher noemen
in kerstenhede dan skeysers wijff
nu quam in hollant menich kijff
sint dese vrouwe was ontfaen
dat machmen menich sins verstaen
doch weetmen wel die rechtichede
buten slants ende binnen mede
wildment mercken by ghelyke
die keyser vanden roomschen rijcke
daer hadde dese vrouwe kinder by
die machtich waren ende vry
hertoghe willem maectse heer
in hollant ende dede hem eer
want sy en mochtet nerghen bet bestaden
daer nae wortet hoer gheraden
dat sijt selve wilde behouden
nu moechdi mercken by wat schouden
dattet volck begonste te scheiden
dat dede die strijt twisken hem beyden
als ghi hier nae wel moecht verzinnen
int eerste huldemen der keyserinnen
daer nae den hertoghe horen zoen
die veel eeren was ghewoen
die wile sijn daghen waren goet
god stercke noch dat edel bloet
dat bid ic hem mit ynnicheden
der vrouwen ziel moet god bevreden
die is sint van aertrijcke ghevaren
nu willic u allen openbaren
waer off dat quamen dese partyen
die een wilde mitter vrouwen lyen
ende dander byden hertoghe bliven
dus quam in hollant dat eerste kiven
des ghelijc in zeelant mede
nu en macher helpen zoen noch vrede
die een slaet den anderen doot
ende sulc die wort van haven bloot
om deser partyen diemen draecht
die een misdoet die ander claecht
dus rusten si cleyn tot allen tyden
van deser plaghe an beyden zyden
is loghen teerste fondament
waren wy alle alsoe bekent
dat elck die waerheit brochte voert
tsoude opt lant ende in die poort
menighen mensche vromen zeer
want loghen die coemt voirden heer
daer sy malcanderen mede bederven
elck soud gaern te hove verwerven
tsheren huld ende sinen dienst
nochtan waert hem talre sienst
dat sy leefden int ghemaet
want sulck die comt tot hogher staet
dat hi namaels moet besuren
dat doetet rat van avonturen
draeyet om in corter tyden
dan sietmen varinc nederglyden
die daer boven was gheseten
dat mach elck mensche weten
wouden sijt mercken ende verstaen
ende alset rat is ommeghegaen
so comt die laechste in groter stat
entie gheen die boven sat
dien en doetmen dan gheen ghenaden
want si ghedencken ouder daden
die daer boven sijn gheclommen
hier om slachten sy naden dommen
dese partyen alle beyde
dat si dus zere mit onbescheide
werken alst hem bueren mach
wair hoerde yemant ofte sach
alsulc wonder alser nu gheschiet
sint dat god hem crucen liet
want adam was ons eerste vader
ende wy sijn broeders alle gader
hier om isset boven maten
dat si dus zere malcanderen haten
die eendrachtich souden wesen
dit waer een wonder off te lesen
want dat kint scheyt vander moeder
men siet daer stryden twe ghebroeder
onderlinghe mit partyen
god die selse noch castyen
heb ic anxt in corten daghen
want hi en machs niet langher verdragen
die boesheit die daer nu regiert
want elkerlijc die visiert
hoe hi den anderen mach bedrieghen
dat sel int lest hem selven lieghen
want wye weldoet dien dar niet varen
dat hem yemant sal beswaren
als die hoechste nederdaelt
ende men den laechsten boven haelt
ander avonturen rat
woudmen gaen den rechten pat
ende peinsen om dat hoghe woort
dat totter edelheit behoert
soe en mocht dit wonder niet gheschien
mar neen men sal veel liever sien
die te hove wat weet te bringhen
dit of dat van nuwen dingen
daer die heer wat an mach winnen
dat sal die schalke thans versinnen
soe dattet niet en blive verholen
mer edelheit die laetmen dolen
achter straten inden slijck
recht min noch meer in dier ghelijc
ofse nyemant en wilde ontfaen
mar die doeren sijn wyde ontdaen
jeghen den penninc daer veel off coemt
die plaghe die ic nu heb ghenoemt
want wye den penninc meest mach gheven
die wort te hove thants verheven
als dan tghelt beghint te smalen
soe sietmer sommighe nederdalen
vanden hoghen in dat laghe
dit moechdi mercken alle daghe
hier om soudi sijn eendrachtich
grote heren ende machtich
als sy verzoenen so ist ghedaen
hier in soe mochti wijsheit verstaen
woudijt selve wel bevroeden
ghi en soudt malcander niet ontgoeden
mar leven in eendrachticheden
soe mocht opt lant ende inden steden
menich mensch hem zeer verbliden
ende laten hoverde tallen tyden
nederdalen onder voet
want god die anden cruce stoet
die heeft hoveerde zeer verwaten
hier omme mochtment gheerne laten
woud elck mensch hem te voren bedencken
die nu malcander zere crencken
si souden leven in oetmoede
ay god heer der heren roede
die moet hem onnen noch den sin
dat elck moet dienen om ghewin
van hem te crighen diet al vermach
soe moghen wy opten lesten dach
blydelijck van hene varen
dit raet u willem sonder sparen
van hildegaersberch wildijt versinnen
soe moechdi hemelrijc ghewinnen
meesters die wel dichten conden
ende wijlneer goede exemplen vonden
die worden allesins gheheert
nu is die werlt soe verkeert
datmen der consten luttic acht
want ghiericheit mit hoerre macht
die heeft die werlt nu beseten
die nu nader waerheit meten
mochten liever swighen stil
want elck wil horen sinen wil
daerom soe blijft die waerheit verborgen
ende dichters hert in groter sorghen
want seyden sy een ygheliken twaer
sy worden thants hoers lijfs in vaer
ende sellen sy voerden oghen prisen
daer wy om dalen sonder rysen
soe waren sy beter ongheboren
tes sienre camp dan hals verloren
hierop willic mi verbouden
want als wy varen totter mouden
soe en vinden wy cofer gheen gheladen
ic wil een ygheliken raden
dat hi peynse om thene varen
dit rijcke en can niet ewich waren
tis verganclic ghescepen
ghi hebt een glasen werc begrepen
dat broosch is ende onghestade
ic waen hi wiseliken dade
die hem hier voer misdoen wachte
men leest ons salicheiden achte
die matheus heeft bescreven
uut sinen monde die selve tleven
beghin is alre salicheit
al crighen wy macht off hoven breyt
die ons behaghen an te sien
die eyghendoem is alte clien
die ons dair off ghebueren mach
want onvoersien soe comt den dach
dat wy der doot moeten verbeyden
die ons haestelic doet scheiden
beyde van goet ende oec van magen
al heeft die werlt een schoon behaghen
tis bedrieghenis alte male
wat helpt borghe off hoghe zale
cracht off wijsheit voer die doot
sy storven als hoer tijt gheboot
hoe rijc hoe machtich dat sy ye waren
hier om soe wil ic ons verclaren
hoe wy salich worden moghen
ende totten hemelrijc ghetoghen
daer leven is al sonder eynde
alle souden wy mit ghenende
dienen om die hoghe feeste
die gheen die arm sijn van gheeste
die sullen themelrijc ghewinnen
als die ewangelie doet bekinnen
want dit goet van aertrijck
besitten sy oneyghentlijck
ende sy ghebrukent ane vaer
recht offt hoer eyghen waer
alst doch en is inder waerhede
want int eynde voeren sy luttic mede
ende onse beghin is altoes naect
wye sijn middel alsoe maect
alst beghin ende teynde wijst
tis recht dat hi mit gode rijst
ende sijn hemelrijc te loon ontfaet
soe sijn si zeer in dommer daet
die der werlt te zeer betruwen
want als onse leven sel vernuwen
soe doet sy crancken loen ontfaen
salich sijn sy oec die daernae staen
in vreedsaemheit al horen tijt
al worden sy vander werlt benijt
si sullen goods kynder wesen
want ghi hebt wel horen lesen
doe god sijn jongheren openbaerde
dat hi was uter joeden zwaerde
opgheresen vander doot
al daer si doechden vrese groet
sprac hi vrede sy mit u
tot allen tyden enden nu
meende hi dat soude gheduren
hier om sel hem dat loen gheburen
die vreedsaem sijn in aertrijck
een kint te wesen ewelijck
mitten vader inden troon
soe doen si hem selven groten hoon
die horen tijt al hier beneden
dicke leyden in onvreden
wat loon hem daer off bueren mach
dat vynden sy opten lesten dach
als ons reden sal oirkonden
ten derden mael worden si ghevonden
inder salicheiden pleyn
die mit goeder herten reyn
horen tijt ter werlt plyen
dat doet sy sullen gode sien
in sijn eyghen wesen claer
want hi neder quam van daer
ende vercoes die maghet goede
want sy leefde in reynen moede
wildire in rusten neghen maende
die reyn van herten dan bliven staende
tis rechte hem zeer den tijt berouwen
soe mach hem zeer den tijt berouwen
die hoer consciencie staet onreen
want god ist al te wetene alleen
wat ye was off is gheschiet
hem en blijft verborghen niet
hoe off waer in wat sysoen
behaghelijc ist wel te doen
wat god den sonder witen sal
int leste dat weet hi selve al
want hi is god ende oec die minne
nu is sachtmoedicheit van sinne
in groter salicheit ghevoecht
want wye hem setten tsulker doecht
veel salicheiden is hem by
want aertrijcke besitten si
ende ghebruket thoren vromen
ende nader tijt sellen sy comen
inde hoochste salichede
mit overmoede sonder vrede
canmen aertrijcke niet besitten
hoe soud enich meester dat ghevitten
want sy en menens selve niet
hoveerde nijt ende swaer verdriet
besitten sy in horen daghen
in overmoede worden sy verslaghen
dus moeten sy die werlt begheven
besitten sy dan dat langhe leven
soe hebben sy beter avontuer
dan diet mit lyden wort te zuer
doch wy en sellen nyemant doemen
ten vijften mael machmense noemen
salich seghet die scriftuer
die mit ganser herten puer
wenen om hoer sonden hier
want sekeren troest die comt hem schier
alst schiede marien magdalenen
die mit suchten ende mit wenen
van horen sonden wort verlost
ende mit jhesus selve ghetroost
een sondich hert alsoe versteent
dat nymmermeer suchtet noch traenen weent
is anxtelic mede te sterven
want moghen si sekeren troest verwerven
sonder berou dat hout mi wonder
hier om rade ic elken sonder
dat hy te tijt sijn sonden claghe
ende en houdes niet ten lesten daghe
want die doot comt al onverhoet
salich sijn si ende vroet
die hoer sonden hier bekinnen
om zekeren troest van gode te winnen
want hi gheeft loon dat ewich duert
ten sesten male hebben si ghemuert
op een salich fundament
die barmhertich hoir consent
staet in minne totten armen
god die wil hem hoirs ontfarmen
waer si sijn in enigher noot
want sijn barmhertichede groot
heeft hi ghetoont al hier te voren
om die gheen die waren verloren
quam sijn barmhertichede neder
ende verloste ons allen weder
vander eweliker pijn
hier om sullen si salich sijn
die sijn barmherticheit bedencken
hoe hi hem liet mit pinen schencken
voer ons des hem ghenen noot en was
so sijn si dommer dan een sas
die hier besitten taerdsche guet
eyghentlijck in haren moet
ende gheen barmherticheit en smaken
want als die doot beghint te naken
soe waer beter in horen node
een ontfarmicheit van gode
dan alt goet dat sy ye wonnen
wat hem god dan wil gonnen
dat weet hi selve tis ons verborghen
vinden si nacht al sonder morghen
dat is een tijt van onghevoeghe
ic waen hi zeker borden droeghe
die sijn barmherticheit bekinde
ten sevenden mael diet wel versinde
sijn si ter salicheit ghewracht
die hongher lyden ofte smacht
om der gherechticheden staet
want si worden noch versaet
mit salicheiden vanden heer
die rechtichede mint soe seer
dat hi hem selven daer om gaff
te legghen in een nuwen graff
den bosen gheest teenre blamen
omdat hi yeven ende adamen
mit groten onrecht hadde verraden
des halp hise weder tot ghenaden
daer si mit gode sijn verhecht
want die heer die leet onrecht
entaer toe hongher ende dorst
soe proeftmen waer in corter vorst
dat sy altoes salich bliven
die voer die rechtichede kiven
entaer voer smacht off hongher doghen
want god die wilse noch verhoghen
ende zaden mitter selver spise
die adam inden paradise
was bereet mit goeder smake
nu hoort voert die leste zake
vanden achte salicheiden
wye lyen wil off heeft gheleden
persecuci buten schouden
om die gherechticheit te houden
off noch lijt versmadenes
themelsche rijc is hoer ghewes
dat heeft die heer bewijst te gronde
die selve ontfinc soe menighe wonde
vander bosen yoden schaer
om dat hi die waerheit claer
predicte ende leerde met
so waren sy in toern op hem gheset
dat sy hem persecuci daden
hy liet hem crucen ende verraden
ende vanden yoden zeer castien
om gherechticheit te vryen
want recht wast dat wy dan wederquamen
ter stat daer wy beghinsel namen
al hadde adam tghebot ghebroken
twort mit onrecht zeer ghewroken
wanttie propheten entie vroede
saten onder den duvelen roede
want god voert recht dus harde street
soe is hem sonder twy bereet
hemelrijc ten lesten tyden
die noch persecucie lyden
om die rechticheit te minnen
dus mach een yghelic versinnen
dien god sijn recht bevolen haet
keyser coninc off prelaet
ander heren hier op eerde
die recht bewaren mitten zweerde
soe wye dat wel in eren hout
hemelrijc mit rechter schout
moghen sy gode dan panden ave
dat is ghewin voer alle gave
die die werlt can volbringhen
men sal gheen recht om ghelt verdinghen
maer sijn oerdel eerst bekennen
daer nyemant mach mit valen mennen
die ter werlt oyt lijf ghewan
hy die anden cruce stan
sel dan gherechtich oerdel gheven
ghi heren peynst om tlanghe leven
ende neemt dese acht in u gheleiden
want sy sijn al onverscheiden
soe wyerre een heeft al sonder twy
dander seven staen hem by
te wisen al den rechten pat
tis al hier een wankel stat
op te tymmeren zwaren last
mar salicheit die staet u vast
daer moechdi boudelic op muren
soe wye die doot hier waent besuren
die wese hier wel te tyde in vaer
dat radet u willem openbaer
van hildegaersberch wildijt verstaen
soe moechdi rijcken loen ontfaen
tfochten twee wynden tenen stonden
ende beten malcander diepe wonden
meer dan seven in haer vel
dat versach een ridder snel
ende scheide die twee wynden
men mostse beyde gader bynden
elcx an enen yseren keten
off sy hadden malcander verbeten
soe edel waren sy ende so fier
twisschen hem tween soe liep een dier
dat vuyl was ende oec onreyne
hoert wat dier ist dat ic meyne
thiet een bonsinc hier int lant
tliep al daert den enen vant
ende brochte alsulke ding te voren
dat hem vernuwede al sijn toern
doet daer sijn bootscap hadde ghedaen
doe liept al totten anderen zaen
ende brochte hem sulke dinc int herte
dat hem vernuwede al sine smerte
dat versach een balch hont
die wel wiste desen gront
hy quammer toe lopen mit groten vlijt
om te letten desen strijt
soe quam hi daer ter selver ure
ende hi prantet onhure
mit groten nyde inden lancken
ende ghinc hem alder ghemen dancken
diet hadde gheploghen menichwerf
soe datter tquade dier om starff
aldus soe schiet wel inden lande
al sijn gode knapen vyande
soe lopenre dan quadyen twisschen
die houder barnen dan sy blisken
alle die soe gaerne bornen
ic woudmense greep by horen gornen
ende ghinese mit enen stave blouwen
soe dat hem tleven mochte rouwen
ende brochtse van hoerre quader zeede
als die balchont den bonsinc dede
des morghens alst beghint te dagen
soe moghen wy wel mit rechte clagen
dattie nacht gheweest is lanc
want wy gode ghenen danck
in onsen slape moghen gheven
al is dat zake dat wy leven
tschijnt recht off wy waren doot
hier by ist ons zeker noot
dat wy ons inden dach versinnen
ende dienen soe mit rechter minnen
al hier den hemelschen coninc
die heeft ghescepen alle dinck
tot des menschen oirbaer
ende leven in gherechte vaer
na sinen gheboden oetmoedelic
sijn wy arm off sijn wy rijck
in wat staden wy sijn gheset
draghen wy pellen ofte net
wy moeten sijns ontsien al hier
off wy sullen sneven schier
hier en wort gheen lanc verbeit
elcman op sijn wercke steyt
is hi ridder off is hi knecht
dat is daer al even slecht
wercken sijn daer best gheacht
daer en is gheen ander macht
diemen pleecht in deser tijt
mar wye weldoet die maect hem quijt
der ewigher doot nae desen leven
daer die bosen moeten in sneven
want elkerlijc sel loon ontfaen
nae wercken die hi heeft ghedaen
in junius maent na meye
alsmen die vruchten menigherleye
staende vint in hoerre macht
alsoe als naturen cracht
werkende is in haren tyden
ghinc ic eens morghens my verbliden
op een schoen riviere claer
twas soe lusteliken daer
dat my die tijt te min verdroet
oeck vandic daer in vroechden groot
cleyne voghel jonc ende out
mit luder stemmen menichfout
waren sy blyde in goeden hoghen
hoe soudt een dichter laten moghen
als hi die zoete tijt vernaem
hy en vond doch yet tot onser vraem
daermen sijns by dencken mochte
om een materi die ic sochte
wat mijn begheren daer te comen
lover gras ende schone bloemen
an te scouwen daer by neven
opdat ic mocht te kennen gheven
yet dat ghenoechlijc waer te horen
ter selver tijt quam my te voren
een edel punt van goeden zeden
oeck wast een slot van salicheden
die te rechte can versinnen
hoe ic meende in mijn beghinnen
dat wil ic openbaren zaen
want om een redelic verstaen
dichtmen rime ende schone woort
men sietse in eren comen voort
die gheerne volghen wiser leer
wye gherende is der werlt eer
ende hemelrijc ten lesten mael
die spieghel eerst hem selven wael
off hi erghent is bevlect
wye claerlic inden spieghel mect
die mach hem selven wel voersien
wil hi dan proeven ende ghyen
wat hi is off worden sal
die leert hem selven kennen al
soe wye te grond hem selven kent
die tymmert op een fondament
dat nymmermeer en mach vergaen
want wye den spieghel scouwen aen
claerlijck in sijn wederbeelde
dat brinct hem ewelike weelde
ende eer ter werlt des ghelijc
sijn wy arm off sijn wy rijck
tis wel noot dat weet voirwair
dat elc spieghel hem selven claer
eer hi een ander schulde gheeft
want wye hem wel ghespieghelt heeft
die sietmen redeliken leven
ende luttel prijs hem selven gheven
dat doet hi kent te voren wel
sijn vonnesse waer hi henen sel
die doot die comt alst god ghebiet
cort off lanc dat en weten wy niet
ons leven hier is crancke roe
tlichaem hoert der aerden toe
die ziel moet dat oerdeel lyden
dus moghen si gaern die boesheit miden
die inden spieghel sien te recht
heren vrouwen ridder knecht
wildi ghi vint der eren zeghel
int wederbeelde vanden speghel
als ic u hier nae proeven sel
ende mitter waerheit bewisen wel
ic waen die spieghel spieghel hiet
om twederbeelde datmer in siet
ghi mocht int wederbeelde scouwen
beyde an heren ende vrouwen
die horen tijt al hier op eerden
gheleeft hebben in sulker werden
datmen doeghet van hem seghet
een spieghel glas dat voer hem leghet
dat gheeft een wederbeelde vry
nader vorme dattet sy
schoen of lelic staet verscheiden
wye utenspieghel hem bereyden
hoer aensicht claer ende buten schoen
wat verdienen die te loon
dair salicheit in is te proeven
mar spieghel glas des wy behoeven
dats int wederbeelde te mercken
an die ghene die goede wercken
hebben volbrocht in horen daghen
dat sy prijs ende eer beyaghen
ende hoerre zielen salicheit
oec watmen vanden ghenen seit
die mitter boesheit hem ghenaren
die sietmen wonderliken varen
sulc mit sterven sulc mit leven
der schanden naem wort hem ghegheven
vanden luden int ghemien
dus vintmen spieghel mer dan een
an te schouwen sonder vraem
ic woude dat elc den spieghel naem
ende spieghelde hem wel tsinen baten
keyser coninghen ende prelaten
die souden hem dan ter doghet keren
hertoghen graven ander heren
tmiene volc ter werlt mede
over al in elke stede
die warens ooc te bat te vreden
nu is dat volc soe verre ghetreden
buten maten waer dat coemt
dat elcman van hem selven roemt
hoe rijc hi is hoe wel gheboren
dus leefter menich gheliken doren
die hem selven niet en kennen
men sietse buten pade mennen
wakender oghen inden vlyet
o edel vorsten nu besiet
u selve inden spieghel bat
en laet om have noch om schat
onrecht doen al daer ghijt weet
tmene volc wort seer ontwreet
ach als gheen recht en mach gheschien
ghi hebt ghehoert ende oec ghesien
dat moghende heren hier te voren
hoer volc hoer guet daer by verloren
hier om hout der maten pas
want god is spieghel ende glas
die alle herten wel bekint
wye dat recht off onrecht mint
dat weecht hi al in rechten waghen
nyemant en dar hem sijns beclaghen
tis alte mael ons selfs schout
arm ende rijck jonc ende out
die staen den meester even dier
mer wye hem claerlic spieghelt hier
ende blijft in trouwen dienste staen
die sal den besten loon ontfaen
oeck hoerdment inder werlt prisen
hier om soe radic elken wisen
dat elck hem spieghel ende saet
te leven nader rechter staet
die heren als die jheren plagen
diemen prijsde in horen daghen
vrouwen des gheliken met
baeliuwen schouten ende wet
die souden oeck gherechtich sijn
ende schouwen twederbeelde fijn
hoe lelic dattet onrecht luut
alsmen den goeden voert beduut
van woorde te woorde int openbaren
elcman peynse in sijn jaren
wel te doen het sal hem vromen
want voerden rechter moetwy comen
die noch sel rechten onghespaert
ende nyemants danck noch myede gaert
ons is een tijt van salicheden
mit xl daghen overleden
die wy bruken onghelijc
deen is arm dander rijck
sulc die staet in weldoen vast
sulc die draecht der sonden last
die zwaerliken weghen tallen stonden
want overmits adams zonden
soe waren wy eyghen al ghemeen
eer die zoen des vaders reen
hem selven wilde nederdalen
entie schult alleen betalen
die allen menschen was te swaer
hy doochde xxxii jaer
groot vernoy ende blame
voer die schulde van adame
want hy en hads selve ghenen noot
ant cruce mit sinen bloede root
soe coft hi ons ter rechter noen
in een nuwe graff van hoghen doen
dar wart sijn lichaem in gheleecht
wy loven als scriftuer ons seecht
dat hi verrees ten derde daghe
dese edel tijt daer ic off waghe
die souden wy loven ende prysen
die goods zoen in sijn verrisen
bewijst ons waer exempel schoen
hoe ghi verdienen moecht te loon
prijs ende eer in uwen daghen
entaer nae gode wel behaghen
enten hemelschen ghesinde
die joden saten als die blinde
ter aerden neder in onmacht
die mit wapen ende mit cracht
sijn graff sijn lichaem wilden hoeden
daer met gaff hi den wisen vroeden
waer exempel int verstaen
ten anderen mael heeft hi ghedaen
sonderlinghe moghentheit
want op sijn graff daer wart gheleit
een steen die swaer was ende groot
die en dede hem hinder nochte noot
doe hi verrees uut sinen grave
men vant den steen gheworpen ave
ende sijn lichaem was van daer
noch seit ons tghelove claer
dat hi verrees ter selver stont
glorificiert ende al ghesont
mit vijff teykenen die hi wilde
tonen ons tot enen schilde
ten jonxten daech daer hi sal gheven
rechten loon van desen leven
dat hi die joden slapen dede
daer was sijn edel wijsheit mede
dit moghen wy in exempelen keren
tis wel noot den hoghen heren
dat sy ter wijsheit sijn bedacht
ende mercken wye dat felle dracht
mit schalkernyen connen draghen
om te crighen hoer behaghen
want waer die schalken gaen te rade
daer staet dat hoff sonder ghenade
den armen luden dies begheren
mar wye mit ghelde can solveren
die crijcht macht te sulken hove
dan wort die steen van crancken love
den heren opten hals gheladen
o edel vorsten laet u raden
den ghenen die die doeghet minnen
soe moechdi prijs ende eer ghewinnen
in uwen lande ende elder mede
want der schalken moghenthede
die sietmen blinden ende verdoven
als hem die heren niet en loven
gheliken als der joden schaer
worden blint van groten vaer
daer toe doef sy en hoerden niet
des ghelijcs is hem ghesciet
die gaerne scalcheit brengen voert
ende dan te hove sijn onghehoert
die worden blint gheliken doren
entaer toe doef mit beyden oren
want sy en weten min noch meer
den rechten staet van sulken heer
die doeghet kennet in sijn leven
dat doet sy worden offghedreven
ende als die schalken van u vlyen
soe legdi of den zwaren stien
die die ziel ter hellen weecht
ende als die steen is offgheleecht
soe moechdi rysen ende verclaren
ende glorificeert mit gode varen
daer alle rijcheit is te scouwen
ghi hoghe heren edele vrouwen
bedenckt u wel in deser tijt
waer om dat ghi heren sijt
daer toe moghende ende rijck
minnet recht ende doet ghelijck
tghemiene volck in uwen lande
want ghi setter voer te pande
u ziel u eer u hoghen naem
daer om soe houtet sonder blaem
ende weest ghenadich ende goedertieren
die schalken mochten wel visieren
datten goeden gaet te naer
mar hoert an beyden zyden twaer
soe moechdi rechte mate dragen
daer comt die menighe voer u claghen
ende lude roepen om grote wrake
die meest misdaen heeft inder zake
hier om sullen grote heren
an horen wisen rade leren
op dat sy mit wijsheit hoer lant regeren
ende trecht te bet vermeeren
der schaemten naem van hem te voeren
te weren end op vrou eren toern
te wonen haer daghe al wel behoet
entaer nae crighen ewich goet
dat nymmermeer en mach vergaen
ic heetse wijs die daer nae staen
sint god die werlt liet ghewairden
ende adam maecte vander aerden
soe heeftmen wonders veel ghesien
beyde van desen ende van dien
oeck heeft der avonturen rant
ghelopen over nauwe cant
dat god die werlt plaghen woude
ende verganghen doen ter moude
om wrake van onrechten leven
soe quam ontfarmicheit beneven
diese langher sparen dede
ende vorstet doer der goeder bede
op dat sy beter worde ghevonden
ende vanden vyant niet verslonden
als ons die leste dach bedaecht
daermen langhe off heeft ghesaecht
wine weten hoe verre off hoe naer
mar inden bybel vintmen claer
van elker tijt die is gheleden
totten daghe toe van heden
hier om soe bin ic zeer vervaert
ic ducht het gaet ten eynde waert
wanttie tijt van aertrijcken
is ghedeelt zekerlijcken
in sessen als scriftuer ons seecht
hoe elke tijt na anderen leecht
willic vertellen ende noemen
soe moechdi hoeren hoet is comen
men screef van adam totte noy
ende hoe cayms gheslachte voer avoy
ende mitten water al bedarff
noe was out eer hi verstarff
mar die tijt daer hi in quam
die bescreefmen voert tot abraham
doe began een nyeuwe wet
die nye te voeren was gheset
ende abrahams ewe sijt seker des
die duerde voert tot moyses
die ons verwarff die thien ghebode
daer hi selve sprac mit gode
verholentlijcke xl daghen
daer sy om dreven grote claghen
van ysrahel die domme schaer
na moysen over menich jaer
quam david een coninc vry
ende een prophete soe was hi
entaer toe een oerlochs man
die menighen hoghen strijt verwan
ende wonders veel ter werlt bedreeff
nae davids tyden datmen screeff
totter tyde dat christus wilde
selve betalen als die milde
dat by adam was verbuert
doe wert een nyeuwe wet ghecuert
vaste te houden mit ghenende
durende totter werlt eynde
ende is die tijt dus by ghetael
in sessen ghedeelt alte male
soe sijn wy oec des zeker zijt
inden alre lesten tijt
die den mensche can ghebueren
doe god liet sijn zyde doerschueren
om alre menschen salichede
hi leerde ons ruste ende vrede
in ghedenckenisse sijnre doot
op datter ghenen wederstoet
in onse ghelove en soude comen
nu heb ic sint ter werlt vernomen
dat onse ghelove wert soe traghe
ic ducht het naect den doomsdaghe
want wy vergheten alte hant
die leer die ons christus selve ontbant
want minne rust ende caritate
die sijn verdreven hoerre strate
hoveerde werringhe ende strijt
die rijst nu inder werlt wijt
onder papen ende heren
die ghemeente gaet verkeren
als ghi wel siet ter menigher stede
si houden discoort ende onvrede
malc op anderen onghespaert
al weten si cume wat hem daert
ymmer vinden si dit off dat
dat sy malcanderen witen wat
daer si om grymmen ende biten
ghi siet onnutteliken sliten
die tijt die god ghegheven haet
te bruken tonser zielen baet
wat helpt dat hi ons lange vorst
men heeft gheseit van antekerst
mar antekerst en is gheen doen
wy leren alle sijn sermoen
by ons selven sonder vraghen
wat mach die bose hem dan beclaghen
off wy wercken sijn begheren
schelden vloecken ende zweeren
is inden luden veel ghemien
men moet den schalken zeer ontsien
want sy gaen nu mede te rade
die goede comen veel te spade
die voerden onnoselen willen spreken
al hebben si recht twort ghesteken
afterwaert oft gaet te quist
elck volt nu sijns selfs kist
mar den ghemenen oirbaer
die en achtmen langher hier noch daer
diemen schuldich waerte stercken
ghi heren papen ende clercken
bedenct u selfs consciencie vry
wye der saken schuldich sy
daer wy om claghen menichfout
die gheen dies roeders heeft ghewout
die mach tscip best avonturen
god en wils niet meer besueren
want hi heeft eenwarff al betaelt
wat hier voermaels was verdwaelt
daermen hem schulde in mochte manen
soe wye nu treden buten banen
die motent selve al becopen
entie jaren sijn vollopen
by reden alsmen proeven mach
varinc anden lesten dach
want ghi hebt wel horen lesen
dat voer doomsdaech sullen wesen
teyken ende menich wonder
soude ic elck tellen bysonder
wat nu wonders schiet op aerde
eermen die waerheit al verclaerde
daer hoorde toe een lanc termijn
ghiericheit ende hoir venijn
die hebben macht die werlt doet
nyewe recht nyewe coer
die sietmen alle sins hanteren
men wil den paeus van romen weren
ende nedersetten tavinioen
daer om heeft reynart ende symoen
soe dicke valen inghesleghen
die wel can schalke borde dreghen
entaer toe mennen reynerts pat
dat hi tavinioen wort ghesat
oeck by wyen dat eerst gheschiede
den ghemenen kersten diede
selre yammer off gheschien
ghi moecht den doemsdach voer u sien
want god heeft selve in sijnre macht
den eersten paeus te rome ghebracht
ende sinen stoel aldaer te bliven
die nu ander loyen bescriven
die willen reden ende recht
buter doere wisen slecht
daer die kerck op was fundeert
want wye den paeus van romen weert
die wil onse ghelove storen
ende goods ghebot daer toe verhoren
want god die almachtich sy
sprac tot sinte peter minnestu mi
soe ganc te rome binnen der stede
binden ende ontbinden mede
selstu machtich wesen daer
ende laet die pine nochte vaer
van danen driven totter doot
dijn loon sal daer off wesen groot
na pieter soe quam daer menich vader
die binnen romen allegader
sinte pieters stoel besaten
die en dorstens niet van gode laten
ende had elck paeus te romen bleven
soe en waer dit wonder niet opheven
dat onse ghelove in sijnre staet
soe yammerlyken te quiste gaet
als ghi wel siet int openbaren
men vint bescreven wye sy waren
daer die yoedsche wet an stoet
off hoe sy quamen onder die voet
al waersy gheleert inder scriftuer
si creghen valsche naghebuer
ghiericheit ende symonye
entaer om wort al hoer partye
destrueert ende zeer testoort
ende alsoe moghen wy proeven voert
want onser heyligher kercken hooft
dat staet soe yammerlijck gheclooft
ende ghedeelt in twee partyen
die dopen souden ende wyen
ende tghemene volck ten hemel wisen
die rapen vast mit groten pisen
der kercken goet in horen sack
ende elck schiet sijn ghemack
sacht te leven in overvloede
nochtan leren sy reyn armoede
hongher dorst by wilen coude
dat elcman daer in leven soude
mer selve willen sy node gheven
exempel veel van harden leven
dat onse ghelove stercken mocht
ic ducht tis schier soe verre ghebrocht
wy moeten male an anderen loven
sy schelden die heren cume om roven
elck wil hebben sijn coken vet
is hoer oerde alsoe gheset
soe hope ic rume rekeninghe
als wy comen voer tghedinghe
daer alle saken min noch meer
condich sijn den hoochsten heer
sonder smeken ofte runen
ghi priesters clercken mitten crunen
bedenct u selven wel te voren
waer om soe dat ghi sijt bescoren
off ghewyet in hogher waerde
ghi soudt den volke sijn een heerde
ende den heren segghen twaer
wat hoer zielen is contraer
soe mochten sy deylen ende kyesen
ende selve schuwen hoer verliesen
die dus dwalen al ghelijc
malc mit anderen inden slijc
recht als twee blinden onder hem beyden
daer deen den anderen pijnt te leyden
ende vallen beyde in een pit
ghi heren nu verstaet wel dit
soe wye den blinden te verre ghetruwen
hem mach wel ten lesten gruwen
als die een den anderen sel soecken
daert duuster is in allen hoecken
minnet recht ende leeft in vresen
beschermt weduwen ende wesen
soe sal god die werlt sparen
die ymmer moet in corten jaren
beter worden off vergaen
hoe soude boesheit langhe staen
dat is een dinc dat nye en ghescach
off by naturen wesen mach
want der boesheit is beschaert
int leste te varen hinderwaert
totter vreseliker laghen
dan sel die swaerste dach bedaghen
dien god ter werlt ye warden liet
tis recht dat elc dien dach ontsiet
want god dan selve comen sal
cleyn ende groot berechten al
wes ter werlt ye gheschiede
smeken runen ofte miede
en maect ons gheen verdinghe dair
die wercken sullen openbair
by enen ygheliken staen
heeft hi quaet off guet ghedaen
dair nae selmen omme schencken
rechte loon al sonder mencken
dan moghen sy hopen ende verblyden
die weldoen nu in horen tyden
ic sach in enen winter cout
ende overdachte menichfout
by wat zeden hier op eerde
die menighe comt in groter waerde
ende wort gheprijst in sinen staet
een ander leeft in dommer daet
ende is van eren al ontweecht
sulc wil loven al datmen seecht
ende clappent lichtelijcken voert
al comt hy daerment gaerne hoort
vanden dommen sijn ghelijc
int lest soe daelt hi inden slijc
ende wort onwaert ende zeer ghelaect
soe wye die doecht van helen smaect
sie scheltmen wijs entaer toe vroet
wantter rechter eren hoet
die en worde nymmermeer volcomen
al sochtmen aldertiere bloemen
die men te meye op eerden ziet
men vonde gheen bloem die helen hiet
helen is der eren vaen
als ic u noch wil doen verstaen
die wel heelt an elken rinck
die mach weten menich dinck
datmen clappers hout verborghen
die helen connen ende besorghen
daer en is nyemant voir gheveynst
die wel heelt ende overpeynst
wat hem schaden mach off vromen
twaer schade sy en souden comen
al daermen loff van eren gheeft
in wat staet die mensche leeft
sel hi prijs ende eer ghewinnen
hij moet die doecht van helen kinnen
often schiet hem nymmermeer
daer is menich edel heer
die sinen rade moet ghetruwen
soudment dan clappen off vernuwen
hier entaer tot elken hove
soe waert een raet van crancken love
des zijt seker ende ghewes
want als een raet ghesloten es
ende om nutscap overdraghen
soe en salmens clappen noch ghewaghen
voerden tijt datmen mach sien
die wercken die by rade gheschien
om dat die bose altijt begaert
die doecht te setten achterwaert
soe selmen voer hem helen vast
nauwen raet ende swaren last
gheliken oft in biechten waer
alsoe langhe datment openbair
int ghemene moet vertellen
om schade om hinder mede te vellen
off eens heren last daer mede
oeck kiestmen rade in elker stede
ende oec schouten ende wet
ende wes men daer te rade set
dat selmen wiselic behelen
off nymmermeer gheen recht bevelen
die ghene die hem anders spoen
want wisen raet es wel te doen
inder heren moghentheit
ende alsmen dan te rade gheit
mit dien die helen niet en connen
soe ist onnuttelic begonnen
wanttet tende mach faelgeren
selmen oock ter werlt hanteren
goede minne sonder fel
die ghedurich bliven sel
staende daer si is gheresen
helen moet haer sloetel wesen
nacht ende dach spade ende vroe
minres die ontdecken hoe
off waer hem heil es gheschiet
die draghen minne sonder bediet
ende hem sel selden heil ghescien
want min is blint si en mach niet sien
ende nyemant en can hoer bekinnen
wyen sy comt int herte binnen
eer sijt selve openbaren
daer die minne in coomt ghevaren
heymelic verborghen al
soe wye van minne maect ghescal
die versmaet vrou venus bot
oeck sluut hi der minnen slot
al anders dan vrou venus telt
want als sy cryghen hoir ghewelt
twee herten dien sy tsamen voecht
mitter minnen inde doecht
die moeten hoer te dienste staen
soe en selment vorder niet verslaen
dan sijt malcander weten laten
heymelic in sulker maten
dattet emmer blijft verholen
dit heeft venus eerst bevolen
hier om soe volcht horen leer
ridderen knapen ende joncheer
moghende vrouwen ende joncfrouwen
en laet u niet van buten schouwen
dattie nyders comt voer oghen
want sy moghent qualiken doghen
dat enich dinc in doechden rijst
hier om ist helen hooch gheprijst
ende totter minnen oeck vercoren
men sel den nyders helen voren
alle dinc daer macht an leecht
dus is hi vroet die helens pleecht
wantmen beghin ende eynde siet
soe en moghen nyders letten niet
dat doet tis al hem ontseit
by helen dat te helen steit
moechdi der eren pat ghenaken
off u selven eyghen maken
al waerdi vry ende onverlient
al seg ic biechte minen vrient
ende bid hem voort om een ghestil
hi machet helen off hi wil
soe mach ic mit hem smeken dan
ende bliven voert sijn eyghen man
dus moghen sy eerst hem selven menken
die mildelic in woorden schencken
dat te helen is ghesat
dat doet sy crighen menighen hat
doch ist beter openbaert
daer schade off blame in is gheschaert
om te letten arch volbrenghen
dan off men hem gave vol onthenghen
oeck daer doecht off comen mach
dat selmen ymmer doen ghewach
vroe ende spade in allen tyden
op dat die goede hem des verblyden
dus selmen helen ende ontdecken
ende ymmer doecht in doechden trecken
sellen wy te recht ons leven leyden
ende der zielen pat bereyden
mit gode te varen onbelet
soe sijn sy oec beraden bet
die om doecht gaerne pinen
dan die boesheit laten schinen
want tis langhe tijt ghesproken
dat alle ondoecht sal sijn ghewroken
sonder twy ten lesten daghe
daer die vyant felle laghe
elken sonder heeft gheleit
men wijst die goede ter ewicheit
mitten hemelschen ghesinde
in duusternisse als die blinde
wijstmen die sonden onghehuer
dat openbaert ons die scriftuer
doch wy en sellen nyemant wisen
ewich dalen sonder rysen
want god heeft noch verholenthede
die hi sijn jongheren nye en zede
noch oec en sal te ghenen stonden
mar hi hiet hem schuwen sonden
ende malcanderen niet vermoerden
weder in wercken noch in woerden
hier om ist te duchten zeer
crencken wy an goede off an eer
yemant daer hijs niet en hoert
tsel voer gode sijn een moert
want hi heet ons broeders sijn
sonder loghen off venijn
malck op ander achter rugge
soe maecwy hier een vaste brugge
onser zielen op te tyden
alsmen den lesten pat sal lyden
soe wise ons god ter hemelscher stede
ende willem van hildegaersberch mede
ghi rechters die nu rechters heten
als ghi te rechte sijt gheseten
doet ymmer recht wats gheschiet
ende lochent uwer namen niet
soe moechdi in eren voerwaert comen
want liet ghi u voer rechters nomen
ende doedi onrecht so ist al ghelogen
want trecht is emmer onghebogen
ende nyemant en mach crom aensien
hier om sel hem wel gheschien
die rechtich sijn in hoer leven
want god heeft selve den naem ghegheven
dattet recht sal sijn ghenant
wairmen comt in enich lant
ende onrecht isser off ghescheiden
want elck is een van hem beyden
ende wil u segghen by wat saken
recht en can gheen onrecht maken
al dedemen onrecht openbaer
recht blijft in hem selven claer
elck mach wel een onrecht leren
mar recht en can gheen man verkeren
ic bin in dichten soe verdoert
en weet wat langher bringen voort
dat ghenoechlic is te horen
die sloetel van vrou eren toern
die is der edelheit ontverret
tslot wort out ende zeer verwerret
men cant ghereyden noch ghestellen
ghiericheit ende hoer ghesellen
die doen vrou eren overlast
haer en helpt muer noch toren vast
alsoe alst nu ter werlt ghelt
wapen over die ghiericheit
vrou eer die mach hoer wel beclagen
si wort ghewacht in felre laghen
ende hoer en comt nerghent gheen ontset
blijft sy ghevanghen onder tnet
wye sal dan mitten heren hoven
die prysen connen ende loven
wes die heren hem bewynden
ende helpen nauwe vonden vynden
al daerment trecht nu mede verdooft
ende der heren hoff berooft
vander rechten eren cleyt
wapen over die ghiericheit
waer die scalken boven rysen
daer mach die goeden wel off grisen
want sy sijn ghierich ende wreet
wye wel doet den hebben sy leit
dat doet hoer wesen is contraer
mochtmen tsien int openbaer
off bekennen wye sy waren
die den heren dus beswaren
dat sy der eren naem verliesen
men soudse nyet te rade kyesen
die nu den goeden sijn dus wreet
wapen over die ghiericheit
al wilden heren reden kennen
alsmen gaet mit valen mennen
elkerlijck om sijn behaghen
soe en weten sy niet wat maten dragen
na consent van elker zyde
die schalke leest hem sijn ghetyde
also subtylic voerden oren
hierom die heren die dit horen
wanen dat hi hevet recht
aldus wort edelheit verplecht
entie heren oec verleit
wapen over die ghiericheit
my en twifelt daer niet an
wist een heer van elken man
wat hi meende in sijn ghedocht
dat nymmermeer ghevallen mocht
datter schiet u alle daghe
want soe en quam niet dan rechte clage
voer den heren off voer schepen
nu wort die goede int vel ghenepen
jammerliken sonder verdient
men wart mit ghelde der heren vrient
daer die ghemeente zeer om creyt
wapen over die ghiericheit
wilden hem die heren schamen
dat sy tonrechte myede namen
soe most emmer recht gheschien
die schalken souden hem zeer ontsien
te comen inder heren raet
nu helptmen ghewelt ende overdaet
jeghens den here om ghelt verdingen
deen gaet perssen dander wringhen
hoe hire meest uut can ghepuren
trecht dat wijstmen buten muren
elc wilt hebben hoet hem ghereyt
wapen over die ghiericheit
waerby soe salmen heren kinnen
ist dat sy gheen eer en minnen
weder in meninghen off in daden
waer dan een scale mit gout gheladen
hy mochte wel een heer gheliken
mar alsmen siet die doeghet blyken
daer wort edelheit vernaemt
ic waent den heren wel betaemt
ende anders alle goede lieden
dat si hem niet en laten myeden
van enighen recht daert an hem steit
wapen over die ghiericheit
een lant dat staet in goeden recht
elken man al even slecht
dat comt den heren veel te baten
want worden rijc hoer ondersaten
soe en can hem gheen goet ghebreken
mer moeter emmer miede uut leken
eermen recht off reden doet
soe rijst nijt ende overmoet
ende elc partyet mitten sinen
dan comt die loghenaer veninen
al daer hi vint alsulck ghesceit
wapen over die ghiericheit
aldus maect ghiericheit pertyen
ende doet die werlt also castyen
dattet yammer is te schouwen
die een gaet den anderen blouwen
doot off lam dats openbaer
nochtan weet ic cuum int waer
wat hem witen eer tgheschiet
veel te claghen dit verdriet
dat is een dinc dat luttic vroomt
eert voer den hogen rechter coomt
daer vint elkerlijc sijn loon bereyt
wapen over die ghiericheit
een wijs lantsheer van sinnen vroet
die mochte node om enich guet
sijn volc partyen laten kyesen
want wiere an wint hi moet verliesen
dat doet het sijn sijn selfs lede
heeft hi last si varen mede
hem te stercken hem te vromen
wat sal dan schat of miede ghenomen
voer eendrachticheit te maken
tfalt te spade naden zaken
als deen den anderen versleit
wapen over die ghiericheit
al waer een heer van machte groot
hem mocht opcomen sulken noot
dat hi sijn volck wel hadde te doen
ridderen knapen ende baroen
elkerlijc mit sijnre macht
wat is beter dan eendracht
daermen ghewapent hout om striden
dus mach een lantsheer gheerne tyden
sijn volck te soenen alle ganghe
want waer partyen duren langhe
daer wart van yammer veel bescreyt
wapen over die ghiericheit
ghiericheit heeft veel te doen
binnen room ende tavenioen
onder thooft van onser wet
dat is mit paensen soe beset
dat kerstenhede comt in dwael
elc heeft sinen cardinael
ende blijft in partyen staen
die een wil scheren dander vlaen
ende elck rechtich vader wesen
hoe sal dit kerstenheit ghenesen
die vander waerheit niet en gleit
wapen over die ghiericheit
ghiericheit van aertschen goede
bedwinghet dus die wise vroede
dat sy hem scheiden in contraer
gaet te rome ghi vintet daer
of tavinioen inder stede
daert hooft is van kerstenhede
ende der kercken fundament
dese heeft ghiericheit ontwent
dat sy hem in pertyen cloven
die heren helpen tcoern schoven
om datmer keest in weyt
wapen over die ghiericheit
aldus comt kerstenheit in roer
om dat si sien alsulken voer
an die gheen die souden gheven
exempel hoe wy mochten leven
dattet gode waer bequaem
want sy spisen den lichaem
gulseliken eerst van binnen
entan gaen si van buten winnen
groten schat ende duer ghewade
dus vintmen thoff sonder ghenade
die wijl der schalken macht is breyt
wapen over die ghiericheit
heren sijn ter werlt ghesat
om onrecht te maken mat
ende rechtichede oec voort te sterken
die priesters om die goede werken
die sy den luden sullen tonen
willen dese die werlt honen
ic hope zeker neen sy niet
doch ist menichwerff gheschiet
om tghenyet datter off droep
dat sy mit vlyte gaen te knoep
aldaer die schalke sijn nette breyt
wapen over die ghiericheit
machmen heren ende papen
mitter myede aldus betrapen
soe is ghierichede venijn
die weder boete noch medecijn
en mach verdriven nu te tyde
die hande bliven open wyde
waermen schat off myede gaert
een ghierich hert is so beswaert
want selden crijchtet sijn ghevoech
al haddet alles dincs ghenoech
al daer die werlt mede meyt
wapen over die ghiericheit
wat wy dichten wat wy vinden
die hier op daertsche have slinden
die bliven durich int volherden
om dit goet van deser eerden
setten sy hem in groten vresen
deen gaet breken dander tesen
hoe hijs meest gherapen can
daer en is gheen lesen an
si voeren tseyl al ongheswicht
hoor loon dat staet voer ghesticht
daer elck by kent sijn eyghen feit
wapen over die ghiericheit
en en comt hem niet te staden
dan die hope van weldaden
als onse reden sel oirkonden
ghi ghierighe minres vanden ponden
waendi mit ghelde dan maken soen
off mede te nemen kempen coen
die voer u striden int ghevecht
neen het is een ander recht
ghi en dort daer om gheen talman vragen
men sal daer al ghelike draghen
waer sentencie nader pleyt
wapen over die ghiericheit
mochtwy ghierliken ommesweven
ende altoes sonder sterven leven
ende in die oude niet faelgieren
soe waer den menighen fellen ghieren
wel gheschiet na sinen waen
die nu jaghen sonder vaen
want wat si rapen ofte muren
ten can hem niet langhe gheduren
si moetent rumen mitter doot
hoer ziele blijft in anxten groot
daer god om storte sijn helich zweyt
wapen over die ghiericheit
een ghierech pat ghement mit valen
wil daer edelheit in dwalen
om gheniet al hier tontfangen
wye mach dan te gheven langhen
een kaerl dies niet en heeft gheplogen
of die gheven niet en moghen
desen tween ist quaet te leren
miltheit taemt wel byden heren
sijn si papen ofte leec
macht mi helpen dat ic smeec
ic laetet waer wel ongheseit
wapen over die ghiericheit
want ic strijc op dove snaren
vrou eren schip is langhe ghevaren
men prijst nu niet voer rapen tgoet
ist een evel sonder boet
wat helpt datmen te meester gaet
mar die gheen daert al an staet
die sel noch vinden waert ghebreect
off in wyes handen dat myede leect
off wye sijn zwaert in goeder maten
ghedreghen heeft den recht te baten
dattet niet tonrecht en sneyt
wapen over die ghiericheit
mach ghiericheit aldus regneren
soe en mach hoer schaemte niet verweren
si en wert ghescoten doer den huyt
dorst si claghen overluyt
die borden waren hoer veel te zwaer
die die schalken bringen naer
den goeden opten hals gheladen
wye dar den heren anders raden
dan hem ghenoecht of is bequaem
van hildegaersberch willaem
die laeckt hem die alsulc arbeit
wapen over ghiericheit
int soetste vander meyen tijt
als over al die werlt wijt
lover spruten ende gras
quam ic ghegaen daert schone was
spasieren op een water claer
daer die voghelen sonder vaer
by naturen lude songhen
entie bloemelkijn ontspronghen
op dese rivier aldaer ic ghinc
overdencken menich dinc
beyde van desen ende van dien
mijn ghepeins en was niet clien
om schone materi te vinden
die ic in ryme mocht ontbinden
beide voer heren ende voer knapen
die gheboren sijn van wapen
papen clercken ander luden
willic oec den sin beduden
wat ic daer vant in corter stont
ende mit reden maken cont
doe ic ghinc peynsen ende visieren
vreemde sinnen menighertieren
die wel an goeden dichten voeghen
ende die mi tieghens therte droeghen
daer of en maect ic gheen ghescal
wildi die waerheit weten al
ic bleefs an een die mi behaechde
ende quaem ic daers my yemant vraechde
ic wilt berechten sonder beyden
ende mit reden onderscheyden
an wat materie dat ics bleef
ende in minen sinne screef
soe dat ics heb een deel onthouden
nu mercket jonghen mitten ouden
ende elck versta den rechten sin
tis van sinte gheertruden min
die men gheeft drincken elken man
entaer toe die vrunscap van sint jan
noch huden sdaechs te menigher stede
den vrouwen des ghelijcs oec mede
dit neemdi gheerne alsmen u biet
mer den rechten zin en weetti niet
by wat saken datmen tdoet
hoert na mi ic maecs u vroet
hoe sinte gheertruut leede hoer leven
ende waer om hoer minne is hier ghebleven
alsmense u schenct al sonder sparen
dat ghi dan hoept te bet te varen
si was een nonne hier te voren
ende een ridder wel gheboren
hadse mit minnen soe bevaen
dat hi hoer niet en mocht ontgaen
die byden cloester was gheseten
daer sy nonne off was gheheten
dese heilighe joncfrou sinte gheerde
die hoer altoes te doeghet keerde
als ghi hier nae wel moecht versinnen
hoert ghi tende van deser minnen
die sy beyde gader droeghen
die joncfrou die liet haer ghenoeghen
mitten ghenen die si minde
al wast dat hoer die ridder sinde
van hem en wilt sy groot noch cleen
si minde jhesum van nazarene
ende marien sijnre moeder
daer toe sint jan die hoir behoeder
was doe sy hoer kint sach hanghen
mit sulker minne was si bevanghen
sinte gheertruut dese joncfrou
ende op sint jan hadsi hoir trouwe
naest gode ten voersten al gheset
si en gheloefde nyemant bet
dan sint jan ewangelist
om dat hi meer van gode wist
dan enich sanct of martelaer
off apostel weet voirwair
daer om soe hadsien vercoren
oeck hadsi wel seggen horen
dat hi sonder pine starff
ende themelrijc verwarff
dat luttic heilighen mocht gheschien
dan sint jan ewangelist allien
si en worden veel ghebrocht ter doot
mit swaren pine ende groot
want si en aldus minnen woude
al hoer daghe mit goeder houde
boven anderen heilighen zeer
hierom selmen ymmermeer
sint jan ende hoir te gader noemen
dat elc moet varen ende comen
in hoir gheleyde sekerlijck
des onne ons god van hemelrijck
nu laet ic dese materi bliven
ende ic wil vanden ridder scriven
die sinte gheertruut niet en vergat
waer hi quam in elker stat
si en was hem overste inden moet
an hoer en spaerde hi scat noch guet
nochtan en was hi niet soe coen
dat hijt hoer dorst te weten doen
wat zaken dat hi op hoer miende
want sy gode ten voersten diende
ende overste hilt in hoer ghedocht
hier om bleeft al onversocht
wat hi miende die ridder milde
si leefde recht als die niet en wilde
ne ghenen man onder den troen
hoe rijc hi waer off hoe schoen
doe docht die ridder deed ic haer blyken
om man te nemen in aertrijcken
soe soude die vrienscap entie prijs
die si mi doet in goeder wijs
after dien worden ghestoert
dit docht den ridder quaet verboert
dat hi die vrienscap soude derven
die si hem dede menichwerven
mit solaes in goeder doecht
soe dat hem therte wert verhoecht
alst mit sorghen wort becoort
hier om bleeff hi ghestade voort
dese ridder ende liet
veel te claghen sijn verdriet
hi en wilde hoer hulde niet ontberen
nochtien wast overste sijn begheren
hoer te crighen tenen wive
hier op stont sijn sin soe stive
dat hi coos voert alre sienst
ghestade te bliven in horen dienst
sonder enich dorperheit
mar goede gonst was hem bereit
menichwerven sonder veynsen
luttic archs plach si te peynsen
opten ridder vrouch off spade
die om horen wille dade
menighe cost op davontuer
ende arbeit die hem wert so zuer
hi liet om horen wille maken
wat dat daer brac in enigen zaken
inden clooster al omtrent
soe datten prijsde zeer tconvent
mar si en wisten groot noch cleen
abdisse noch der nonnen gheen
waer om dattie ridder dede
den clooster dese waerdichede
hy liet schone geesten malen
beyde in cameren ende in zalen
die hem costen groten schat
daer nae wart hi des ghevens mat
want sinen staet die quam ten ende
doe was die ridder in ellende
ende hi en wiste hem ghenen raet
dat dede hi most sijn hoghe staet
dalen laten aen sinen danck
doe wort sijn hope alte cranck
ende hi dochte in sijn moet
al creghe ic dese joncfrou goet
ic en mochtse niet in eren houden
waer op soe willic mi verbouden
off verstroyen tenighen tyden
doe most die ridder sorghe lyden
des hi onghewone was
daer te voren als ic las
ende als hi stont in dit ghepeyns
ende dochte harwaert ende gheyns
doe quam die bose tot hem ghegaen
ende was recht als een man ghedaen
soe wye dat in wanhope sy
daer is die vyant gheerne by
want hy en dan best becoren mach
soe poecht hire om nacht ende dach
hy gruete den ridder ende sprac
my donct ghi lijdt groot onghemac
van groeter sorghen die ghi draecht
al ist dat ghise niet en claecht
sy leit u swaerlijc inder herte
hier om soe lijd ghi grote smarte
dat sie ic wel an u ghedaen
ende ic mocht u wel helpen zaen
van des u deert wildijs mi lonen
die ridder sprac die niet en cronen
machmen hoer ghedochte sien
die bose antwoerde mittien
ic wil dat ghi die waerheit segt
off ic u loghen heb ondect
neen ghi sprac die ridder doe
mar ic wil ymmer weten hoe
ic dat soude verdienen moghen
dat ghi mi holpt uut minen doghen
oec wye ghy sijt of waendi coomt
moechdi mi helpen dat mi vroemt
ic wil al doen dat ghi my hiet
oeck wat dat mijns daer nae gheschiet
want ic lyde soe groten pijn
mochter boete tieghen sijn
ten stonde mi seker niet te laten
dat doet mijn sorghe is boven maten
jaet sprac hi die bose gheest
ghi sult hebben grote feest
van desen daghe voerwaert meer
wildi doen dat ic u leer
die ridder sprac wat soude dat wesen
daer ic mede mocht ghenesen
vanden oevel dat mi daert
die bose antwoerde mitter vaert
goets soe vele sal ic u gheven
dat ghi moecht mit eren leven
tallen stonden daer ghi sijt
doe wort die ridder zeer verblijt
die hi staende vant in sorghen
entie vyant sprac ic sal u borghen
hoe langhe dat ghi voer wilt noemen
mar als die tijt is ommeghecomen
soe wil ic uwes ontbeiden hier
ende ghi sult tot mi comen schier
wat baet dat ic u langhe telle
ic bin die vyant vander helle
ende ghi most dan varen op mijn ghenade
doet ghi nu dat ic u rade
dat sprac die vyant openbaer
doe wort den ridder therte zwaer
nochtan en conde hijs niet vertyen
hi en most an sine woerden lyen
om die minne vander joncfrouwen
lovede hi dat hem mochte rouwen
mit allen rechte als omme quaem
die tijt die hi te leven nam
want hi en coes niet langher daer
dan te leven seven jair
doe en dede hi niet als die vroede
ende hi beseghelde mit sinen bloede
enen brief die hi hem gaf
entie vyant schiet daer af
nu creech hi des hi begaerde
wes hi doe wenschen woud op eerde
van schatte of van sulken dinghen
des plach hi hem soe veel te bringhen
die vyant diene woude stercken
soe dat hi wonder mochte wercken
binnen deser tijt die was voersproken
wye hem misdede het wort ghewroken
soe machtich wort hi ende soe rijck
datmen niet en wiste sijns ghelijck
dese joncfrou daer hijt om dede
gheschiede soe grote waerdicheide
omdat sy heilichlyken leefde
ende luttic yet in sonden sneefde
dat si dit van gode wist
hoe die bose mit nauwer list
desen ridder hadde bedroghen
daer hi hem staende vant in doghen
om horen wille altemale
dat docht hoer yamerlike tale
dat hi dit dorste avonturen
ende niet laten om gheen besuren
mar sinte gheertruut was sijn vrient
ende hi had hoer altoes ghedient
dat loonde si hem ten lesten daghe
doe daer naken soud die plaghe
want die tijt was thans gheleden
dat die ridder most van steden
trecken optie langhe vaert
ter ewelyker pinen waert
want seven jair sijn ymmer gaende
ende hi en had vorste mar twe maende
datten die vyant soude halen
mit live mit ziele tghelach te betalen
doe bestont hi harde te dencken
hoe hem die vyant soude crencken
ten ende vanden seven jaren
als hi ter helle moste varen
ende nyemant en mochtet voer hem doen
doe droefde zeer die ridder coen
ende hi vergat vriende ende maghe
die hi ghemint had alle sine daghe
ende sinte gheertruut dese joncfrou
want hi greep soe groten rouwe
dat hi nyemant vroechde en toechde
god weet wel wat sijn herte doechde
van groter pinen ende wee
dese leste maenden twee
doe die seven jaer ommequamen
doe riep hi dat convent te samen
entie ridder nam oerlof
an alle die vrouwen opten hof
ende hi ghinc sijn foy besetten
die reyse en dorste nyemant letten
want hi had te voren gheseit
als ic te varen bin bereyt
soe en mach my nyemant wederkeren
by desen exempel moechdi leren
dat hem nyemant en laet bedrieghen
die langhe vaert en mach niet liegen
dicke twifelde hem sijn moet
desen ridder daer hi stoet
want hem die reyse niet wel en lust
ende om dat hem god gheleiden must
soe gaven si hem drincken allegader
ende bevalen den hemelschen vader
mar als hi sinte gheertruden sach
die hem soe swaer op therte lach
doe wederseide hi horen dranck
ic hebs ghenoech ic weets u danck
sprac die ridder ic wil voort
sinte gheertruut die seide hoort
drinct doch om die minne van my
ende den vrienscap al daer by
des apostels sinte johan
dat u gheleide die heilighe man
doe dranc die ridder eer hi ghinc
dat was hem een salich dinc
als ghi hier nae wel moecht verstaen
want als die ridder quam ghegaen
weder optie selve stede
daer hi loofde sijn sekerhede
ende mit letteren bescreeff
om goet dat hem onlange bleef
in sulken schijn als hi begaerde
ende ziel ende lijff daer om verteerde
ter selver tijt nam hi sijns waer
die hem ghedient hadde seven jaer
vander hellen die vyant
ende stont daer heter dan een brant
doe mocht hem wel mit rechte gruwen
ende sijn droefheit al vernuwen
wanttie vyant sprac hem an
gryseliken als hi wel can
desen ridder ende vraechde
hoe hem die reyse daer behaechde
die zorcheliken was aenschijn
swaerlijc sprac die ridder fijn
ic moet mijn zekerhede vryen
ende schuwen jhesus ende marien
ende varen optie helsche wrake
die bose antwoerde op dese sake
dijn zekerheide is te mi cranck
du en gaeste niet den rechten ganck
du dronckste nu dats waerhede
om hoerre minne die mi soe lede
heeft ghedaen al desen tijt
ganck van mi ic schelde di quijt
dat moetic doen bi hoer bedwanghe
ende al wilde ic dienen noch so langhe
cost ende arbeit waer verloren
al hadstu hulde mi ghesworen
beyde mit herte ende mit sinne
droncstu om sinte gheertruden minne
als ghi deedt tot uwen vromen
soe waer mijn macht al benomen
dat ic di niet en mochte schaden
du en selte mi niet meer verladen
mit hoerre minne cleyn off groot
die di opt leste drincken boot
om sine vrienscap die si heeft lieff
hout hier weder desen brieff
daer dijn sekerheide an staet
van di en gheer ic ghenen baet
dan du mi van di lates varen
ende ic wil al des goets ontbaren
dattu van mi hebs ghecreghen
had die joncfrou alleen ghesweghen
soe mostu mede an onsen rinck
dy en soude helpen ghenen dinck
mar sy heeft di van mi verbeden
die du mindes van ghiericheden
ende doestuut meer het sal di rouwen
doe en mocht hijt niet langher scouwen
deen schout quijt aldaer den anderen
entie ridder die ghinc wanderen
mit groten vroechde ten clooster weder
daer hi gode in diende zeder
als hi te cloester weder quam
ende tconvent die waerheit vernam
doe waren sy blyde allegader
ende schoten an dien ridder te gader
ende hieten willecoom al ghemien
out ende jonc groot off clien
oeck hietsi hem willecome sijn
die van hem wist den rechten fijn
sinte gheertruud sine vriendinne
ende sprac hem toe mit stadigen sinne
heymeliken dese reden
ghi hebt avontuer gheleden
dat weet ic wel al segdijs niet
ja joncfrou al is mi dit gheschiet
ic sels mi hoeden al mijn leven
ic wil mi al hier begheven
in desen clooster ende dienen gode
ende houden voert al sijn ghebode
dat en lietic niet om al dat goet
daer god die werlt mede voet
dus ghinc die ridder hem bereiden
als dat hi woude een leven leyden
dat gode ontfanckelijcken waer
ende sijn goet gaf hi daer naer
sine vrienden sine maghen
soe dat si hem wel mochten bedraghen
alle die ghene die na hem quamen
ende arme luden liet hi by namen
rijcke maken van sijnre have
ende inden clooster gaf hi gave
dat sijs moghen noch te bet
daert clooster nu is mede beset
dus was die ridder wel gheleert
ende ter doghet soe bekeert
dat hi starff een heilich mensch
wat baet dat ic om rijcheit wensch
die ic ymmer rumen moet
ende dese heilighe joncfrou goet
die voer oec mede ten ewighen leven
ende elck is mit gode nu zeer verheven
die ridder entese heilighe nonne
die ghenen dinck onder die sonne
en minnede boven onsen here
ende sint jan plach si te eren
beide mit vieren ende mit vasten
soe dat hi hoer halp oec mede ontlasten
desen ridder daer ic off spreke
die die bose mit valscher treecke
tot zwaren sonden hadde verspaent
hier om soe wyemens noch vermaent
die sel hoer minne altoes drincken
ende om sint jans gheleide dencken
die die ridder van hoir nam
eer hi totten vyant quam
die hem tot quaetheit hadde ghevouden
al heeft hi hem zeder quijt ghescouden
hier om drinct al sint jans gheleide
eer deen al vanden anderen scheide
als ghi enighe reyse bestaet
daer toe hoer minne al onversmaet
die sinte gheertruut was gheheten
ende op dat wy hoer minne ghenieten
so willen wise alle drincken gaern
ist op die strate of in taveern
ende onsen vrienden schencken weder
ende wanttet is onthouden zeder
van desen tween daert eerst of schiede
dat beyde bleven heilighe liede
hier om sijn willem ende ic in een
van hildegaersberghe onder ons tween
ende hebben ons also beraden
dat wise nyemant en hieten versmaden
wye mense schenct hi en selse ontfaen
dat hi in hoer gheleide moet gaen
daer ghi dit dicht of hebt ghehoert
ende ons god leyde ter hemelschen poort
ter lester reyse alst is te doen
hier mede eynde ic mijn sermoen
ghi hoghe wise lantsheren stout
al hebdi rijcheit menichfout
nochtan suldi goods ontsien
want ghi hout van hem te lien
u lijff u guet burch ende lant
staet te mael in sijnre hant
wy en hebben van ons selven niet
dan al ghebrec diet wel besiet
mercket waer sijn sy bevaren
die hier voer u heren waren
als hector ende alexander
julius ende menich ander
josue david ende judas
machabeus die coene was
artur kaerl ende godevaert
dese heren mosten onghespaert
sterven ende ghi sult oeck den ganc
volghen mede ist cort ist lanc
ghi heren daer om mint die doecht
wat ghi looft ende vermoecht
dat hout altoes nae uwer macht
ende ymmer weest alsoe bedacht
dat ghi schuwet onrechte miede
ende leeft alsoe dat uwe liede
bidden om u langhe leven
cleynen misdaet suldi vergheven
goeden dienst wel te lonen raemt
wanttet u edelheit betaemt
u steden hout in horen recht
u ridders ende u leenknecht
en veronrecht niet van hoir guet
ende uwen edelen heerlyken moet
en verheffet niet op u arme diet
ende ymmer seldijs laten niet
ghi en selt altoes ondaet wreken
ic heb enen wisen horen spreken
waer een heer ondadighen spaert
dat hi sijn onnosel volc beswaert
heren al is u heerlicheit groot
ymmer hebt vrese voer den doot
want yeghen hair en baet gheen stunen
smeken raden nochte runen
als god wil wy moeten voert
hoeneer dat u die doot becoort
soe suldi henen ende ghi en weet waer
ende ymmer hebt des varens vaer
ende des en laet om ghenen schat
weet u is volghemeten tfat
oeck hoe ghijt weten wilt of weet
by sulker maten als ghi meet
daer moet ghi weder by ontfanghen
wy en moghense corten nochte langhen
lichten zwaren niet een coern
die wel ghemeten heeft te voren
die mach hem na wel vroechden das
god die selve een meter was
voer ons allen vol te meten
die selt wel kennen ende weten
hoe wy meten ofte palen
sonder enighen tuuch te halen
want elck moet daer hem selven wroeghen
ende mitter gherechticheit ghenoegen
sonder enich weder dinghen
die hier nyden ende dringhen
die moeten daer onnosel wesen
ende hoers selfs wercken overlesen
sijn sy goet of sijn si quaet
sy vinden daer die wedermaet
voerwaerde ende rekeninghe
dat sijn twee saken sonderlinghe
daer rust off comt ende oirbair
dit heeftmen dickent vonden waer
want wye sijn schout verghelden wil
sonder forpel of gheschil
die houde sijn rekeninghe recht
nader voerwaerde even slecht
die niet en rekent ofte scrijft
wat hi looft of schuldich blijft
als hi tot sinen daghen coomt
die wert sot off schalc ghenoemt
die schalc en wil sijn schult niet weten
die sot die heeftet thans vergheten
wat hi schuldich is of niet
eermen te rekeninghe ontbiet
rekeninghe is menigherhande
grote heren vanden lande
die setten dienres hier entaer
die hem dienen tlanghe jaer
eer sy rekeninghe doen
ende sulc die heeft een cort sysoen
nadat die rekeninghe draghen
vanden hoghen totten laghen
die gheen die sheren recht bewaren
die rekenen mit horen scharen
eens omt jaer wat hem verschijnt
van sheren broecke diemen vijnt
dat is een onghewisse rent
als die luden sijn onbekent
ende dicke vechten ende kiven
soe mach die rechter meest bescriven
die sheren tollen oec regieren
die moeten scrivens veel hantieren
eer sy alle dinc versinnen
wattie tollenaers sullen winnen
dats an davontuer belanc
heeft die coopman goeden ganc
veel te varen ende te keren
soe mach die toolnaer sinen heren
menich item overgheven
in sijn rekeninghe bescreven
die die wisse renten boren
na dat hout sheren coren
als si hoer rekeninghe besoecken
die vinden wel in oude boecken
goet bescreven onderscheit
waer hoers heren rente leyt
off wat si schuldich sijn te manen
doch moetet wassen ende wanen
nader avonturen loop
ten staet niet al op enen coep
sheren tiende ende ander goet
daermen rekeninghe off doet
by wilen min by wilen meer
moetmen rekenen den heer
dus staetet wis ende ooc tferval
in rekeninghe by reden al
ende om dat rekeninghe blijft ghestade
soe nemen die heren tot horen rade
wise luden diet voersien
wat by reden mach gheschien
off watmen schuldich is te laken
ende als die tijt beghint te naken
dat enich heer begheert te horen
na dat ic seyde hier te voren
rekeninghe van elken man
die sijn dienst te voren an
soe sentmen bode ende laet hem weten
dair die dienres sijn gheseten
wel te tyde voerden dach
soe dat een dienre scriven mach
eer hi rekeninghe doet
waer dat hi sijns heren goet
heeft ontfanghen off ghegheven
die dan te voren weet bescreven
sijn rekeninghe in sulker maten
dat hem die heren wel ghenoeghen laten
mitter waerheit die hi bewijst
soe wort sijn rekeninghe gheprijst
ende sijn dienste bevolen voert
sel rechte reden sijn ghehoert
voer ghiericheit in quaden wille
die om die myede zwighen stille
ende overdreghen mennich dinck
daer reden niet te rade en ghinc
een dienre die mit trouwen dient
beyde den heer ende oec der mient
die waer veel nutter in sinen dienst
ghelaten woudmen kiesen tsienst
dan yemant anders in gheset
hoe soud een dienre dienen bet
dan hi hem trouwelyken zaet
te dienen elck na sinen staet
soe dat die miente niet en claecht
ende sinen here wel behaecht
en deden nyders die ontraden
menighen loon van goeden daden
een ander dienre die hem veynst
ende sinen zack te vollen peynst
die mach hem selven zeer bedrieghen
want heren horen node lieghen
in rekeninghe off in claghen
daer die waerheit last moet draghen
een dienre die berekent wart
die mach wel billics sijn vervaert
want als die heer op hem verarret
soe wart hi andersins ghescherret
beyde van desen ende oec van dien
want ongheluc is node allien
want wye hem te voren daden lieve
die maken dan al ander brieve
ende scriven dat hem teghens gaet
om dattie heer gheneghen staet
eer tontsette sulken man
dan voert te dienste nemen an
soe crighen sy heymelijcke wrake
mittien heer van hoerre smake
want wye sinen rechten heer misdoet
die is der myenten selden guet
men vint oec veel ontschamelheden
inder myenten tsijn hoer zeden
hoeneer een dienre wert beswaert
om dat sy toghen horen aert
deen seit waer dander loghen
tarchste hebben sy meest voer oghen
tbeste treetmen onder die voet
comt een man in wederspoet
mar gaettet hem wel sy bieden hem trouwe
dus maken sy menich man die mouwe
dat hi mit woerden voer hem strijt
daer hi namaels groet verwijt
of horen moet ende sijn onwille
dit doet den menighen swigen stille
die voer die myente spreken soude
waert dat elcman draghen woude
sanders borden inder noot
creghe hi last of wederstoet
nu gaet die myent der mienten ganc
dus ist een arbeit sonder danck
die voerder myent hem selven set
die oec hem selven veel toemet
in sheren dienst mit onbescheide
vergaet sijn rekeninghe te leyde
op dat sy wort te recht ghelesen
want selden machment soe ghenesen
die voerden heer berekent is
hy en moeter borghe ende wis
setten eer hi scheydt van daen
men spreecten hardeliken aen
men doeten daer ter tale staen
ende heeft hi anders yet misdaen
soe veel te meer is hi belast
alsmen die waerheit ondertast
soe moet hi smeken ende vlyen
eer hi can hem selven vryen
vander daet diemen hem tyet
sijn naem die worter by ontwijt
waermen kennet verre off breyt
sijn dienst wort hem wederseit
ende enen anderen bevolen
oeck soe vraechtmen onverholen
off hijs wil bliven anden heer
blijft hijs niet soe ducht hi zeer
dat hy een argher kyesen moet
blijft hijs dair so staet sijn goet
ende sijn lijff in sheren hant
dus moet hi laten daer een pant
sulc als die heer hem overset
dat comt by dien hi mach niet bet
soe ruumt hi sinen dienst mit schande
die gheen diet na crijcht in handen
dien heeft hi dan den wech gheleert
hoe dat hi bliven mach gheert
ende rechte rekeninghe maken
die die heren niet en laken
anders elc na sijn ghenoot
waer sy dienen cleyn of groot
die moghen oec al daer by leren
dat sy rekenen mit eren
voor den ghenen die si dienen
ist van borghen ist van lienen
als elcman raken mach an tsijn
soe wort die rekeninghe fijn
die wise raden binnen der steden
moghen oeck by sulke reden
proeven ende mercken mede
van menighen punten die waerhede
eer sy hoer rekeninghe scriven
hoe si in eren moghen bliven
want der meenten lof is groot
ende swaer te crighen dats hem die noot
den ghenen die den steden raden
want den goeden ende den quaden
moeten sy dienen tlanghe jaer
hoe menigher sin hoe meer contraer
deen is wijs dander sot
en dede alleen hoers heren ghebot
ende ander dwanc die sy ontsien
men brochtse nymmermeer op yen
want als die myente macht vercrighen
dattie besten moeten swighen
so gaen sy raden elken bysonder
sy heffen op sy duwen onder
huden dien morghen desen
hierom donct mi beter wesen
dattie wise ende oec die vroede
regieren mit hoers heren roede
beyde steden ende lant
dan die dwasen mitter hant
hoer ghewin in dassche sloeghen
men sal altoes die beste voeghen
beyde in rechte ende in rade
want sy toorn ende schade
moghen schutten ende keren
ende leven mitter mient in eren
die meent die sel hoer neringhe doen
vollen weven maken schoen
smeden backen ende brouwen
enten goeden wel ghetrouwen
die die sorghe moeten draghen
ende die hoir lijff in reysen waghen
daer die meente cleen op ghist
waer dat elc die waerheit wist
beyde in steghen ende in straten
sy souden hem licht ghenoeghen laten
enten ghenen niet beswaren
die voer hem allen deer bezwaren
beyde an buren ende oock an gast
hoe gaern men elck te wille past
dat waen ic datmen niet en can
wel ghedoen oec wyet began
doch selmen emmer dbeste ramen
die misdoet die mach hem schamen
ende sonderling in sijn consent
want voer den heer diet al bekent
daer moetmen rekeninghe toghen
vanden laghen totten hoghen
beyde heren ende papen
die heerders sijn van desen scapen
die onder hem ter weyde gaen
hoe sy scheren hoe si vlaen
sy moten rekeninghe bringhen
van elken pute by sonderlinghen
voer den heer diet al verlient
daer een yghelijck in dient
van dat hi verstannesse heeft
want hem die doot een ende gheeft
al poghen wy hier om groot ghewin
wy en hebben eyghens meer noch min
dan die wille die in ons staet
wanneermen wel te reden gaet
die moghen wy bruken tonsen baten
dbeste doen ende tarchste laten
doewijs niet soe ist al ghevreest
siel ende lijf ende blijft gheweest
ter lester stont van horen vader
ende uten rijcken erve allegader
dat eyghen is ende ewich duert
entaer men nyemant off en stuert
die rechte rekeninghe toent
ende hier hem selven niet en hoent
al waenwy god verschalken hier
tis een comanscippe dier
daer noyt gheen wasdoem uut en wyes
maer altoes daelde in groot verlies
wye veel in sonden wert misdadich
die is hem selven onghenadich
ende sijnre zielen alte voren
want god en wreect mit ghenen toern
had hi toern of nijt ghesmaect
soe en waer sijn wesen niet volmaect
hier om sel een yghelijc
die wyle hi is in aertrijc
sijn consciencie al te gronde
graven doer om elke sonde
die der zielen moghen schaden
entaer of mit priester raden
dat hi sijn rekeninghe hoert
wy en moghen lieghen niet een woert
ten comt ons claerlyken voerden oghen
dair elck sijn rekeninghe moet toghen
hoe hi ziel lijf ende sin
heeft bewaert ende sulc ghewin
als god den mensche heeft bevolen
die gheen die buten reden dolen
ende valsche rekeninghe stellen
die stroyen selve dat pat der hellen
mit dat si rekeninghe bringhen
ongherecht van horen dinghen
want hoemen rekent so moetet bliven
men macht verplamen noch verscriven
weder mit pennen of mit int
god die neemtet als hijt vint
elcman reken anders wel
hi is die gheen die kennen sel
onse wercken menichfout
arme rijcke jonc ende out
maechden knapen mannen vrouwen
hier om dient altoes mit trouwen
alsulken heer diet al vermach
soe crijchdi int leste goet ghelach
als hi sijn rekeninghe ontfaet
die lonen sel van elker daet
die wil is een al daermen telt
ende waerment duutsch te rechte spelt
daer staet die wil alleens ghenoemt
daer wonders veel ter werlt uut comt
want elck heeft sonderlinghe wil
ende nymmermeer en staet hi stil
hi en werct in desen off in dien
ende wat hi biet dat moet gheschien
ofmen salt mit crachte wederstaen
die wille blijft wel onghedaen
daer die wise hem laet gheraden
mar war dat domheit is gheladen
daer gaet die wille sinen ganck
staet hi vry sonder bedwanck
om dat die wille is menichsens
in woerden wercken ende in ghepens
soe wort ter werlt opgheheven
menigherhande staet van leven
want elcman denctet sine goet
dair die wil in leven doet
dus crighen wy lollaerts ende baghinen
nonnen die oeck heilich schinen
tsaertroysers zweesteren ende bagaerden
ende ander gheestelyke harden
die ons leren ende wisen
soe datse ons billics staen te prysen
want wat sy leren int sermoen
ons dat ghaen si selve doen
dus gheven si goet exempel mede
si sijn ghewyet op die bede
karmeliten ende augustinen
minrebroeders end jacopinen
ende oec om salicheit gheset
want leven si wel si leren bet
dat is int oechscijn openbaer
lieghe ic niet so seg ic waer
brecter yet dat volle god
daer wort sulc wijs ghescouden sod
al dese heylighe goede lyede
die ic roer in mijn bediede
leven sy wel in horen zaken
wye machse dan mit rechte laken
mar sy die heymelijc gaen leren
dat man ende wijf van ander keren
hoir ghenoecht ende horen wil
die mochten liever zwighen stil
want wederwil ende onghenoecht
en wercken salicheit noch doecht
hilic is een salicheit
daer veel meerre bate an leit
dan an die langhe cappe wijt
off an hoer gheestelic abijt
dat si draghen off visieren
dit proeftmen waer in veel manieren
want si sijn self van hilic comen
hoe heilich dat wire enich nomen
waer was ter werlt ye heer soe groot
of paeus soe heilich sijn ghenoot
hi en hadde moeder ende vader
die vleysscheliken beyde gader
malc by anderen mosten wesen
eer sy ye ter werlt resen
wat dal dan runen ofte raden
dat wittachticheit hilic doet versmaden
willen si goede exempelen gheven
dat donct mi talre beste leven
tfolc tot doechden mede te trecken
hoe soudmen beter leer ondecken
maechden knapen mannen vrouwen
dan si tgoede leven schouwen
dattie wise voer hem gaen
ghenoechtet hem si nement an
wanttie wille staet an hem
wat ist anders dan een schem
dat ons voerden oghen schijnt
schoen ghelaet alst herte grijnt
of van binnen is gheveynst
die wise ruuct wel of hi peynst
weder men siet of datmen braet
daer hi voerby den coken gaet
nu moecht ghi vorder vraghen mi
wyen ic myen of oeck waer by
dat ic spreke sulke woerde
ic heb gheweest al daer ic hoerde
begheven luden monicken nonnen
die nuwen staet hebben begonnen
die niet en was by ouden tyden
daer sy hem selven in verblyden
ende menen dat si heilich sijn
oeck hoop ic inder herten mijn
dattet yammer is alsoe
want twifel maect den mensch onvroe
wil hy hem ter hoop ontyen
si prysen desen si prysen dien
hoer eyghen leven alre meest
mar wittachticheit hilic ende alsulc feest
laken si dicwijl ongheprijst
daer veel meerre baet uut rijst
dant van allen desen doet
die die werlt ende taerdsche guet
voerden oghen zere versmaden
oeck wat sy heymelic laden
alle dese oorden die wy tellen
cloosteren clusen ofte cellen
die sijn soe nuttelijc niet versiert
als hilic daerment wel hantiert
man ende wijf dat is een oerde
die mitten godlyken woorde
was ghemaect al hier te voren
eer jhesus cristus wert gheboren
vijf dusent jaer of daer by
mar doe die soen ons maecte vry
uut die sonden van adaem
doe sette hi voert in sinen naem
priesters oerde ende tsacrament
hi is wijs die wel bekent
wat hem god gheboden heeft
opdat hijt hout entaer nae leeft
wise priesters wel gheleert
die en sijn ter domheit niet ghekeert
dat si sulke dinc yet laken
dat nyemant beter can ghemaken
oeck hoe veel wijsheit dat hi conde
wy willen tarchste slaen van monde
ende prisen dat ons wel behaecht
bleven al die vrouwen maecht
die mannen priesters ende oec knapen
souden dan nonnen ende papen
die werlt wel staende moghen houden
onghestraft by horen scouden
soe woudic noch ter scolen gaen
entie oerden laten staen
die alre oerden moeder es
ghi moecht mi wel gheloven des
dat ic tarchste myen te laken
op dat ic dbeste can gheraken
optie goede en spreke ic niet
die doen als hem scriftuer ghebiet
of der heiligher kercken ghebode
want sy veryenen hem mit gode
ende wye mit gode hem veryenen
die moghen hoghen loon verdienen
dien willic laken noch ooc straffen
mar man ende wijff die moghen scaffen
goeden oirbair nae costume
ende nochtan pade vinden rume
op te gaen in hemelrijcke
men loont den menschen niet al ghelike
inder aerden hier beneden
god kennet oeck wel reden
wye wel doet die sal wel vinden
naerre en willics niet ontbinden
daer sijn veel woninghen bereyt
int rijcks sijns vaders heeft hi gheseit
die int middel wert ghevoecht
tis reden dat hem wel ghenoecht
of int alre laetste mede
want elkerlijc is wel te stede
wye van gode wert gheloont
al is een keyser hoghe ghecroont
hi besit eens keysers stat
die huusman et oec mede sat
al en is hi niet soe hoghe gheseten
hoe god sijn hemelrijc wil meten
of wyen hi hoochste wisen sal
dat heeft hi ons verborghen al
si sijn oeck sot die daer na lesen
hilijck mach wel salich wesen
op datment hout na rechten reden
want waert een vijftich jair gheleden
dat nyemant hilic hadde ghedaen
hoe soudt dan inder werlt gaen
berecht mi des wel arme domme
die heymelic wilt leyden omme
den sulken dat si hoer hilic laten
man ende wijf dat si hem saten
horen bant te schoren weder
ghi selt van hoghen dalen neder
en doet dat ghi u bet voersiet
by goeden hilic datter gheschiet
soe mach die werlt in eren bliven
by hilic letmen menich kiven
tfelt ooc nijt van groten heren
mar hoe ghi selt te hilic keren
in wat maten of an wyen
dat seldi vraghen of besien
die wise man die denct te voren
wye hi is of waen gheboren
of hoe sy hoer goet hebben ghecreghen
daer hi dat sijn sel menghen teghen
dickent vaertet hinderwaert
datmen onnuttelyken bespaert
of dat qualijck is ghewonnen
hier om soe sijn si wel versonnen
die te voren ondervynden
eer si in hilic hem verbynden
want man ende wijf is quaet te scheiden
noot en doetse daer toe leyden
of nutscap by hoers priesters rade
anders sellen si vro ende spade
rechtvaerdelijck in reyn ghedacht
te samen wesen dach ende nacht
die in hilic hem verzellen
ende tot gheenre sotheit stellen
daer si schoren horen ghespan
sijn si vrouwen sijn si man
elc sal draghen sinen bant
die die stool mit spriesters hant
ghebonden heeft in waerdicheit
soe datmen doeghet van hem seit
mar die hoer echtscap qualic houden
die worden sot ter werlt gheschouden
of mit sonden zeer besmet
want god heeft selve hoir oirde gheset
dat si malcander sellen minnen
tusschen tmiddel ende tbeghinnen
ende voert ten eynde van horen daghen
ende ghene vreemde minne draghen
daer sonde of scande uut can ghespruten
hiermede willic dit dicht besluten
dichters conste doet versieren
vremde sinnen menighertieren
beyde van dien ende oec van desen
hi mach mit recht een meester wesen
die alle dinc int beste keert
ende sijn evenkersten leert
exempel die die goede prysen
ic hoorde segghen enen wisen
dat in des menschen herte leecht
rechte mate daert al op weecht
wat doghet si of archeit mede
dat vintmen op een clene stede
dat is ghedencken of versinnen
hoet eynden mach dat wy beghinnen
of wat een anderen is gheschiet
die overdenct ende wel versiet
sijn beghin ende tende mede
twaer wonder dat hi boesheit dede
want onse beghin is naect te scouwen
teynde lyden wy hier mit rouwen
tmiddel staet nae groten vromen
dat varinc is ten eynde ghecomen
dat doet tgaet al enen pat
teynde blijft in sinen stat
daer nyemant voer en can ghelyden
dat moechdi sien te menighe tyden
openbaer voer uwen oghen
die gheen die meest om tfordel poghen
ende tmiddel setten boven maten
als teynde comt wat macht hem baten
dattet middel hoemoet heeft ghedaen
hem twifelt meest die boven staen
dat doet by dien nemen si den keer
men mach van hoghen vallen zeer
als hi dede die bose gheest
om sijn ghedencken alre meest
most hi van boven dalen neder
ende sonder enich keren weder
socht hi die helle thoren palen
noch sietmen menighen sot verdwalen
in hem selven mit hoveerde
daer hi om daelt in crancker waerde
al is een edel van gheslachten
rijck van goede hooch van machten
men proeft die hoveerde andersens
si leit den dommen int ghepens
die hogher willen dan si moghen
die heeft haer ghedencken zeer bedrogen
die wise vroede dencken wel
dat hoveerde ymmer dalen sel
in groter onwaerde hier of ghinder
ende wildi sijn vrou eren kinder
ghi hoghe vorsten waer ghi sijt
soe ghedenct in uwer tijt
dat ghi gode wilt ontsien
soe mach den volke recht gheschien
onder u in allen steden
wye god ontsiet die kennet reden
ende reden wijstet beste recht
een heer die reden in hem hecht
die ghedenct vroe ende spade
dat hi den ghenen kiest te rade
die hem raet dat eerlic sy
ende sijnre zielen baet daer by
want gerechter eren staet
dien houtmen wel ter sielen baet
dat en mach ydel ere niet
die den menighen wel gheschiet
om wonder dat hi helpt bedriven
ist mit vechten ist mit kiven
of dommeliken avonturen
ghedenck is goet voirt na bezuren
datmen ter werlt eer beyaecht
die tieghens onser zielen draecht
dan can gheen salich eynde maken
ende wil u segghen bi wat saken
tsterven is ons al bescaert
ende elc moet op die langhe vaert
daer menich deghen is ghevaren
die machtich hierte voren waren
ende in eren wel behoet
ic seg u allen wat ghi doet
ghi selt der doecht ghedencken lanc
al hebdi macht of groet bedwanc
ghi selt in wrake sijn oetmoedich
ende in ghedencken wel voerhoedich
wat u vromen mach of schaden
ghedencken doet wijslic beraden
ghedenck doet lyden ende verdraghen
ghedenck doet prijs ende eer beyaghen
ghedenck doet misdaet overgheven
ende mit gode rusteliken leven
mar heren sellen wederstaen
den bosen dat is wel ghedaen
want somen den bosen meer verdraecht
hoe hi liever onrecht jaecht
sijn ghedencken is al gheset
en deden die heren entie wet
hi en liet den goeden niet ghehermen
wye over den bosen wil ontfarmen
anders dan gherechte wrake
die is schuldich inder zake
van des hi doet of heeft bedreven
wye wel voerdenct het comt hem even
ghedenck is een edel woert
ghedenck doet doecht setten voert
ghedenck doet boesheit achter laten
ghedenck doet leven wel bi maten
ghedenck is een woert allien
nochtan regierment in tghemien
die werlt al uten ghedochte
die die waerheit wel doersochte
ghedenck is fondament der eren
want hi die heer is alre heren
heeft verdocht in ewicheit
enten mensche wel bereyt
wat hi behoeft ist groot ist smal
dat staet in goods ghedencken al
dit machmen proeven by ghelyke
hoe soude gheduren enich rijcke
boven onder hier of daer
dat buten goods ghedencken waer
want hi hiet almachtich wesen
daer by ghelovic wel in desen
dat niet en staet van bysonder
buten binnen boven onder
mach hijt al groet ende clyen
mit een ghedencken oversien
heeft god alle dinc voerdacht
in sijnre godliker cracht
wes die mensche hevet noot
entaer nae die bitter doot
vanden joden anghenomen
op dat wy alle moghen comen
daer wy ewich sullen bliven
in vroechden die nyemant en can volscriven
soe ist wel noot dat wy ons reyden
mit hem te leven sonder scheiden
ofmen den wisen gave te raden
in wat sinne in wat staden
dat hi alre liefste waer
mede te bruken sinen jaer
die wijl hi waer in desen dale
entat den lichaem noechde wale
vander weelde ende vroechde
ende oec hem daer toe zeer verhoechde
mitter rust die hi hem dede
entan die ziele ter ewicheide
mochte varen nader tijt
als hier moet eynden dit jolijt
ende men den lichaem brinct ter moude
raet wat staet hi kyesen soude
die wise man daer ic of ruerde
hi waer sot die avontuerde
enich leven an te gaen
sijn ziel en mochter in volstaen
ende wond ic ziel ende lijf besorghen
vellet huden ofte morghen
dat sulken vonnes word ghegheven
ic coor in goeder hoop te leven
voer enich leven datmen leeft
ende wye dat noch te kiesen heeft
can hi enich beter vinden
soe en wil ic naerre niet ontbinden
dese materie noch bewisen
wanttet beste selmen hoochste prisen
maer seker hoop heb ic ghecoren
naden woerden hier te voren
in te leven blydelic
minen tijt hier op aertrijck
ende naden leven als ic seyde
die ziel te staen in goeds gheleyde
ende vanden bosen wel ghehoet
hoe mocht ic kyesen beter goet
dan inder goeder hoop te sijn
wanneer die bose sulc venijn
inden mensche mach doen dalen
dat si uut goeder hope dwalen
in wanhoep bi sinen schouden
soe en can die mensche niet ghewouden
enich weck van caritaten
soude hi dan sijn leven laten
dat waer een anxtelike vaert
wye hem selven soe bewaert
daer hi seker hopen mach
die heeft gheleeft een salich dach
nae dattie scrifturen tughen al
ewich loon ende goet gheval
hopen si gans in horen daghen
die recht ghelove int herte draghen
want recht ghelove ist fundament
daermen seker hoop bi kent
ghelove ic niet hoe mach ic hopen
my en sal altoes vrese nopen
int volbringhen vander zake
oeck wat voerwaerde dat ic make
nader werlt te spreken hier
sonder ghelove is hope dier
ende oec te crighen ombereyt
om des menschen salicheit
soe is alle dinc gheschepen
ende scriftuer heeft oec begrepen
twaelf punten die wy sullen
gans gheloven ende oec vervullen
mitten wercken der ghelove
dat ic veel mijn sinnen clove
in woorden schoen ende twerc onreen
soe is mijn ghelove cleen
byden doechdeliken wercken
machmen kennen ende mercken
wye volcomelic ghelooft
als woerden ende wercken staen gheclooft
so ist allesins contraer
wercken goet noch woerden claer
daer mach zeker hoop in groeyen
als dorre bomen die niet en bloeyen
draghen vrucht van goeder smaec
tis een anxtelike wraeck
die daer uut comt om hem tontfaen
die buten ghelove in twifel staen
tscriftuer biet ons ende leert
willen wy bliven onbezeert
van lucifer den fellen draken
ende ymmer int leste gode ghenaken
soe sellen wy eerst gheloven vry
volcomeliken sonder sy
an enen god ende an drie namen
die onverscheyden sijn te samen
vader soen ende heylich gheest
ende hoerre gheen en is die meest
mar even ghelijc in een besloten
ende uten vader quam ghevloten
een enich soen bi sijnre ghenaden
die den mensche sach verladen
ende in zonden zeer bezwaert
want hem die helle was bescaert
in te comen nader doot
soe wilde hi uut sijns vaders schoot
hier nederdalen als een vrient
die trouwelijc in minnen dient
een sterflijc lichaem nam hi aen
doen maria woude ontfaen
om dat hoer denghel bootscap brochte
sonder enich mans gherochte
wert hi ontfanghen by marien
dat wy ymmer souden lyen
dat hi god waer ende mensch
die ons dienen mocht te wensch
als een gherechtich trouwe broeder
ter werlt quam nye saligher moeder
dan die hem droech ende sijns ghenas
ende maghet bleef als si was
ende wy gheloven al ghemien
opten achsten dach nae dien
wort hi besneden inden tempel
den kersten ghelove tenen exempel
dat wy den doopsel sonder waen
souden bliven onderdaen
ende ons in reynicheit besnyden
vanden sonden tallen tyden
hi dede mirakel ende hi leerde
soe dat hem menich mensch bekeerde
eer hi quam tsinen xxx jaren
hi wort ghevanghen vanden scharen
confuselic in een hof
daer judas dede sijn belof
ende custe den heer an sinen mont
hi wort ghesleghen ende ghewont
ende menighe smaetheit anghedaen
onder pilato ponciaen
wort hi gheoerdelt totter doot
een cruus dat swaer was ende groot
most hi draghen buten der stede
dat nye mensch voer noch nae en dede
hi wert ghecruust men nammen af
ende leyden in een reyne graf
sijn ziele voerter hellen neder
om die sielen te halen weder
die duusterlic hadden ghedwaelt
die wijl hoer schult was onbetaelt
des derden daechs verres hi schoen
mit ziel mit live sonder hoen
ende openbaerde hem voer die ghoen
die hi te troesten was ghewoen
xl daghen na sijn verrisen
ghinc hi leren ende wisen
sijn discipulen bysonder
ende int ghemeen ende maect hem conder
dat hi ten hemel varen woude
ende een troester comen soude
die heilighe gheest een zoete naem
die hem tontfanghen was bequaem
daer hi totten hemel voer
die joden waren zeer in roer
om sijn woort te destrueren
ende van hande te slaen in scheren
dat hem te doene veel ontfacht
want sijn godlyke cracht
sit tot sijns vaders rechter hant
ende sijn heilighe leer is wyde becant
al starf sijn menscheit hier beneden
sijn godheit die bleef wel te vreden
even gheweldich even schoen
heilighe gheest vader ende zoon
die en mochten nymmermeer verscheiden
sijn oerdel moetwy oec verbeiden
dat rechtich is ende niet en buucht
alsoe als onse ghelove tuucht
soe sal die soen in svaders macht
al dat menschelic gheslacht
daghen voer sijn oerdel snel
daer hi selve comen sel
als een rechter onversaecht
die even ghelijcke mate draecht
ende van nyemant en is verlient
ende elck sel bringhen sijn verdient
soe dat hijt claerlijc mach bescouwen
sulc mit weelde sulc mit rouwen
nae dattic wercken hebben gheweest
sel toordel wesen daermen of leest
mit corten woerden al ghedaen
ghi selt comen ende ghi selt gaen
ander claghe min noch meer
en sel daer voerden heer
want elck sel dencken sonder twy
na goeden rechte loent hi mi
die dese punten wel verstaet
tbrenct hem hoopende toeverlaet
want als wy dit gheloven gans
soe en mach die bose an sinen dans
nyemant trecken roeckelose
dat doet si schuwen sulke nose
veel te rollen buten banen
si hopen seker sonder wanen
allent dat hem salich es
gheveynsde hope sijt seker des
dit mit twifel is ghemeynct
wanneer die mensche daer om denct
tbrenct hem zorghe ende onghenoecht
daer en wert nye swaerre pat ghevoecht
dan die ter hellen wert verdoempt
hi is salich die daer niet en comt
ende dit ghelove int waer bekent
hoe die soen ons wert ghesent
ontfanghen ghebootscapt ende gheboren
van marien hier te voren
ghevaen ghecruust ende begraven
ende hoe dat hem die joden gaven
menich schult eer sijt volbrochten
dat si an pilatus sochten
datmen ymmer crucen soude
ende hoe hi verrees ende opter moude
wanderde ende voer ter hellen
ende hoe hi troeste sijn ghesellen
eer hi voer tot sinen vader
ende hoe si hoepten alle gader
dat hem een troester al ghehende
comen soude die twaer bekende
dit was die heilighe gheest volcomen
ende hoe die quade hem selven domen
mitten wercken die sy plien
ende als wy dit ghelove ghien
ende belyen voerden oghen
soe moetwy sulke wercken toghen
daer tghelove in wert vervult
wanttet is een rechte schult
dat wy die sonden moeten laten
sel tghelove moghen baten
ons arme menschen emmermeer
mede tontschuldighen voerden heer
die ons ten oerdel heeft ghedaecht
daermen om penninghen niet en vraecht
of om enich ander goet
alsmen hier ter werlt doet
nader leringhe vanden wisen
dat wy veel ons selven prisen
ende roepen veel ic ghelove an god
ende breecken wy nochtan sijn ghebod
soe is onse ghelove cranck
sel god den mensche weten danck
wel te spreken mitten monde
comtet niet uut goeden gronde
tsel al anders sijn vermaent
tis om niet dat yemant waent
ewich loen van gode te winnen
hi en doe alre eerst werc van minnen
uut goeden werc comt seker hoop
dat ic veel van verre noop
entie waerheit niet en roer
soe leve ic recht in sulker voer
als een die water putten gaet
ende brenct bodemlose vaet
daer en blijft altoes niet in
tis der zielen cranck ghewin
dat wy van buten heilich schinen
elck mensche sel te voren pinen
dat hi sulke wercken doe
daer hi na mach hopen toe
voert sullen wy gheloven meer
die heilighe kerc ende al hoer leer
daer sy om nutscap sijn ghesticht
ende tonser salicheit gheschicht
want al die seven sacrament
worden ons al daer bekent
die die zielen moghen vryen
op dat wy hier der zonden lyen
in biecht mit ghewaren rouwe
die hem veynst die maect die mouwe
daer hi mede bedroghen blijft
of tis loghen datmen scrijft
ghelovic in die heilighe kerck
soe moet ic doen alsulken werck
als mi die heilighe kerck ghebiet
of anders waert een cranck bediet
dat ic ghelovich word ghescouden
men sal die reden laten wouden
woorden wercken ende begheren
soe moghen sy tsamen concorderen
ende in goeder hopen vast
altoos bliven wel gherast
die goede heilighen alle gader
om dat si wilden totten vader
comen ende trijck bescouwen
des wy oock hopen ende betrouwen
ende hem die zoen beloeft al hier
soe mochte zwaert mes noch vier
van hoer ghelove driven twint
si waren alle soe ghesint
dat si die doot veel liever namen
dan si uut hoer ghelove quamen
want si siet en wouden glyden
van hoeren ghelove om enich lyden
so sullen wi oec gheloven bloot
dat sy ter hoochster glorien groot
sijn ghevaren ende ontfanghen
daer gheen contrari noch verlangen
nymmermeer en wert beseven
mar altoes rust ende ewich leven
ende als wy dit gheloven claer
entan die wercken volghen naer
dan sel hoop an ons becliven
die twifel niet en can verdriven
verlatenis van onsen sonden
sellen wy gheloven tallen stonden
want god is machtich alre dinc
corter dan een oghewinc
maect hi vanden wolf een lam
hi is oetmoedich ende tam
hi en wil den sondaer niet ontwiken
op dat si oetmoedeliken
biechte doen ende hem verclaren
van ouden zonden daer si in waren
ende voert die sonden willen schuwen
ende hoer leven wat vernuwen
mit penitencie vol te doen
soe moghen si in hope wesen coen
want sulke wercken brenghen mede
veel sekere hoop ende salichede
wye boven reden hem verboest
dat bringhet twifel ende mistroest
onse ghelove tughet voort
dat alle menschelijc gheboert
verrisen sel inden vleysch
maer vul natuer ende sulc eysch
alsmen ter werlt gheerne plyet
die blijft verstorven ende te niet
mar die ziel die tlichaem eerst besat
die comt dan weder in haer vat
onverscheiden al gheheel
dan moeten si tsamen nemen deel
vanden wercken die sy plaghen
mit ghenoecht in horen daghen
hebben si gode lieve ghedaen
soe mochten si goeden loen ontfaen
wye den bosen heeft ghedient
hi loenten als een wanckel vrient
dese verrisenis sel wesen
voerden doemsdach ende na desen
als die bazunen sijn gheblasen
dan sijn die doren noch die dwasen
niet versmaet voer ander wise
die hier ter werlt staen te prise
even wijs ende even rijck
sullen sy risen al ghelijck
maer die wercken rysen met
dan staen die lichaem onbesmet
malcander ghelijc sonder schelen
recht als clappen ende helen
die hier an twifelt yet een haer
oftet moghelijcke waer
dat een lichaem out versleten
ende over dusent jaer vergheten
ende inder aerden wech ghemoolt
die ziele bloot daer uut ghedoolt
weder verrisen mach te gader
been bloet vleysch ende ader
in een ewelijck beruren
dien willict proeven by naturen
sonder enich lanc verdrach
soe datment bilijcx loven mach
ende alden twifel laten varen
wat wy sijn of wat wy waren
eer wy hier quamen sech mi dat
ic wil u wel den rechten pat
wysen eer ghi naerre tast
wy quamen hier recht als een gast
die nyemant en kent noch verstaet
enighe reden goet of quaet
wy worden eerst ghemaect van niet
nochtan wasser ymmer yet
daer wy an namen onse beghin
doch wy en weten meer noch min
hoe wy dese vorme creghen
of waert beghinsel heeft ghelegen
anders dan van horen segghen
laet ons twifel nederlegghen
ende andie waerheit houden stijf
al hebwy hier ontfanghen lijf
die gheen die tgaf die macht wel nemen
wat souden wy loven ander temen
die die dwasen of die doren
malcander clappen voerden oren
of doen verstaen in nauwen rade
nyemant en zoecke vreemde pade
daer hi duusterlic in wander
alsoe moghelic is teen als tander
dat wy verrisen al te samen
als dat wy hier van niete quamen
adam was een aerden cloot
hi wert een mensch alst god gheboot
gheloefden wy niet int wederrysen
soe mochte ons wel voer sterven grisen
want dan bleven wy als een beest
dat weder ziel en heeft noch gheest
alst der aerden wort ghelijc
nu hopen wy ten hemelrijc
tleste punt daert al op rust
onse ghelove in soeter lust
dat is dan god ten lesten gheeft
vruechde daermen ewich leeft
sonder sterven sonder zeer
mar altoes vruechde soe lanc soe meer
te bruken in des hemels zael
wye dat hier of is in dwael
ende niet en gheloeft wat sel hem schien
alsmen dickent heeft ghesien
die gheen die leefden onbekint
dat sy storven als een rint
wanneer hoer lichaem moet van steden
sonder biechte sonder reden
als sulken leven toebehoert
ende wye dat in sijn sonden smoert
die en mach gheen quader lot ghevallen
daer voet bescherme god ons allen
als hi wel sel op dat wy poghen
onse reden sin ende oghen
te bruken in een goeden wille
isset lude of isset stille
wanneermen naden wercken vraecht
soe vintmen waer tghelove draecht
dat ic veel mijn handen biede
ende doe bewisinghe voer die liede
recht of ic ghelovich ware
ende sijn die wercken mi te zware
daer tghelove in rusten soude
soe ghiet ic loot van finen goude
daer groet verlies is in beschaert
dier ghelijcke is hi waert
die wel in hope leven mochte
waert dat hi die waerheit sochte
ende gaet dan zoecken ander dinghen
die goeden hoop in twifel bringhen
god die is ende ye ghewas
ende ewich blijft die luste das
te maken drierehande leven
ende watter meer is an ghedreven
dat scoep die vyant onghehuyr
papen heren ende ghebuer
dese drie leven maecte god
nu heeft die duvel doer sijn spod
daer na ghemaect den woeckenaer
die dander drie mit sijnre schaer
mach vernoeghen ende verlienen
hi doetse bidden ende dienen
eyghentlike die waren vry
in eren in goede bet dan hi
die mit woecker dus oprijst
hi heeft hem selven schade bewijst
die mitten woeckenaer verzelt
die tijt die gaet die dach versnelt
al dair die woeckenaer na wacht
een woeckenaer der helle slacht
die nymmermeer en wert versaet
sonder middel sonder maet
soe gaept die helle naden zonden
soe doet hem therte naden ponden
die woeckenaer die wel verslint
hoe grote rijcheit datmen vint
op dattie man by hem gheduert
ende veel te lienen avontuert
want hi is zocht in sijn vermanen
soe moghen domme luden wanen
lichtelijck van hem te scheiden
die woeckenaer die can wel beyden
want deen penninc den anderen wint
die dan die schade niet en sint
ende laten teen om tander scriven
die comt in doorde van ketiven
want varinc heeft hi meer verloren
dan hi schuldich was te voren
men can die schalcheit niet visieren
die woeckenaer en helptse hantieren
om te meerren sijn beyach
oeck wyere nae om drijft gheclach
des en acht hi niet een haer
een recht schuldich woeckenaer
die en set gheen goet in avonture
die diepe zee die winter zure
ten schaet hem niet mer tbaet hem al
want crijchter yemant ongheval
des heeft die woeckenaer ghemac
hem comt te meer in sinen zac
verliest een man sijn meeste have
ende hi dan schuldich is daer ave
dat hi niet wel en can betalen
soe sel hi dan te woecker halen
die penninc die alle dinghe met
daer mede te copen is gheset
wat een mensch ter noot behoeft
die heeft die woeckenaer gheproeft
ende om meerre ghelt vercocht
is dat niet scalcheit veel ghesocht
ghelt te copen omme ghelt
ic waen die bose troder helt
daer dat schip te lande voer
want zwarter veel dan enich moer
maken si hoer ziele wit
die mit woecker is besmit
want waer die woecker nye ghesien
soe souder doechden veel gheschien
uut goeder minnen in caritaten
want nyemant en soude den anderen laten
in commer of in swaer verdriet
op dat hem waer te helpen yet
nu heeft die woeckenaer ghebrocht
den ghierighen mensch in sulc ghedocht
eer hi den armen staet in staden
miede moeten eerst verzaden
heimelijck of onverborghen
die duuster nacht den dach van morgen
vercoopt die woeckenaer te voren
doch en heeft hi niet een coern
anden tijt die hi vercoopt
want ans hem god hi wert ghestroept
van sijnre hoecheit mit onweerden
men wijst dat lichaem totter aerden
die ziel ter hellen wert verdoempt
als daer die dach van morghen comt
die hi te voren heeft vercoft
als alle zonders sijn bedocht
mit bedinghe inder heiligher kercken
beyde van papen ende van clercken
een goeden vrydaghe sonderlinghe
hoertmen lesen ende singhen
hoemen voerden sonder bit
in wat sonden hi is besmit
tmene ghebet dat mach hem vromen
ende om lanc te stade comen
sonder alleen die woeckenaer
die is gode soe onmaer
hi en wil voer hem niet sijn ghebeden
in kercken noch in ghenen steden
want hi en heeften niet gheschepen
in sulken stade te sijn begrepen
al daer die bose meester is
die woeckenaer die dient ghewis
den vyant als een knecht den heer
oec en vreest hi min noch meer
dat god die sonden wreken mach
want slaept hi waect hi nacht ende dach
sijn ploech die gaet ghelijcke voert
paesschen pynxter goods gheboort
alle heilighen ghemien
die woeckenaer en vierter ghien
hi wacht die tijt van sijn payment
al daer die duvel of te rent
neemt die ziel in sijn behout
ja ander zielen menichfout
die die woeckenaer verdinghet
ende oeck mede ter marcte bringhet
ende wil u segghen in wat schijn
die woeckenaer wil hebben tsijn
oeck hoet vergaet of wats gheschiet
ende wye van guede comt tot niet
can hi dan winnen noch verwerven
soe moet hi bidden of bederven
soe leert hi stelen ofte moerden
die vrouwen nemen lichter oerden
al daer si by te schande comen
dus mach die woeckenaer verdoemen
hem selven ende sijn evenmensch
hoe soude hi dienen bet te wensch
den bosen vyant vander hellen
dan hi wert mit hem gheselle
ende helpt hem stricken ende vanghen
die anders lichte soude ontganghen
als al die werlt rouwe draecht
ende sy mit armoeden wert gheplaecht
mit water of mit duren tyden
soe mach die woeckenaer hem verbliden
van vroechden in sijn herte binnen
want hi hoept daer an te winnen
hi en heeft oeck gheen ontfarmichede
want hi is van zulker zede
wanneer hi ghelt te woecker set
hi naem die tijt al onbelet
verleden weder ten eersten daghe
op dat hi tellede ende zaghe
sijn ghewin dat hem verschijnt
wanneer hi borghe of pande vijnt
op te lienen sinen schat
soe en wert hi moede nochte mat
hi is altoes even wel gherust
dat doet hi hevets veel meer lust
na renten die hem comen in
dan om tijtlijck ghewin
dat alder werlt quaem te baten
mar als hi moet sijn leven laten
soe mach hem wel die vrese nopen
want die helle staet hem open
des en wert hem gheen verdrach
ten doe dat saecke dat hi mach
al sijn onrecht wederkeren
dat laet die vyant node leren
yemant can hijt wederraden
mar willen si torsen ende laden
ende doen haer schip te gronde gaen
dat en helpt hi nyemant wederstaen
ghi sietter luttic inden tijt
die wille crighen ofte vlijt
te wederkeren onrecht goet
dan alsment ymmer rumen moet
mar als die doot dan heeft ghewonnen
den woeckenaer ende onderronnen
allent dat hi ye ghewan
in drien soe gaetment deilen dan
datter van hem is ghebleven
den wormen wortet vleysch ghegheven
dat hem langhe was beschaert
die duvel comt mit snelre vaert
ende haelt die ziel tot sinen deel
tgoet dat nemen si mit riveel
diet nae hem ghebueren mach
soe en hoertmen vorder gheen gheclach
want elc ghenoecht wel mitten sinen
al mocht den duvel tvleysch verschinen
ende tgoet dat en gheert hi niet
den wormen is soe lief gheschiet
vanden vleysch dat sy verteren
dat sy die ziel noch tgoet en gheren
die tgoet ontfaen hem wel ghenoecht
al wortet anderwerf ghevoecht
dattet noch te deilen viel
si en gheerden tlichaem noch die ziel
dus denct een yghelijc van desen
sijn eyghen deel dbeste wesen
die sulke delinghe voer sijn eynde
overdocht hoe grote ellende
den woeckenaer is toeghecoert
hi mochte liever sijn gheschoert
van lede te lede eer hi bestoede
te woeckeren nae eerdscher goede
mar die woekeren beghint
al dairmen ewich guet mede wint
hi is wijs ende van sinnen vroet
want altoes blijft hi wel behoet
sijn leven lanc sijn ende mede
voer sulke deilinghe alsmen dede
al daer die woeckenaer verschiet
wye gode kent en woeckert niet
om aertsche have of dier ghelijcke
want ewich guet is hemelrijcke
ghenoechte dwanc mi ende begheren
dat ic soe langhe ghinc spaetseren
in enen hof van rijcker waerde
soe dat natuer hoer openbaerde
ende ic te dichten wert vermaent
daer stonden bloemen schoen ontspaent
die velden groen die hemel claer
nature trat den wille naer
ende anders crachten vanden sinnen
dat ic dichtens most beghinnen
ende mijn sinnen onledich maken
junius maent began te naken
der meyen tijt die was gheleden
in desen hof tot allen steden
wast verchiert mit soeter lucht
daer stonden bomen ende ander vrucht
die ic niet wel en wist te noemen
lover gras ende schone bloemen
diemen mit rechte prysen mochte
mijn ghepeins ende mijn ghedochte
die wort in dichten zeer becoort
dus ghinc ic weder ende voert
om een materi te ordineren
die sonder enich argueren
ghepresen worde vanden goeden
want een dichter moet hem hoeden
voerden ghenen diet sullen horen
dat sijs in nide noch in toorn
niet en nemen dat hi maect
doch wert menich man ghelaect
onverdient ende buten schouden
had ic den sin te recht onthouden
ic wilde ons proeven ende oirkonden
hoe deerste sloetel wert ghevonden
off waer om datmen sloetel draecht
eer god vercoes die suver maecht
daer ons ghewin is uut ghesproten
soe was die hemel voer ghesloten
alle menschelike diede
by wat saken dat gheschiede
daer vintmen oirkonde of ghescreven
die ons te kennen is ghegheven
inder waerheit sonder twy
want die scriftuer tughet mi vry
dat hoveerde inden hemel quam
ende maecte wech ende dam
twisken archeit ende doecht
daer was tbeghinsel eerst ghevoecht
entie wortel vander zaken
daer nae by des appels smaken
viel adam in groot verlies
want yeve maecten wel soe ries
dat hi versmade sijns meesters bot
dus quam eerst des hemels slot
dat hi ontsloet marien soen
die voer ons allen droech die croen
want god is slot ende sloetel beide
dus quam die sloetel mit bescheide
datmen die boosheit sluten soude
buten daermen rusten woude
want rust ende onrust elc bi namen
dien concorderen niet te samen
dat dede die meester wel aenschijn
die ewich wilde in rusten sijn
want hi maecte den wech soe lanc
daer lucifer by nederzanc
twisken den hemel enter hellen
datmen mit meten noch mit tellen
niet en can te vollen scriven
om dat si ghescheiden souden bliven
ende nymmermeer te samen comen
verstaet dit wel tuwen vromen
by desen exempel moghen wi leren
onrust ende boesheit van ons keren
ende maken oec den wech soe verre
dat ons nijt noch ander werre
niet en brenghe vanden rijck
daer vruechd sel wesen ewelijck
doe lucifer ghevallen was
beneden inden helschen pas
doe maecte god den mensche vry
daer dat serpent quam so bi
dat hi word eyghen altehant
ende uten paradise ghesant
daer hi die aerde moste bouwen
mit yammer ende groten rouwen
adam mit yeven horen tijt
nu sent hi doer die werlt wijt
sijn venijn mit groten hopen
ende doet reynaert te hove lopen
al daer die heren sijn gheseten
dus heeft hi ghepaelt ende soe ghemeten
gaetmen oest of comtmen westen
datmen sloten ende vesten
ymmer maken moet bi node
wanttie trouwe wert so blode
ende hoer hulp is also cleyn
dat si wonen moet alleyn
ende worden si niet besloten vast
men soude hoer doen alsulken last
dattet yammer waer te schouwen
hi moet verzekert sijn mit trouwen
diemen den sloetel sel beloven
want schalkernye breken roven
is nu ter werlt een myene plaghe
beide bi nachte ende bi daghe
is trouwe in vresen mitten haren
wye nu die sloetel sel bewaren
hi moet mit trouwen sijn verselt
of slotel is om vergheefs ghestelt
dat machmen proeven mit ghelike
byden soen van hemelrijcke
die sinte pieter maecte portier
beyde in hemelrijcke ende hier
mochte hi sluten ende ontsluten
sonden of der hellen buten
wisen die ghenade gheren
wyen dopen absolveren
wert an pieter al gheset
ghelove sloetel ende wet
om dat hi en trou ende warich kende
ende sonderlinghe mit herten minde
sinen meester boven al
oeck hoe en god dus veel beval
had hi niet vaste bliven staen
twaer al tonvergheifs ghedaen
al die pine die hi leet
door des menschen salicheit
marien zoen jhesus
dat machmen oec wel proeven dus
pieter doe hi wert verlost
uter karcker ende ghetroost
vanden enghel daer ter stede
die al die vaste slote ondede
die pieter hadden moghen daren
nochtan liet hi hem vervaren
dat hi buten romen ghinc
daer hi sach in waren dinc
sinen meester als hem dochte
of hi sijn cruus ghedraghen brochte
doe verboude hem pieter zaen
ende vraechde meester waer wildi gaen
hi sprac pieter ic bin comen
mi laten crucen binnen romen
anderwerven tis al niet
dat ic mi wilen crucen liet
doe wert pieter al vervaert
ende keerde weder te romen waert
al daer hi smaecte sinen doot
doe en deeds den meester ghenen noot
want teen van tween most emmer wesen
dat machmen proeven ende lesen
want god die had hem al bevolen
ghelove sloetel macht der stolen
binden ende tontbinden mede
doe hi liet die roomsche stede
om dat hi vreesde voor die pijn
doe was tghelove in crancken schijn
wan die pijn van onsen heer
en hadde verstercket min noch meer
tghelove waer thants te niet ghebleven
daer mach ic waer exempel gheven
vanden woerden hier te voren
die ic sprac voer uwen oren
datmen den wisen enten vroeden
slot ende sloetel late behoeden
daer oirbaer ende macht an leit
of tis verloren arbeit
datmen slot ende sloetel smeet
waer die goede niet bevreet
wat souder sloetel dan ghewrocht
of om enich ghelt ghecocht
want sloetels hebben sloetels name
om dat si den goeden sijn bequame
daer si in rusten willen leven
enten bosen doen begheven
menighe boesheit aen sinen danc
dat doet hi en heeft ghenen rumen ganc
al daer die sloetel sijn bewaert
oeck maectet menighen dief verveert
dat hi sijn stelen moet laten
dus comt die sloetel veel te baten
beide den quaden ende den goeden
hier om radic den wisen vroeden
die sloetel hebben ofte slote
dat si bewaren doen die schote
dat die schat hoers sels lijf
mach rusten voer des niders kijf
binnen slote of binnen muren
want valsche niders ende felle zuren
die vintmen nu soe lanc soe meer
enten volke twifelt zeer
waermen wonen sel in vreden
ten si op borghen of in steden
die lijf of goet verliesen mach
hier voermaels over menighen dach
wast in wonder eerst vertelt
nu ist soe langhe voer ghespelt
dat die tijt beghint te naken
want coren bonen ende baken
moetmen nu besluten vast
mit slote voer onnutte gast
die den goeden doen verdriet
ende hoer ghewin hebben verspiet
beyde in straten ende in weghen
waert buten slote is gheleghen
daer doetmen hem een cranc gheleide
naden woorden die ic seide
soe hebben sloten grote macht
beide bi daghen ende oec bi nacht
want had een man een rijcken schat
hi souds een sloetel loven bat
wel te bewaren tot sinen baten
dan yemant die hijt mochte laten
neven of nichten broeder of oem
oeck soude hi des sloetels nemen goem
waerment liet of waerment brochte
of wyemen best bevelen mochte
of selve doen in sijn behout
dat nyemant el en creghe ghewout
die tot sinen scryen of kiste
comen mocht mit nauwer liste
al daer sijn schat in worde gheschoert
ghi hoghe heren nu mint dit woert
tot uwen baten dat ict meyn
heeft een man een slot alleyn
van schat of van aertschen goede
entaer toe doet alsulke hoede
dat hi den sloetel wil ghebruken
ende op ende toe die kiste luken
soe ist oec reden dat een heer bekent
wye sijns selfs lichaem mint
entaer den sloetel of bewaert
ende lijf noch goet voer hem en spaert
ist in weelden of ist in zeer
alsulken schat is veel meer
dan enich schat van aertschen goede
diemen sluut in vaster hoede
in scryen in coffer of in lade
ende is een heer van wisen rade
hi sal den sloetel doen besorghen
soe datten huden nochte morghen
nyemant en can ghedestrueren
of daer van crighen sijn begheren
anders dan sijn selfs persoen
hy en wilden wel behouden doen
ende besorghen naerstelijc
eens heren lijff eens heren rijck
heeft veel nauwer slutens noot
dan enich scat van goude root
diemen ter werlt ghevet prijs
ic bins oec te voren wijs
al laghe die schat op enen hoop
die binnen al der werlt loop
wort ghemint in onsen daghen
mocht een heer sijn lijf ondraghen
als hi der doot verbeiden moet
hi coor sijn lijf voer al dat goet
ende hadde hi dan een slot te baten
hy soude den sloetel node laten
sere beroven of bederven
hy en mocht een beter slot verwerven
tot sinen baten op te keren
bedochten dit die hoghe heren
savonts spade smorghens vroe
sy hadden seker reden daer toe
by menighen punten meer dan yen
als ic wil proeven ende ghien
want mi is die waerheit cont
ic quam ghegaen in corten stont
op een velt daert schone was
recht oft mi droomde in sulken pas
alst ander luden plach te doen
daer stonden tenten pauweljoen
opghesleghen ende gherect
ic vraechde vast mi wert ontdect
naden woerden die waerhede
dus ghinc ic voert van stede tot stede
in dat velt ende omtrent
wan ic quam voer sheren tent
die doeverste was van alden heer
doe trat ic naer mit groten gheer
ter tenten binnen ende sach
waer die heer int slape lach
costelijc mit rijcker waerde
by hem soe was menich harde
vaste ghewapent wel ter core
tot beyden eynden achter ende vore
waren si al om gheleghen
als die hoede willen dreghen
voir horen heer voer sijn ghesyn
als ic dus quam ter tenten in
doe vraechde ic enen vanden knapen
om die luden ende om die wapen
die si daer hadden rijckelic ende dier
doe antwoerde die knape schier
ic sel u wel berechten dit
besiet den schilt van sulver wit
daer in twee sloetelen van kele
ist in aernst of in spele
waer mijn heer te velde tijt
daer comen si in sulc abijt
wel ghewapent alle nachte
by horen heer in die wachte
buten allen anderen steden
by wat saken by wat reden
mach dat sijn staet wel te vraghen
tis gheschiet by ouden daghen
dat hoer voerders waren coen
ende alsoe pijnden wel te doen
dat hem die heren gaven lof
enten sloetel oec daer of
dat si bewaerden sheren palen
ende hoer gheleide mosten halen
menich mensch op ende neder
den enen voert den anderen weder
wairwaert dat si wilden sijn
optie zee of inden rijn
mosten si hoer gheleide setten
want daer stont een borch te bretten
daer op woonden die onbedwonghen
ende vanden ouden totten jonghen
ist so comen vaste voort
dat hem die sloetel toebehoert
want si en eerst in eren creghen
daer en mach nyemant segghen tieghen
inder waerheit openbaer
hi en wil den rechte gaen te naer
ende daer toe die waerheit sparen
want si bleven veel der jaren
deerste palen vanden lande
ende ooc bewaerden sijt sonder schande
al costet menighen man sijn leven
si sijn in sulker eren ghebleven
dat hem die sloetel is bereyt
waer mijn heer te velde leit
bewaren si dus sijns selfs lijf
ende trecken mit hem optie kijf
al daer die goeden willen striden
vroe ende spade tallen tyden
sint die sloetel wort fondeert
soe hebben si manlic verweert
beide lachter ende spot
ende sluten noch hoers heren slot
alst hem bevolen was te sluten
binnen slants entaer toe buten
en waren si die blootste nye
ende hier of voeren si sloetelen twee
doerghevlucht in cruusghewise
tis wel recht dat icse prise
want si sijn van hoghen name
volmaecte trouwe rechte schame
machmen den sloetel liken wel
als ic u hier nae proeven sel
want schaemte dreefse inden doot
ghelijc den keel van bloede root
worden si gheverwet mit trouwen
die den sloetel holpen bouwen
menichwerven mit groten slaghen
stoutelijc sonder versaghen
soe dattet bloet doer dhelme stoef
ende hier om hebsi sulc gheloof
dat hem die heer betrouwet wel
warwaert dat hi henen sel
al daer hi vaert om eer te quiten
oeck en dorren si ghene verwiten
nerghent horen tot gheenre stede
wye den sloetel voeren mede
want si en hebbens niet verdient
doe antwoerde ic lieve vrient
hebben si aldus ghedaen
soe sel mijn heer te reden gaen
want hi is soe goedertieren
ende doen den sloetel noch verchieren
dat hi in eren bliven mach
sijn leven lanc entaer toe nach
die daghen die sijn kinder leven
want hi van minnen wert ghegheven
ende van weldoen eerst ghevonden
god die starf om onse sonden
verduldelijck ant cruse naect
ende doe die sloetel wert ghemaect
doe gafmen hem alsulken keer
cruus ghewijs recht min noch meer
datmen gode daer in bekende
op dat hi hem sijn hulpe zende
in weelde in node in allen stride
dair si quamen verre of wyde
mitten sloetel int gevecht
dus ist wel reden ende recht
datmen wel bewaren doet
doe sprac die knaep si sijn soe vroet
mijn heer mijn vrou onder hem twien
ende ander raden die bi hem sien
men sel den sloetel niet vergheten
mar altoes wel behouden weten
dat si en selve moghen draeyen
ende nyemant el daer mede payen
weder door lieve noch door leyde
dat icker alte veel toe seide
dat en waer oirbaer noch profijt
tis ghenoech tot deser tijt
wy willen elc van anderen scheiden
god bewaer die stede van leyden
die voeren oeck twee sloetelen met
cruus ghewijs aldus gheset
by horen heer als ghi hier siet
die hem wel ghedencken lyet
menighen dienst ende ouder daden
doe die sulke wilden raden
der steden blame ende oec verlies
si en creghen niet al horen kies
die dat ghijl te gader sloeghen
want die gruut die syre in droeghen
maecten bier van harden smaeck
dat dede mijn heer verstont die saeck
dat hem die stede was contraer
dat recht soe moghelyke waer
als of een man een duer juweel
besloten hadde tsinen deel
dat boven goude waer te prysen
entan den sloetel soude wisen
den vreemden die hi niet en kende
of tslot verdraeyen mit miswende
dat waer onnuttelijc te loven
alsoe gaern soe souden si cloven
hoir selven uut hoers heren dienst
al mochten si kiesen talre sienst
doe en coren si gout noch scat en gheen
voer hoers heren lijf alleen
want hoer heer is thoochste goet
die mitten slotel is behoet
dat bekennen wel die vroede
want als si staen in sijnre hoede
soe wanen si te leven onghestoert
die te leyden binnen der poort
byden heren sijn gheseten
mijn heer en sel oeck niet vergheten
menighen dienst die sy hem doen
ende hebben ghedaen in sulc sisoen
daer hijs node wilde ontbaren
en cant u hier niet al verclaren
hoet van outs is comen haer
mar trouwen dienst mit herten gaer
die selmen dancken ende lonen
mijn heer en sel hem niet becronen
vander stede noch vanden luden
dus liet ic mi in droem beduden
vanden sloetel tfondament
ende als die tale was vollent
twisken mi entie gheselle
van woerde te woerde als ic u telle
doe was mijn droem algader uut
nu raet mi willem dat ic besluut
dit ghedicht ende latent bliven
ende wilre yemant meer an scriven
dat den sloetel quaem te baten
ic wils mi gaern ghenoeghen laten
sonder toern vander saeck
al ist dat ic een luttel maeck
ende ics niet wel en can versinnen
mer twisken verliesen ende winnen
soe mach ic slaen den blinden slach
als die ghene die nye en sach
ende byden tasten volghet die pade
hi mach wel dichten sijnre schade
valt hi neder inder vlyet
mar die die scrifte wel beziet
ende verstaet wat si heeft in
die mach wel bet den rechten sin
ontbinden dan ic can ghedoen
hier om ende ic mijn sermoen
meer te dichten teser stont
want mijn memori is ghewont
van rouwen ende van groter pijn
dat trouwe leeft in medecijn
alsoe mi droemde eer ic ontwiec
ende waer si niet int herte ziec
men deedse zeker wel ghenesen
mer ten can niet anders wesen
dan die avonture wijst
die een die daelt die ander rijst
alsset dicwijl heeft ghedaen
mocht recht nae reden gaen
soe soudmen ouder daet ghedencken
ende verdiente mit loon schencken
want sulke dinghen biet vrou ere
wildi doen dat ic u lere
soe laet den sloetel onvermeden
sluten eerst uwes selfs reden
in rechticheden dach ende nacht
daernae muren ende gracht
daer wy binnen rusten moghen
lozen waen heeft zere bedroghen
den ghenen die selve gheen archeit en myenen
want wye ter schalkernye dienen
die toghen menich schoen beraet
daer die goede hem op verlaet
ende blijft bedroghen alte mael
hier om so sellen wy sluten wael
muren graften poorten toern
ende setten daer goede wachters voren
die den sloetel nemen waer
soe moghen wy rusten sonder vaer
die dichters heten nu ten tyden
hoe moghen si in dichten hem verbliden
men doet der consten luttic eer
onnutte dinghen prijstmen zeer
die dichters schuldich sijn te laken
hoe sel een dichter dan gheraken
gunst te crighen of ghewin
by avonturen tuucht mijn sin
machmense soecken ende vinden
soe wye hem dichtens wil bewinden
die sel die waerheit te kennen gheven
twisken sterven ende leven
twisken archeit ende doecht
twisken lyden ende ghenoecht
twisken winnen ende verliesen
twisken den wisen ende den riesen
twisken onrust ende rust
wye soe te dichten hevet lust
die doet die bose hem selven kennen
hoe si hier mit valen mennen
ist om miede of ist om ghicht
men selse roeren int ghedicht
so moghen si horen of si dwalen
hoe scarp si hoer loghen hier verstalen
ende maken gode een vlassen baert
si gaen den pat ter hellen waert
daer nyemant ruste en can gheschien
die gheen diet doen oec wye si sien
wouden si hem selven kennen wel
tfonnis waer hem alte fel
dat sire of moeten horen wisen
die mit loghen doene oprysen
oude veechte of nyeuwe maken
al wanen si soe te gode naken
si werden lucifers ghesellen
want si in onrust hem bestellen
sonder noot mit vryen wille
waer van node valt gheschille
dat wort ghebetert of vergheven
ghenade is bi misdoen ghescreven
om datter rust of comen mach
si maken veel een bitter lach
die om betalen niet en zorghen
veel te lenen ende te borghen
daer ghelt noch pande can ghebaten
dat soude een wijs man gheerne laten
hi is wijs die ruste mint
want god is rust diet wel versint
rust ende onrust teltmen twye
die contrari waren ye
sint god die werlt eerst began
soe wye in rusten leven can
die wert gheprijst van sijn gheburen
mar onrust vanden fellen zuren
die staet den goeden zeer te laken
dobbelen drincken snachts waken
dat gheschiet wel inder joecht
vanden wisen mit ghenoecht
doch en statet niet te prisen
veel te lopen ende te bisen
in gulsicheiden over pas
tis twifel ofmens ye ghenas
die ghene diet dede hi wert vermoeyt
al ist dat onrust in hem groyet
si en can den lichaem noyt ghevoeden
hi en sel traghen ende moeden
ende van arbeiden warden cranck
al harde hijt gaern ghedurich lanck
natuer en wils hem niet ghehenghen
dat hi sijn dencken can volbrenghen
want wye ter onrust is gheneghen
woud natuer hem helpen dreghen
hi en ruste nymmermeer dach noch nacht
of rust doet hem den lichaem soe sacht
dat gheen dier en is soe wreet
noch man ter werlt van toern soe heet
om sijn vyanden te vervaghen
hi en moet van onrust ymmer traghen
ende van node ruste garen
soe hebben si ooc yammerlijc ghevaren
die hem in onrust hier beleyden
ende nader tijt moeten ontbeiden
onrust daermen niet en mach
die tijt van enen oghe opslach
ruste crighen ymmermeer
wort ons hier een vingher zeer
arm voete knye of bien
wy doen om wise meesters sien
die sochte connen visiteren
ende latet staphants niet sijn zweren
soe gaen wy stoven ende baden
waer sijn si die den heren raden
manslacht ende groten toern
dat si dit bispel niet en horen
hoe wel den heren ruste voecht
op dat si hem keren ter doecht
want sitten wy langhe wy willen staen
verdriet ons dat wy willen gaen
in soete wanderinghe voert
legghen als daer toe behoert
sachte slapen mit ghevoeghen
goede cleder diet vermoeghen
begheertet lichaem by naturen
in coude moghen wy qualic duren
of in hette boven maten
ende als wijt al hebben ghelaten
des dat lichaem hevet noot
waer laten wy dan die ziele bloot
die wy vergheten hier op eerden
in toorn in nyde ende in hoveerden
in menichfoudelyken sonden
die ymmer moet ten lesten stonden
loen ontfaen van onsen dienst
ruste waer hoer talre sienst
want dan en vintse maech noch vrient
anders dan een bloot verdient
men doeter heeten noch vercoelen
als wy ter werlt hier bevoelen
anders dan gherechticheit
al spreden wy hier een ommecleit
over trecht ende doent verblinden
wy sullent daer al open vinden
onbedect voerden oghen
hoement wijst wy moetent doghen
sonder enighe wedertale
ic woud sijt hoerden altemale
vanden hoghen totten laghen
die sinte pieters sloetel draghen
sijn si ghewyet of beschoren
keyser coninghen wel gheboren
hertoghen graven ander vorst
wist ic wiet hem segghen dorst
twaer hem nuttelic ghehoert
die gheen die onrecht steken voert
in overdade mit ghewelt
tis ter werlt alsoe ghestelt
nyemant en darf die waerheit wagen
ghi heren maect in uwen daghen
vasten vrede ende goet gheleide
want ghi wilt rusten als ic seide
sidi moede in uwen leden
sachte slapen wel te vreden
eten drincken mit ghemake
duer spise van goeder smake
ter werlt wesen hoech vernaemt
ende of dit lichaem wel betaemt
die wijl wy sijn in deser tijt
soe betaemt der zielen groot jolijt
die ewich is ende ewich blijft
entaer nyemant anders of en scrijft
sijn sy papen ofte clercken
dan die ziele byden wercken
bliven moet ten joncxten daghe
ende horen vonnis ende claghe
vanden quaden vanden goeden
die dat kennen ende voerhoeden
dat sijn die ghene die moghen hopen
daer alle recht sel wesen open
sonder decken sonder huden
ghi heren doet den myenen luden
volcomen recht na elker daet
ende ymmer neemt alsulken raet
dat ghi ridder ende knechte
laet in hoer bescreven rechte
daer toe u steden ende lant
soe sluut ghi al in enen hant
sachte leven wel te vreden
u volc u lant u dorpen steden
u lichaem hier in groter eren
u ziel ten hemelrijc te keren
als ghi dese hoecheit hier begheeft
hi is wijs die daer nae leeft
dat god sijn ziel wil ontfaen
onse hoocheit is hier thants ghedaen
sintmen voer die eer began te schulen
soe mostet opten dichter vulen
ende op alle goede constenaren
die vrou eren knechten waren
ende den heren gaven lof
over al in elken hof
waer sy quamen verre of hende
daermen die guede luden kende
men sachse gaern men dede hem eer
nu is dat vermindert zeer
als ic u wil doen verstaen
ic sach voer die eer schulen gaen
si es verborghen heymelijcke
die te wesen plach soe rijcke
dat si hoer dienres mochte lonen
ende openbaer haer selven tonen
stoutelijck mit frisschen moede
want ghiericheit van aertschen goede
en dede hoer nerghent gheen bedwanc
nu gaetse bloeder lude ganc
die niet en willen noch en dorren
openbaer hem selven porren
daermen vyant schuwet aen
ic sach voer die eer schulen gaen
vrou eer is hoer selfs vry
mar ghiericheit die woenter by
die elken vracken wel behaecht
ende vrou eren hout versaecht
dat si wijcken moet van huus
ende al hoer dienres maect confuus
die mit vrou eren souden leven
wye ghierich is hi en can niet gheven
hi wil al scheren ende vlaen
ic sach voer die eer schulen gaen
watmen siet dats openbaer
ic wil ontbinden trechte waer
hoe dese materi wert ghevonden
tquam een dichter tenen stonden
daer men hoofde om eer te crighen
hi ghinc daer spreken ende nyghen
voer den waert ende al sijn gast
doch en was hi niet belast
mit ghiericheit om goet te winnen
dat dede hi vanter vriende binnen
die hem lieve hadden ghedaen
ic sach voer die eer schulen gaen
den rijcken waert van desen hove
wort ghedanct mit groten love
vanden gasten al ghemien
die meester dancten oeck allien
ende ghinc ter poorten daer hi vant
een onderwaert die hem bewant
die herberghen entie gasten mede
ende al die eer bewaren dede
die onderwaert sprac meester vry
ghi selt echter soecken my
tsel u vromen sonder waen
ic sach voer die eer schulen gaen
die meester docht om sijn verbliden
ende keerde weder tenen tyden
doe die overste was ghereden
stoutelyken onvermeden
cloppede hi ter poorten daer
men lieten in hi ghinc bet naer
om te vinden sinen waert
die jammerlyken was beswaert
mitter siect der ghiericheit
want hi wert achterwaert gheleit
heimelijc als een visaen
ic sach voer die eer schulen gaen
dus moechdi by wat saken horen
dat mi vrou eer ghinc schulen voren
op een heymelijcke stadt
ghiericheit dat hof besat
die dreef vrou eren daer te bande
datse wijcken most van hande
op een camerkijn allien
dit docht mi yammer an te sien
doe liet ic die hielen blyken
want ic en wister niet te rijcken
die plume daer van enen zwaen
ic sach voer die eer schulen gaen
waer vrou eren vrienden hoven
daer sietmen dichters conste loven
ende ander constenaers daer by
dat doet het is een melodi
die den goeden toebehoert
ende als die dichters willen voert
soe selmen hem een luttic gheven
daer si voort op moghen leven
twisschen tyden al daer si wanderen
vanden enen totten anderen
want si sel worden wel ontfaen
ic sach voer die eer schulen gaen
souden dichters conste draghen
ende twisken tyde gaen beyaghen
van huse te huse haer beyach
dat waer een onghelijc gheclach
horen tijt alsoe te slyten
elck beyaecht wel sijn ontbiten
die bidden can om gode broot
wat doet hem ander conste noot
sijn si vrouwen sijn si man
als hem die honden belen an
dan sise weder van hem slaen
ic sach voer die eer schulen gaen
licht gheladen als een creeft
hopen dese daermen gheeft
butter case eyer of spec
eten en wert hem gheen ghebrec
den broeders van sinte everaerts oerde
hoer leven is van die accoerde
si horen selden metten singhen
mar achter boene gaen si dringhen
byden vrouwen in dat bier
entan worden sy voer theete vier
root ghecammet als een haen
ic sach voer die eer schulen gaen
die conste draghen achter lande
behoeven ghelt of goede pande
en dede vrou eren toeverlaet
dit mit vrou eren ommegaet
die is schamel ende milde
ic waen die schamel niet en wilde
dat hem bliven soude een oert
die vrou eren toebehoert
mar wye vrou eren niet en achten
die doet ghiericheit sou wachten
si en dorren gheven niet een spaen
ic sach voer die eer schulen gaen
const is die alrehoochste schat
diemen ter werlt ye besat
want waer ter werlt conste ghien
soe soudmen menich wonder zien
conste versiert die werlt al
subtijlheit veel sonder ghetal
machmen noch by consten leren
wanttie heer is alre heren
die liet ons selve conste seven
die ter werlt comen even
planeten sterren zonne maen
ic sach voer die eer schulen gaen
by const is alle chierheit vonden
niet bi minres van den ponden
die ghierich sijn om hoir profijt
wat vintmen in die werlt wijt
dat hoire herten is bequaem
dan elc by ghiericheit wel naem
breede hoven ende ghelt
die wil is hem alsoe ghestelt
si en vinden anders gheen behaghen
daer om laet ons den wisen vraghen
altoes nader rechter baen
ic sach voer die eer schulen gaen
die ghierich sijn int herte binnen
ende dan van buten doen bekinnen
dat si vrou eren borden draghen
tis al om niet hoe schoon si vaghen
mit soeten woorden hoer portael
si sijn bedroghen altemael
willen sijs gheen exempel gheven
want si lyemen sonder cleven
min noch meer al dier ghelijcke
als of een man mit vulen slijcke
eens anders aensicht wilde dwaen
ic sach voer die eer schulen gaen
die ons leren ende castyen
ende selve niet en helpen vryen
der eren pat nae hoer vermoghen
dese heeft ghiericheit bedroghen
ende si bedrieghen vaste voort
doch ist salicheit gehoort
die woorden goods entie scrifture
al creghen wi valsche nagheburen
si moeten voer hem selven raden
god kent elc bi sinen staden
is hi vrac of goet compaen
ic sach voer die eer schulen gaen
die schulen gaen in sulker maten
dat si hem willen soecken laten
vanden ghenen die wel kennen
wye der eren pade mennen
ofter schalkernye dienen
die moeten daer malcander lienen
den rechten aert van reynardien
oeck hoe si swighen ofte lyen
hem beyden twifelt an die maet
want gherechter eren staet
die houtmen van heer mildriaen
ic sach voer die eer schulen gaen
in alle scriften diemen hoert
en leestmen letter nochte woert
dattie milde blijft bedraghen
maer wy moghen twaer beyaghen
beyde in lesen ende in spellen
dattie vrecke voer ter hellen
om dat hi hilt sijn goet alleyn
jeghen al der werlt ghemeyn
jeghen gode entie eer
al hoorde hi den armen claghen zere
hi en wilde hem gheven niet een traen
ic sach voer die eer schulen gaen
alsmen ons leest van lazaruse
doe hi quam tot svracken huse
daer hi over tafel zat
hoe zeer hi claechde hoe zeer hi bat
hi en wilde die crumen niet ontbaren
die vander tafel ghelesen waren
soe hadden ghiericheit bedwonghen
ende thants daerna quam ghedronghen
onvoersien die bitter doot
ende dreffen inder hellen schoot
sonder enich avelaen
ic sach voer die eer schulen gaen
wy souden schulen voerden bosen
die ons brenct tot sulker nosen
dat wy versumen ewich goet
dat god den sinen gheven doet
soe mildeliken sonder ghetal
ten jonxten daghen daermen sal
alle wercken openbaren
sonder lichten ofte zwaren
soe sieter elck sijn oerdel blyken
dan sel vrou eer den vracken lijcken
als die kockoc doet den craen
ic sach voer die eer schulen gaen
desen schamp ende dit confuus
schiede willem tot eens papen huus
hi hiet heer dirc die commelduer
had hi gheen beter avontuer
vanden vrouwen tghelt te cryghen
hi soude menichwerven zwighen
als hi predict ende singt
om dat hem tghelt in doren clingt
vaste hoede voer messchien
die staet te prisen al in yen
want si mit vresen is verselt
die menighen lachter heeft ghevelt
toren nijt ende ander schade
als vrouwen maechden vroe ende spade
heymeliken willen wanderen
mitten enen mitten anderen
ende wel betrouwen elken man
daer en leyt hem eer noch wijsheit an
want heymelijcke stede ende stonde
bringt menich man tot sulker zonde
daer hi hem selven mede onteert
ende om dat stonde stelen leert
soe selmen scuwen enicheit
daer sonde of comt ende archeit
natuer is cranck int wederstaen
wilmen heymelijcke gaen
daermen stonde of stede crijcht
die wille werct die reden zwijcht
comtmen heymelijc te gader
ic en wilde minen biechtvader
sonderlinghe niet al betrouwen
in enicheit mit schone vrouwen
want die vyant is naradich
tot enen tyden wert misdadich
een heilich man een predickaer
die sinen tijt een deel der jaer
een terminarius hadde ghewesen
hi plach te vasten ende te lesen
ende goede sermoenen te brenghen voert
soe dat hi dicke wort ghehoert
mit ghenoechten vanden luden
die soe verstonden sijn beduden
dat hi mit ongheveynsden moede
hem mededeylden van horen goede
in minnen ende in caritaten
hi hadde die werlt soe ghelaten
dat hi heilich scheen van leven
hi plach den luden troest te gheven
die haere sonden waren leet
op dat si voert in minnen heet
gode te dienste wilden bliven
si moghen wonders veel bedriven
daer nyemant ducht voer en draecht
een welgheboren schone maghet
versochte dickent desen broeder
om dat si wilde wesen vroeder
hoe sy ten hemel comen soude
si en wilde om gheen schat van goude
in zonde langher bliven staen
dus plach si menichwerf te gaen
totten broeder mit ghenende
wanneer si hoer selven schuldich kende
si sprac hoer biechte mit begheren
entie broeder plachse te absolveren
alsoe langhe ghincse ende keerde
dat stonde stelen leerde
entie broeder diende hoir mit half sesse
ende si verstont van sijnre lesse
tpater noster entie crede
soe dattet wide van haren clede
begonde te vollen in die zyden
als doorde hout van dien ghetyden
datmen soe by naturen scrijft
wanneer dat wel verholen blijft
soe ist een speelkijn van solaes
mar op twee tarninghen van deus aes
soe loopt wel menichwerf een sijs
die broeder wort der saken wijs
hoe die joncfrou was verladen
tvolc begonder in te raden
ende of te clappen menigherhande
die broeder duchte voer die schande
ende ooc voer sinen goeden naem
ende om te decken desen blaem
soe socht hi menigherhande list
want als die mient die waerheit wist
soe waende hi ymmer wesen doot
of ghebrocht in sulker noot
die onverwinlic waer te lyden
hier om docht hi tallen tyden
dese broeder die ic myene
die ghinc menichwerf alliene
heymelyken sinen pat
twifel dede hem menighen hat
wanhope const hi nau verweren
daer hy ghinc in sulken deren
quam die vyant vander helle
die mitten broeder wert gheselle
ende sprac hem toe in sulken schijn
recht oft een meester had ghesijn
te weten heymelijc ghedocht
soe dattie broeder an hem socht
om goede troost van sijnre zaken
die vyant lach op felle wraken
al en wistet die broeder niet
in leden tyden wast gheschiet
daer hi wrake om wilde doen
die broeder plach in sijn sermoen
den volcke te predicken openbaer
hoe lelic dat die vyant waer
ende hoe anxtelijc te scouwen
soe datter menich creech berouwen
naerstelijc van sinen sonden
entoe die vyant wiste ghebonden
den broeder in dus groter sorghen
doe quam hi tot hem al onverborghen
ende seide aldus ic bin een man
die den vyant dwinghen can
ende mit woorden wel vermanen
ic sel die luden sonder wanen
doen gheloven int ghemien
dat ghi weder groot noch clien
en hebt van sulke danighen touwe
daer enich maecht of ander vrouwe
sculdich mochte werden by
van sulker daet soe sidi vry
ende ontsleghen altemale
doe sprac die broeder nader tale
soe helpt my dat ic mach ghewaghen
mijn onschult in corten daghen
die meester sprac alsoe salt sijn
sonder smarte ofte pijn
dede hi hem quijt sijn voerghestel
soe dattet slecht als ander vel
twisken sijn benen was ghebleven
die broeder taste daer bineven
hine vanter weder dat noch dit
anders dan een weynich pit
daer hi sijn water mochte lozen
die vyant sprac nu doet den bosen
veel confuus al openbaer
ende schelt die ghene loghenaer
die sulke tale brenghen voort
die broeder sprac dits goet accoort
op dat ic bet na mijnre onschulde
mocht verdienen vrouwen hulde
ja ghi sprac die vyant saen
hoeneer u onschult is ghedaen
soe sel u comen optie stat
tselve dat ghi te voren hadt
die broeder sprac en gheer niet el
sine tael bequam hem wel
doe ghinc hi lesen ende studieren
een goet sermoen nae sijn begheren
ende quam als hi te voren plach
ten stoel op enen hoghen dach
daer menich mensch vergadert was
tewangeli datmen las
in dien daghe dat set hi voren
daer nae liet hi den luden horen
vanden bosen nyders schare
oeck sprac hi optie loghenare
die menighen mensche hebben bedroghen
ende hoe hi selve was beloghen
mitter joncfrou an sijn eer
dat brocht hi al ter goeder leer
ende beslotet wel ter core
ic bin daer in ic moeter doere
sprac die broeder daer hi stoet
dit is een dinc dat wesen moet
al ist mi smadelic te toghen
ghi moecht hier sien voer uwen oghen
ic bin noch slechter dan een wijf
ende om der boser nyder kijf
soe moet ic dese smaetheit lyden
daer sloech hi op ten selven tyden
openbaer die cappe wyde
die vyant wachte sijn ghetide
doe hijt den luden toghen soude
doe sette hi hem an sijn evenoude
weder op die selve stede
stiver ende harder mede
dant ye wert tot sinen daghen
men sacht streven ende raghen
eer hijt voelde of vernam
hoe sijn ghestelle wederquam
doe loech die vyant mit ghenende
om dat hi den broeder schende
ende hem sijn doghen halp vernuwen
men ghincken vloeken ende verspuwen
ende seer confuselic hantieren
dit halp die vyant al visieren
eynde middel ende beghin
alsulc loon alsulc ghewin
gheftie bose noch den sinen
ende sonderling die heilich schinen
ende dan hem setten tsulker staet
mit ghenoechten in dommer daet
gheliken als die broeder dede
die mit groter onghenadichede
wort ghehandelt vanden lieden
die dicken wijsden ende rieden
dat men ymmer soude bederven
hi waende ondievelike sterven
of te lyden swaer torment
ende hoe sijn doghen wert volent
en can ic hier niet al verslaen
men brochten heymelike van daen
of hi waer ghesleghen doot
ende voer alsulc wederstoet
sel een yghelijc hem hoeden
ende te voren wel bevroeden
watter nae of comen mach
te drincken heimelic ghelach
gheliken als die joncfrou dede
die in heymeliken steden
den goeden broeder socht so langhe
dat nature by bedwanghe
van hem beyden droech op yen
vrouwen gunst hoer lieflic zien
doet vergheten menighen nose
ende int gheselscap roeckelose
speltmen dicwijl onnosel spel
natuer is starc ghedocht is snel
in onghestader vaster hoede
ende hier om dolen noch die vroede
want vintmen meyskijns slap ghegort
ende sijn hem dan die hielen cort
by enen cleynen orisoen
machmense opwert nighen doen
mar stolpelinghe vallen si node
dat doet si sijn van herten blode
vellen so ontwee nose ofte mont
therte en bleve niet ghesont
quetsten si knye of ellenboghe
soe en sijn si niet in goeden hoghe
ende want si aldus sijn vervaert
soe vallen si liever achterwaert
al wortet hem een deel te suer
dan si tlijf in davontuer
setten of hoer zonde lede
want vrouwen hebben altoes gheerne vrede
bi goeden exempel machmen leren
alle dinc in tbeste keren
op datmense wil te rechte gronden
als dit ghedichte sel oerkonden
hoert ghijt van beghin ten eynde
wy bidden gode dat hi ons seynde
alsulken sin dat wijt verstaen
wantmen macher leren aen
schoen exempel ende goet
alst in tlatijn bescreven stoet
soe wil ict u in duutsche ontbinden
wye goede materie connen vinden
sy sint schuldich te openbaren
hier om wil ic u sonder sparen
nader letter segghen twaer
daer stont ghescreven openbaer
int latijn alsment mi las
si namen gave sijt seker das
aldus soe hilt die letter slecht
ende om die gave keerden trecht
des moghen si droeflijc hem beroemen
want god selse daer om verdoemen
ende wisen inden ewighen doot
sonder ontfarmicheit al bloot
aldus soe stontet dus bescreven
want god heeft selve trecht ghegheven
datmen houden sel in eren
ende wyet om miede dan verkeren
machmen die voer rechters noemen
ic wil des wel ter waerheit comen
si sijn argher dan judas
oec hoe dat hi verrader was
want si recht houden in vresen
ende brekent weduwen ende wesen
of sonder ontfarmichede
ende woudse dat god hem anders dede
dan si doen in horen tyden
dit waer onrecht in allen zyden
neen god wil gherechtich wesen
over dien ende over desen
want hem en blijft gheen dinc verholen
soe wyen god trecht hier heeft bevolen
die sie dat hi gherechtich sy
ende ontfarmich oec daer by
over den ghenen dies begaert
op dat hi gheen recht en spaert
al wilde hem yemant miede loven
om onrecht te helpen boven
die en sel hi laten niet verdinghen
want god kent elken sonderlinghen
wye si sijn of wye si waren
die om myede trecht beswaren
hier om hiet ic u al ghemeen
jonc out groet ende cleen
die vanden rechte voeren tzwaert
dat u van gode ghegheven weert
dat ghijt besiet an beyden syden
ende latet nyemant te hende sniden
weder armen ofte rijcke
want god die doet u des ghelike
als ghi doet in deser tijt
die wijl dat ghi hier rechters sijt
van desen tween hebdi die coer
nu sie ic al die werlt doer
gherechticheit soe ondervoet
datmenre luttic vint soe goet
si en souden hem wel mieden laten
dus kiesen si tghelt thoirre onbaten
als ic u seide hier te voren
mar ghi en wiltet waer niet horen
daer ghi soudt mede behouden bliven
tghelt mach nu soe veel bedriven
die vorste minnet alre meest
alsoe ghi dickent hebt vereescht
wistijs niet ic seit u wael
die paeus ende sijn cardinael
allen die vander clesi sijn
wildi horen den rechten fijn
si minnent ghelt an horen rinck
daer toe keyser ende coninc
hertoghen graven ende ander heren
daermen doghet an soude leren
alle minnen si den scat
ridders knapen in elker stat
men seit dat si den penninc minnen
ende al quam een man te romen binnen
of tavengon al binnen der stede
daer thooft is van kerstenhede
om oflaet van sinen zonden
hi soude lancsaem werden ontbonden
ten waer of hi den hoghen lieden
gheven mochte alsoe veel myeden
dat si en brochten voerden vader
die ontbinden mach algader
hem die des oflaets begheren
anders soudmen buten weren
waert dat hi gheen miede en gave
keyser coninc hertoghe grave
tot horen dove ist dus ghescapen
daer sijn portiers ende camerknapen
die alle gheerne winnen souden
of die ghene buten houden
die mitten heer hebben te spreken
dat sel god ten lesten wreken
altemael op enen dach
elcman hoede hem voerden slach
ende neem exempel an dit ghedicht
wil hi comen voer dat licht
daer alle dinc is onverborghen
daer moet onrecht staen in zorghen
voirden rechter vanden troen
alle wercken sellen hebben loon
ten jonxten daghe dat weet voerwair
daer god sel doemen openbaer
ghi heren siet dat ghijt verstaet
wacht u te tyde dat is mijn raet
ende alle die ghene die recht bedriven
willen si int eynde behouden bliven
die radic des ghelijcke mede
waer si sijn tot enigher stede
want willem die heeftet ondervonden
van hildegaersberch in corter stonden
dat hijt u wil voer tbeste raden
al quaemdi oec in hoghen staden
weest gherechtich wats gheschiet
willem en raet u anders niet
conste elcman volghen minen leer
soe souden wy minnen den hoochsten heer
ende onsen evenkersten mede
soe creghen wy pays ende ewich vrede
nader tijt ende hier int leven
nu wil elcman sijn verheven
mit hoveerde dat emmer es
die ewighe verdoemenes
dit moechdi proeven by bescheide
al waert dat ics u niet en seide
by lucifer den bosen gheest
die rumen most den hoghen feest
om sijn hoveerdelic ghedocht
viel hi neder soe onsocht
dat hi nymmermeer nae desen
des zwaren vals en can ghenesen
daerde en dorst hoir niet verbouden
dat sy hoveerde woude onthouden
daer wy ons luttel of vervaren
noch wil ict u bet verclaren
aertrijck is al even ront
daer viel hi doer in corter stont
van boven daert op thoochste was
int alre laechste sijt seker das
daer die helle hem wert toeghesent
nu ist volc soe onbekent
si worden lucifers ghelyke
want si om dit aertsche slyke
hem selven neyghen totten val
die sonder eynde gheduren sal
want hemel ende aerde niet en mach
hoveerde draghen soe ist ene slach
die elcman node dorst verbeiden
al laet ghi u aldus verleiden
van lucifer diet gheerne saghe
dat wy quamen totter plaghe
mit hem inder helscher gloeden
die u en can paep noch clerck bevroeden
dat ghi hoverde wilt ontberen
ghi en doet lucifers begheren
die om uwen val dus nauwe spiet
ghi dwase luden mercty niet
hoe cort ghi varen moet van hier
wanttie doot sel comen schier
onvoersien ghi en weet gheen tijt
dat ghi yet voer hem versekert sijt
mar hi neemt u sonder sparen
proeft waer sijn si al ghevaren
daer ons dit goet of is ghebleven
moghen sy nu mit gode leven
soe hebben si hier een tijt gheweest
anders ist niet daermen of leest
want ghi hier al beleven moecht
ghevoecht u selven totter doecht
want naden wercken moeti ontfaen
loen alst leven hier is ghedaen
voer tzwaert der gherechtichede
daer en voert nyemant talman mede
elcman isser even vroet
wat baet dan have ofte guet
alsmen niet en mach verdinghen
elc sel voer hem ghescreven bringhen
wercken die hi heeft bedreven
daer sel die rechter loon of gheven
in wat schijn sy sijn ghewracht
proeft hoe sijnse dan bedacht
die in dit vule slijc der aerden
dus hoghe hem selven verhoveerden
dat elc den anderen wil verduwen
ende voer dit zwaert soe luttic gruwen
dat scarp snijt an allen zyden
noch raet u willem dat ghi laet gliden
van hildegaersberch uwen hoghen moet
soe moechdi crighen ewich guet
dat onbereet is lucifer
die om hoveerde viel so seer
die subtijlheit binnen heeft
ende sijn ghenoecht dan daertoe gheeft
dat hi in peynsen te reden gaet
hoe dat dese werlt staet
in menighen wonder by naturen
alsmen leest in menighen figuren
die die wise hebben bescreven
om exempel ons te gheven
al daer wy by te weghe raken
den bosen selmen boosheit laken
enten goeden doeghet prysen
die hier of soude den sin bewisen
elkerlijc nae sinen wesen
hi hadde wonders veel te lesen
god heeft wonders veel ghewracht
inden mensch mit sijnre cracht
soude ic vertellen elc bysonder
doch willic van desen wonder
exponeren een luttelkijn
inder vormen van taenschijn
soe machmen teerste wonder mercken
hoe machtich god in sinen wercken
is te proeven openbaer
nae sijns selfs ghebeelde claer
soe heeft hi allen menschen ghescepen
daer wonders veel in is begrepen
als ic u wil namaels bevroeden
dat alle menschen te gader stoeden
die ter werlt ye lijf ontfinghen
soe kentmen elc by sonderlinghen
ende als malc van anderen gaen
soe schinen si al alleens ghedaen
nader formen der godlijchede
daer si sijn gheteykent mede
dit is waerheit sonder loghen
die wijsheit goeds ende sijn vermoghen
machmen hier in veel bekinnen
ende ooc een deel in smenschen zinnen
al daer die wille hem in regiert
want alle dinc datmen hantiert
daer heft die wille thoochste bot
wille dat is een weldich slot
van smenschen sinne hier op eerde
want wat die wille niet en gaerde
dat waer der sinnen onbequaem
tcomt te schade ofte vraem
als wille ende nacht comen op yen
die sinnen laten hem wel gheschien
dat die wille gheboden heeft
al daer die mensche zeer om sneeft
smenschen wille is menichsens
des ghelyke ist ghepens
dat inder herten comt ghevloten
tghepens heeft alle dinc besloten
wes men doet of wes men laet
want uter herten comt die raet
daer wil ende sin hem bi regieren
tghepens dat helptet al visieren
tghepens en can men niet volgronden
tghepens dat hout die wille ghebonden
menichwerf bi sinen schouden
tghepens dat doet een dinc verhouden
al daer die wille is op gestelt
soe dat die sake wert ghevelt
die harde onnuttelijc waer volbrocht
daer om is wijsheit int ghedocht
wye wel bedenct dat hi beghint
die heeft dat eynde een deel versint
der menschen wil is quaet te raken
hi staet te prisen ende te laken
die een wil quaet die ander guet
sulc is sot ende sulc is vroet
ende elc heeft wille in hem selven
dwaer een seker spit te delven
die sinen wille set in maten
daer comtmen by ter rechter straten
dene wil hooch dander laghe
dus valter wonder alle daghe
sulc wil borghe in groten schat
sulc wil der eren pat
treden al sijn leven breyt
sulke heeft die ghiericheit
in sinen wil also gheplant
dat hem die eer is onbekant
sulc wil houden sulc wil gheven
sulc wil magherlijcke leven
die nochtan rijcheit heeft ghenoech
al leefde hi vrilic int ghevoech
sulc die wil sijn goet vertaren
overvloedelijc sonder sparen
dese en wil niet als die vroede
want veel te leven in overvloede
daer machmen goods wel bi vergheten
sulc die wil hem hoghe vermeten
om grote lusticheit te driven
sulc wil vechten sulc wil kiven
in overmoede mit ghewelt
ende seit hi is daer op ghestelt
hi wil sijn onrecht wederstaen
desen wert onrechs veel ghedaen
dat doet hi en can gheen reden weghen
daer om valt hem onrecht tieghen
soe wil hi dan an thogher boort
vorder dan hem toebehoert
soe comen si die daer tieghens striden
sulc wil smeken sulc wil lyden
al heeft hi macht hi en wils niet toghen
mer soberheit in sijn verhoghen
ghebruuct hi mit een wijs beraden
want wye den anderen wil verladen
die mach des ghelike vermoeden
die dit in machte wil bevroeden
die mocht wel redeliken leven
ende nochtan bliven hoghe verheven
sulc wil dansen sulc wil singhen
sulc die gaert mocht hem ghelinghen
schone vrouwen by te sijn
sulc wil drincken goeden wijn
dese wil hoert wel te samen
wye gaerne vroechde ende blyscap namen
tis reden dat si vrouwen minnen
entaer toe goeden wijn bekinnen
want goede wijn die doet verbliden
menich hert in sinen tyden
ende waer een hof van vrouwen sy
goede wijn die hoerter by
daer toe blyscap ende zanc
vrouwen ende wijngaertranc
die bringhen blyscap in menighen hove
tis recht dat icse hoghe love
wijngaertranc ende vrouwen goet
want sy verhoghen smannes moet
sulc wil die scrifte leren
op dat hi comen mach tot eren
byder scrifte die hi verstaet
wye mit ghenoecht ter scole gaet
sinen wil die staet te prisen
want mitter scrifte machmen bewisen
wattie wech ten hemel sy
op dat wy loven sonder twy
sulc heeft sinen wil ghesaet
te dienen hem daert al an staet
dat hemel ende aerde besloten heeft
die sinen wil al daer toe gheeft
hi donct my vroet sijn boven al
want god ghift loon dat duren sal
sonder middel sonder eynde
aertschen loen dat is ellende
jeghen tminste dropelkijn
te nutten vanden douwe fijn
want wye hi roert mi sinen gheest
die en gheert blyscap nochte feest
van deser werlt cleen noch groet
die hier om dochte twaer hem noet
want dese rijcheit is al verganc
entaer na comt een leven lanc
sulc die wil ter zewert varen
sulc wil hem mit ambocht ghenaren
ter zewert lijtmen avontuer
den zeeman wert sijn brot te zuer
is hi gherechtich hier int leven
hemelrijc dat wert hem ghegheven
entie mit ambocht wint sijn broet
die heeft te draghen oec een loot
dat swaerlic weecht al ist verborghen
soe menighen sin moet hi besorghen
van desen sin van desen wil
soe wil ic maken een ghestil
ende mi mit anderen saken versellen
men cant volmeten noch voltellen
hoe menichfout die wille sy
entie sinnen oeck daer by
vanden mensch die god ghewracht
mijn ghepens ende mijn ghedacht
en cant volspreken noch voldichten
al wil ic u een deel verlichten
ende mit reden doen becant
want god heeft inden mensch ghesant
wonder ende moghenthede
dat god gheen teyken meer en dede
soe mochtmen billicx vaste staen
int ghelove sonder waen
alsmen twonder overdocht
dat god heeft inden mensch ghewrocht
daer isser veel sonder ghetal
ende elkerlijc heeft een ghescal
datmen ter keel mach horen uut
dit ghescal ende dit gheluut
is wel een wonderlijcke zake
elck heeft een sonderlinghe sprake
diemen kennen mach voir dander
ende als si doen dan enen wander
deen gaet hier ende dander daer
soe ist gheluut al openbaer
int ghemeen al voerden oren
al ghelijc een deel te horen
dit gheluut salmen versinnen
soe wye dat sprekens wil beghinnen
wat hi spreken sel of hoe
sel hi voerdencken spade ende vroe
soe wye sijn reden mach verstaen
soe heeft hi wiselijc ghedaen
op dat hi die waerheit bekent
want spreken is een fondament
van menigher doecht van menigher blaem
die waerheit voert die hoochste naem
van enigher talen diemen hoort
die waerheit is een edel woort
die waerheit is in haer selven bout
die waerheit is beter veel dan gout
want spraecmen anders niet dan waer
soe en vondmen ghenen loghenaer
dan den vyant vander hellen
die loghenaer is sijn geselle
want int beghinsel vander loghen
soe heeft die bose groot verhoghen
dat doet het is sijn eyghen tale
grote manslacht ende quale
die die bose gheerne siet
is byden loghenaer gheschiet
menichwerf ende ander schade
loghen is die hoochste grade
van enighe sonde naest hoveerde
diemen pleghen mach op eerde
want twisken hoveerde ende nijt
soe saeyet die bose talre tijt
loghene hi is die gherne verstaet
wat dat den goeden tieghens gaet
daer om dient die loghenaer
den nydighen als een knecht den heer
entes ghelijc hoveerde mede
die hoveerdighe is van sulker zede
dat hi den ghenen zeer versmaet
daer hi boven is van staet
ende sijn ghelijc en kent hi niet
oeck soe heeft hi swaer verdriet
dat hi sinen beteren kent
dus is die loghenaer ghewent
desen twien te dienen voren
om dat si hem soe gaerne horen
wy proeven in die menschelichede
reden ende memori mede
want hi onthout goet ende quaet
soe wye hem wel ghedencken laet
wat goede reden is of gheen
men siet hem duecht ende eer gheschien
die verre buten reden dwalen
die en vinden niet der eren palen
noch den wech der ewicheit
by reden proeftmen onderscheit
twisken archeit ende doecht
by reden wert een recht verhoecht
ende een onrecht zeer versaecht
wye reden in memory draecht
die hout tonrecht uten pleyn
ten hove daer hi is casteleyn
want waermen recht by reden pliet
daer en mach die schalc gheduren niet
die selve god die niet en heelt
die heeft die ziel nae hem ghebeelt
ende inden mensche alsoe ghevoert
daert al by staet ende roert
die zaken die ic heb ghenoemt
van des die ziel int lichaem comt
soe gheeft si hem cracht ons leven lanc
ende als die ziel nemt horen ganc
ende uten mensche wert gheroeft
soe ist lichaem schier verdooft
ten weet dan noch meer noch min
die ziel die hout der eren in
want als die ziel den lichaem laet
tlichaem blijft in crancker staet
die vrienden haesten daermede ter moude
woude elc ontsien die helsche coude
ende draghen vrese voer die doot
dat waer den ziele vrome groot
nu willen wy al den lichaem spisen
ende grote hoecheit hem bewisen
mit menigher chierheit ombehanghen
mochtwy der doot daer bi ontganghen
soe waert ons wel der pinen waert
nu ist al anders dat mi daert
wy en vinden hier gheen ewich dinc
sidi out of jonghelinc
elcman sel der doot ontsien
die al dit wonder laet gheschien
inden mensche die sel noch gheven
na desen tijt een ewich leven
hier om soe raet u willaem
van hildegaersberghe tuwer vraem
dat elc ontsie den hoghen man
die al dit wonder wercken can
hi donct mi sot ende ongheleert
die sinen sin te vaste keert
an dinghen die verganclic sijn
rouwe zorghe ende pijn
heeft hi daer of dicke te loen
hier en is chierheit gheen soe schoen
die ons hier langhe blijft ghestade
anders dan die goods ghenade
die blijft ons durich tonsen baten
aertsche dinghen moeten wy laten
tsy ons lief of tsy ons leyt
een wijs man heeft mi dus gheseit
wat een in minnen meest begheert
daer is hem dicwijl of bescheert
sonder twifel meerre lyden
dan of hijs nye tot ghenen tyden
in sinen sin en had vercoren
selden schiet een meerre toern
dan is een dinc dat hi verkiest
want hoeneer dat hi dat verliest
soe moet hi rou int herte draghen
exempel wil ic hier ghewaghen
een yghelic verstae mi wel
wat eens een goetman ghevel
mit enen boom die sonderlinghen
voer enich ander aertsche dinghen
gheminnet wert van desen man
hi en meender niet te scheiden van
lieten god in sinen staden
so goede vrucht plach hi te laden
van smake ende ooc van aenzien
hier om had hi den boom allien
voer ander bomen seer ghemint
recht als die moeder doet haer kint
dat si qualiken laten mach
langhe tijt ende menighen dach
sette die goede man sijn begheren
als hi mit vroechde wilde hoveren
rustede hi onder desen boom
daer toe dede hi nemen goem
hoe die boomgaert was behoet
al dair die rijcke boom in stoet
die hi lief hadde ende waert
hi dede den boom ende den boomgaert
sonderlinghe wel bewaren
een groot ghetal van langhe jaren
stont die boom al ommetrent
onghescaet ende ongheschent
mit groenen bladen om betoghen
natuer die gheeft een groet vermoghen
si werct in bomen si werct in crude
si werct in alrehande lude
soe deedsi oec in desen hof
anden boom die sulken lof
ghegheven wert by horen scouden
natuer die machs een deel ghewouden
hoe die vruchte sal ghedyen
als ghi mi hebt horen lyen
mar god is meester boven al
wattie natuer wercken sal
of ye ghewracht van aenbeghin
dat heeft hoer god ghegheven in
ende gheschepen als een heer
die machtich is van wiser leer
die rijcke boem daer ic of ruere
quamen voert van sijnre naturen
jonghe bomen van jaer te jaren
diemen enten hiet daer naren
totter tijt suldi verstaen
dat si vruchten voert ontfaen
dan hieten si bomen in horen namen
nader vrucht daer si of quamen
ende als die man in sijn proeyel
jongher enten had een deel
ende sijn boom al dier ghelijcke
schone stont van bladen rijcke
doe dancte hi gode ende hilt hem vroe
mar ten stont niet langhe alsoe
want thants daer nae soe quam gheslopen
een worm die heeft den boom becropen
dat hi vrucht noch blade en droech
doe wast den goedeman onghevoech
sinen boom te scouwen an
hi deden houwen ende van daen
voeren daer hijs niet en sach
die boom die hi te minnen plach
die jonghe vruchten die daer bleven
dede hi houden ende gheven
alsulc ghenoot van horen doen
dat si in bladen bleven groen
mar hi en minnedese niet soe zere
als of die boem in sulker eer
waer ghebleven als hi was
doe hi die vruchten daer of las
al daer die jonghe sproten uut
voirtan willic overluut
openbaren wat ic meyne
al roer ic desen boom alleyne
tis onrecht dat goede kinder
achterdeel of groten hinder
sullen hebben inder tijt
of horen smadelic verwit
om dat hem douders qualiken tieren
op dat si hem selven wel regieren
dorre telghen selmen bouwen
om dat si lelijc sijn te scouwen
byden groenen die daer bliven
soe wye den bosen mach verdriven
behouden tsijns die is wel ontladen
vrouwen die hem laten raden
heymelyken dit of dat
tsy om lieve of om schat
aldaer hoer eer om wert versmaelt
die bliven haestelijc verdwaelt
want si staen in crancker hoede
dus radic elken vrouwe goede
dat si hoer reynicheit bewaren
soe moghen si hem openbaren
claerlijc als dat sonnenschijn
twas een vyantlic venijn
al daer die bome om bleef verloren
die langhe tijt al daer te voren
soe goede vruchte plach te draghen
dies ghelijc soe machmen claghen
een wijf die heeft een goeden man
al daer sy kinder winnet an
vier of vive ses of seven
ende leefter by in goeden leven
twintich jaer min of meer
entaer nae overghift hoer eer
die slacht den boem daer ic of seide
al quam sire bi in groten leide
des had si een deelkijn wel verdient
want si horen trouwen vrient
overgheeft ende anders kiest
te minnen daer si an verliest
hoer eer hoer guet hoers mannes hulde
die sy mit gherechter schulde
onderdanich wesen soude
al hoer daghe mit goeder houde
soude recht na reden plien
die man die mochtse voert nae dien
van hem wisen sonder sonde
totter wile totter stonde
dat sy beteren wil haer leven
god vergaf men sal vergheven
want alle zaken staen by reden
men leest van hem die veel misdeden
in doude wet ende inde ny
ende nochtan namaels werden vry
van zonden zuver ende reen
daer was maria magdaleen
een sondich wijf ende zeer besmet
hoer berou ende hoer ghebet
dwoech die sonden weder ave
dat god die sonden niet vergave
soe souden wy alle verloren bliven
beyde mannen ende wiven
die wise worden wel becoort
of op ene tijt verdoort
dat si dinghen avonturen
si en dedens nae om gheen besuren
ic prise den sondaer int bekeren
want hi die heer is alre heren
die heeft ghesproken dat hi meent
soe wye sijn zonden hier beweent
daer en wert gheen oerdel of gheseten
want hi wilse thants vergheten
hier om soe sel een yghelijc
vergheven hier al op eertrijc
sinen wedersaet mit trouwen
op dat hi crijcht een gans berouwen
mit goeder herten sonder vensen
soe en selmen daer niet vorder om pensen
men saghen echter meer misdoen
want god brocht selve die zoen
vanden ewelikene twy
ende om dat die zoene salich sy
soe sellen wy zoenen ende vergheven
willen wy crighen ewich leven
dat god den mensche heeft bereet
alsoe ons willem heeft gheseet
in veel materien die hi ruerde
die wijl dat hem sijn leven duerde
salomons woert dat wil ic prisen
tot onser leer een deel bewisen
wanttie scrifte van hem hout
boven sulver ende gout
boven steente boven crude
boven al dat ic bedude
of mach bewisen inder tijt
van des men pleecht ter werlt wijt
soe heeft hi sonderlinghe ghepresen
weldoen ende blyde te wesen
want wye in weldoen hem verblijt
die schuwet archeit ende nijt
dat is die rechte pat van eren
hier om sellen hoghe heren
op weldoen setten hoer begheren
soe moghen si blydelic hoveren
soe wye in weldoen wort vermaert
die is rijckes loves waert
beroepen grote heren spel
dat comt den menen volke wel
want oerloghe nijt ende swaer tempeest
doen vergheten menighe feest
diemen pleghen soude op aerde
waer dat nyemant leyt en daerde
wanneer die heren hem verbliden
ende tot malcanders hove ryden
dan maken si pays dan maken si vrede
hem selven enten volke mede
dus wortet al in goeden hoghe
rust is beter dan oirloghe
op datmen die eer bewaren mach
mar als die goede gheen verdrach
en can ghecrighen vanden quaden
dan moetmen wisen ende raden
dattie palen sijn behoet
prijs van reynen vrouwen goet
dat is een scat van hogher waerde
wantmen vint gheen dinc op aerde
dat mannes herte meer verhoecht
dan eens goedes wives doecht
want rechte doecht van goeden wiven
die en can men niet te vollen scriven
mar die hoer eer vercopen licht
om myede of om clene ghicht
entan hem selven soe vergheten
dat sijs niet en willen weten
ende hem by goede vrouwen voeghen
twaer billics dat si bellen droeghen
die lude cloncken waer si ghinghen
soe hoordmen elcs bi sonderlinghen
die selve ondancbaer is van leven
al wilde hi prijs van weldoen gheven
sijn love is cranc al heeft hi macht
die selve op tweldoen niet en acht
prijs van vrouwen is een dinc
daer noyt scalcheit in en hinc
want si gheven rechten lof
wanneer die heren houden hof
ende der wapenen willen plien
na dien weldoen dat si sien
soe wortet lof ghegheven daer
si nemen raet ende segghen twaer
als goede vrouwen toebehoert
dan roepen die eerauden voort
den danc als die vrouwen ramen
ende noemen overluut bi namen
wyet verdient nae wapen recht
sijn si heren sijn si knecht
die horen tijt in weldoen bouwen
si crighen lof van goeden vrouwen
ende vanden mienen volke mede
hi waer sot die anders dede
dan elc die boesheit van hem weert
ghi hoghe heren soe begheert
wel te doenu leven lanc
sonder nijt of groot bedwanc
bedwanck dat is een onghenoecht
daer om heeft god den wil ghevoecht
dat elc mensch is sijn selfs vry
te doen dat hem ghenoechlijc sy
op dats natuer hem wil ghehinghen
ende hijt mit reden mach volbringhen
denct om twoort van salomon
blyde te sijn ende wel te doen
dat heeft hi sonderling gheprijst
ter werlt ende oec te gode wijst
datmen in beiden mach volstaen
hebben die heren wel ghedaen
souden si dan niet blyscap toghen
want si sient voer horen oghen
hoe claerlijc dattet weldoen schijnt
al daer die goede om heeft ghepijnt
die bose en mintet weldoen niet
al ist dat hem eer gheschiet
tenen tyden ofte twien
ghi hebt ghehoert oec ist ghesien
hoeneer hi boesheit weder doet
dat hi die eer verliesen moet
volmaecte blyscap sonder gal
die staet alleen opt weldoen al
sonder weldoen blyde te sijn
gheduertet langhe twort venijn
in hem selven of soe quaet
mar blyscap die opt weldoen staet
die gheeft ons hier ghenoechte groet
ende tweldoen vintmen nader doot
hier om heeft salomon gheseit
dat weldoen ende vrolicheit
te gader al in een bewant
voor talre beste dat hi vant
ic rade dat elcman si behoet
wel te tide dat is hem goet
voir dinghen die hem deren moghen
of hi comter mede in doghen
hier op eertrijc noch so wijs
sel hi verdienen eer of prijs
hine moet mit hoeden sijn bewaert
al had een man een willich paert
schoen ende gans van allen leden
wordet sonder hoede reden
men jaghet of in corten tyden
men mach oec wel mit hoede ryden
crancke paerden die langhe duren
hoghe burghen vaste muren
die machmen sonder hoede verliesen
tbest is ymmer goet te kiesen
al daermen onderscheit an weet
hi en is ter wijsheit niet bereet
die dicwijl sonder hoede gaet
ende niet en weet wat voer hem staet
die moet van node somwijl sneven
want sonder hoede is quaet te leven
sel een man behouden bliven
men mach mit hoede meer bedriven
dan mit enigherhande zaken
sonder hoede is quaet te raken
in enen rechten pat te gaen
die sonder hoede een dinc bestaen
eynden sijt wel dat is een konst
ic weten noch diet wel begonst
waende hijt teynden tsinen vromen
an tbeghin waer thans ghecomen
wistmen seker teynde te crughen
vander eynde wil ic swighen
want een man heeft haest begonnen
dat twintich lancsaem eynden connen
daer om zwijcht menich vanden eynde
want hijt comen siet soe heynde
op dat hem god wil gehenghen
dat hijt mit eren mach volbrenghen
ic wilde wy ons allen mochten hoeden
voer tende des elcman mach vermoeden
dat is tende van onsen live
soe en setmen die ziele niet in kive
jeghens den vyant vander helle
want neemtmen hoede tenen gheselle
soe en mach die vyant nyemant crencken
si sijn salich die dit bedencken
want wy hebbens al te doen
daer en is ter werlt man soe coen
heeft hi vyande dies begheren
hem te crencken of te deren
hi en behoeft wel hoede op davonture
oftet wort hem dickent tsure
sel hijt lyden sonder schande
wye dat gaet voer sinen vyande
sonder hoede dat en prise ic niet
want tis menichwerf gheschiet
dat overmoet in sulken schijn
wel stercke lude brocht in pijn
hoede hoert zeker voer die cracht
hi denct mi zeker wel bedacht
die hier om peynst tallen stonden
wort hi dan in last ghevonden
soe heeft hi vrienden diet mit hem draghen
wye dat buten sinen maghen
veel begrijpt ende hem dat misgaet
soe en isser gheen diet mit hem staet
mochtsijs mit eren sonder wesen
schande is altoes quaet te ghenesen
mitten ghenen die hem schaemt
want elken man wel eer betaemt
woudmen dit te voren mercken
daer souder veel mit hoede wercken
die nu anders sijn ghesint
hi behoeft oec hoede die hoghe mint
want nyders connen nauwe treken
waermen weet van minnen spreken
buten hoede sonder veynsen
die nyders sellen altoes peynsen
hoe si loghen moghen zoecken
ende stroeyense vast in allen hoecken
dus brenghen si menighen mensch in lyden
soe wye van minnen wil verbliden
die sette hem vast in hoede te sijn
want ic peynse int herte mijn
dat hoede is goet tot allen dinghen
al conde een vedelen ende zinghen
waer hi anders onbedocht
ende altoes sonder hoede wrocht
soe waer sijn conste cleyn te prisen
hier om slacht hi naden wisen
wye dat goede conste can
dat hise toocht voer elken man
int ghemaet ende niet te vele
want maet is goet tot allen spele
men mocht mit vedelen of mit zanghe
maken wel een spel soe lange
datmens liever niet en hoorde
elc behoeft tot sinen woerde
hoede te gheven eer hi spreect
soe wye van sinnen is onbedect
die en is mit hoede niet verzelt
ende altoes gheerne voort vertelt
wat hi hoert tenigher stede
daer heeftmen node gheselscap mede
ende waer hi comt hi wert verschoven
aldus is hoede seer te loven
mit menighen dinghen utermaten
want si comt tot groten baten
den ghenen diese te recht hantiert
menichsins heb ic visiert
dat hoede is wel een salich dinc
dat merct ic by een jonghelinc
die schoen was van hoghen moede
hi quam ghegaen al sonder hoede
op een wech van harden stien
daer sneefde hi zeer dat mochtmen sien
over een steen die voer hem lach
hi booch ter aerden ende sach
dat naden stoet quam dat bloet
dus heeft hi dicwijl crancken spoet
die zonder hoede zeer wil yaghen
want hi sneeft in corten daghen
ende luttic lach hi boven daerde
die steen die hem dus zere daerde
dat hi weder om moste keren
by desen exempel mochtwy leren
woudment wel te rechte weghen
want inden pat daer is gheleghen
grote balken ende hout
entaer toe steen menichfout
die wy noch emmer moeten gaen
na deser tijt al sonder waen
dat nyemant en mach hem keren dan
als hi dede die jongheman
daer ic of seide hier te voren
in desen pat staet menich doren
diemen vaste laet begroeyen
als die zonden in ons bloeyen
hier op eertrijck alle daghe
dat comt int leste ter groter claghe
als wy van henen moeten scheiden
wye sal ons dan den wech gheleiden
daermen die berghen moet overcliven
entie struken die daer bliven
vaste ghewortelt inden gront
hier voer behoeft men talre stont
grote hoede al sonder sparen
soude wy een mijl van henen varen
wy souden den pat te voren weten
nu is hi lanc ende onghemeten
die wy noch over moeten trecken
diepe culen ende vlecken
heeftie wech ter menigher stede
alsulke borden draghen wy mede
die ons den pat al bijster maect
ende eermen dan ten eynde raect
vanden weghe aldus bi staden
soe heefter soms te veel gheladen
mochtment dan wel ligghen neder
daer souder menich keren weder
ende warpen die sonden uter mael
dat sijn struken ende pael
die ons toeven ende letten
enten wech alsoe besetten
datmen qualic reysen mach
staet op u hoede nacht ende dach
ende maent te voren ruum den pat
willem raet u allen dat
die van hildegaersberch is gheboren
soe en mach u letten stuuc noch doern
in droem comt menich mensch te voren
beyde wil ende groten toern
des hem niet gheschiet daer naer
ende oec valt menighen droem waer
want wonders macher veel gheschien
sel ic u der waerheit ghien
ic lach in droem tot enen tiden
daert mi docht in allen zyden
mit grase mit bloemen wel ghespreit
die bomen stonden oec vercleit
mit loveren bladen die daer an hinghen
men mocht daer boven horen singhen
menigherleye voghelkijn
tdocht mi daer soe schone sijn
dattet zeker stont te prisen
had ic ghenoecht ghesien van spisen
ende van dranc daer toe beneven
ic hadder altoes wel ghebleven
soe lustelic wast ghedaen
daer ic dus quam alleen ghegaen
als mi docht in minen droem
doe sach ic onder enen boem
waer si twee te samen zaten
ende weenden utermaten
dit docht mi wonder int verstaen
dat si dus mit rouwen waren bevaen
want waer dat ic mijn oghen sloech
daer docht mi vroechde sijn ghenoech
sonder nameliken daer
die twee die dreven alsulc misbaer
nu luste mi zeer den sin te weten
qualic dorstic mi vermeten
hem te vraghen om den stant
dat dede twas mi onbecant
wye si waren of waen sy quamen
si wronghen dick hoer handen tsamen
ende elc claechde anderen sijn verdriet
doe peynsde ic seker wats gheschiet
ic sel die waerheit weten bet
wat hem deert of wat hem let
dat si dus groten rouwe driven
licht ic mochtet voert bescriven
tenen exempel anderen luden
sal ic u die waerheit beduden
ic quam soe na dat si mi zaghen
doe lieten si een deel hoer claghen
ende saghen naerstelijc an my
ende ic trat hem naerre by
ende sprac aldus in goeden mienen
god onse heer moet u verlienen
beter rust dan ghi hier toont
si antwoerden vrient god loont
des hebben wy seker wel te doen
want rust is ons soe verre ontvloen
wy en mogher nerghent sien noch scouwen
doe vraechde ic hem die dus in rouwen
saten wes hem deren mocht
dat si hem hilden soe onsocht
si seyden vrient ons deert ghenoech
rouwe pijn ende onghevoech
die sal ons lancsaem al begheven
want wy sijn des lants verdreven
dat ons mit rechte toebehoerde
doe vraechde ic bet na dese woerde
uut wat lande sydi gheboren
woudi mi segghen sonder toern
hoe ghi quaemt in desen lyden
mach ic u erghent mede verblyden
daer ben ic seker toe bereit
want dit doghen is mi leit
dat ic an u beiden sie
doe antwoerden dese twie
wy sijn gheboren van edelen gheslacht
onse ouders waren wel gheacht
ende ghemint sonderlinghen
beide van keyser ende coninghen
daer toe voer hertoghen ende graven
al schinen wy hier aldus bescaven
tcomt al buten onse scouden
doe wy te hove waren onthouden
doe stontet hof in groter eren
ende wye dat boesheit wilde leren
die en hadde te hove gheen bedrijf
wy letteden archeit ende kijff
die heren warens wel op yen
der schalken macht was also clyen
datter nyemant of en hilt
men voerde doe der eren schilt
alle die werlt op ende neder
nu is die schalc ghecomen weder
ende heeft der eren schilt doerhouwen
hier om soe sijn wy dus in rouwen
als ic dit an hem verstoet
doe had ic gaerne ghewesen vroet
van beghinne totten ende
hoe si quamen in dit ellende
ic seide vriende en belghet u niet
seer gaerne wistic hoe ghi hiet
of wye u brocht in deser quale
woudijt mi segghen alte male
licht ic mochtet vrienden toghen
die mit u ter werlt sijn in doghen
si antwoerden optie stede
trouwe ende gherechtichede
is onser beider name ghespelt
ende wye dat te hove mit ons helt
die is nu in doghen zeer
waerachticheit maet ende eer
schaemte miltheit ende oetmoet
die soe wel waren behoet
sijn nu bloede ende versaecht
ghestadicheit is oec verjaecht
ende verdreven mit ghewout
onser gheen en is soe bout
dat wi den hove dorren naken
ende wil u segghen bi wat zaken
reden plach ter heren hove
portier te sijn mit groten love
dat gheduerde een langhe wijl
reden was alsoe subtijl
dat si elck bisonder kende
wye dat yet mit valen mende
oftie boesheit wilde driven
die most doe buten die poorte bliven
trouwe die was casteleyn
over al den hof ghemeyn
wye dat ontrou wilde beghinnen
die en quamen niet ter poerte binnen
si en mosten wiken hoerre vaerde
reden die die poert bewaerde
die wist hoer ghedacht te voren
die die goede wilde storen
eer die was der heren raet
die helt den nijt alsoe versmaet
dat hi niet te hove en quam
die wijl men hoer te rade nam
waerachticheit was ooc ghenomen
mede ter heren raet te comen
die helt die boesheit buten muren
dat si niet en dorste duren
ter heren hove nae noch by
reden maect die poort soe vry
voer alle die ghene die archeit wrochten
dat si te hove niet en mochten
mate sat ander heren banc
an horen rade was veel belanc
wat si leerde elcman woude
hoe hi by maten leven soude
want wye dat buten mate leven
die sietmen die onsachte sneven
oetmoet ende ghestadichede
die ghinghen beide te rade mede
want waer grote heren sien
daer behoeftmen raden meer dan yen
by vroeden rade crijcht een heer
vanden goeden lof ende eer
doe was miltheit ende schaemt
ter heren hove also vernaemt
ende in eren wel bekent
dat si bewaerde sheren rent
die conden houden ende gheven
by maten deedsi die heren leven
in groter eren al hoir daghe
mijn heer ghier ende sijn maghe
die waren onweert ende leit
over al die werlt breyt
gherechticheit die was gheset
claghe te horen wes yemant let
waen si quamen uut allen steden
ende die beriet hoer dicke mit reden
om dat si die gherechticheit wel wist
men plach mit scalcheit noch mit list
naden ghelde niet te spien
elken man plach recht te schien
soe wel den houder als den clagher
ten ghinc doe hogher nocht lagher
dan si trecht by reden helden
wye onrecht had hi mosts onghelden
doe en mocht den schalc gheboeren niet
dan rouwe pijn ende al verdriet
thof dat stont soe wel in rusten
dat elken mensche mochte lusten
wye ter heren hove quam
hier om wort die nijt soe gram
dat hi sijn ghesinde ontboot
ende claechde hem yammer ende noot
van dat hem reden had ghedaen
salt aldus yet langhe staen
soe bliven wy ewelic verloren
mar mochtwy winnen desen toern
die die reden heeft beseten
ic dorst mi wel hoechlijc vermeten
wy creghen burghe ende zael
want reden doet ons alte mael
wye dat reden willen bekennen
die willen node mit valen mennen
hier om ghinghen si langhe te rade
dat si eens quamen des avonts spade
ende beclommen redens poort
doe schiede daer yammer ende moort
want reden most bu donckerlinghen
boven vanden toern springhen
sonder enich wederkeer
ende doe viel reden alsoe zeer
dair si vanden toern swanck
dat si noch leit alsoe cranck
datmer luttic bi siet wercken
wye dat reden willen stercken
die worden nu ter werlt verscoven
ende die schalken rysen boven
sint die schalken mochten in
soe moste trou ende hoer ghesin
doen als die ghene willeden
dies meest mitten penninc hilden
of si mosten thof verliesen
doe wilde ooc trouwe liever kiesen
dat si tooch mit horen vrienden
die gherechtichede mienden
vanden hove ter ander stede
dan si der schalken wille dede
hier om lyden wij desen noot
nu weet ghi al die waerheit bloot
wye ons doet dit grote deren
ende woudt ghi vorder yet begheren
dat segt mit haesten hier ons beiden
want tis seker tijt te scheiden
dat doet die schalken mochten ons melden
dat wy dus langhe tsamen helden
want waer si twee te gader staen
oeck wat reden si verslaen
die schalke ducht voer hem altoes
dat comt bi dien hi is selve loes
doe antwoerde ic desen tween
god die moetet noch versien
ende beteren u verdriet
ic en wil u vorder vraghen niet
ic bevele u hier te gode
ghebiedt yet ic waers gaern bode
an uwen vrienden die ic kinne
och leyder si sijn al te dinne
die u der waerheit dorren lyen
dat sy yet mit ons partien
doch en seldijs niet vergheten
ghi en latet onsen vrienden weten
want noot selmen vrienden claghen
dat comt by dien si helpent draghen
na deser tijt en wast niet lanc
dat ic uut minen droem ontspranc
doe was mi wonderlic te moede
dat trouwe had soe crancken hoede
die noch voer gode draghet croen
ende reden schiede sulken hoen
dat horen toern word becleven
die nye ontrou en had bedreven
dat tughen mochte paep of clerc
wye mach prisen sulken werck
datmen borghen beclymmen sel
of guede steden alsoe wel
want loosheit vant den eersten vont
hoer ziel blijfter by ghewont
wye dat sulke dinck hantieren
om dat loesheit halp visieren
hier nae ghinc ic thans beduden
tot enen exempel allen luden
minen droem was soe zeer in dwael
dat trou was soe zeer in dwael
dat icse sach van rouwen carmen
ghi heren laet u des ontfarmen
ende schaemt u alsulker maren
dat trou is uut die lande ghevaren
entaer toe hoer ghesin algader
want u hof is veel te quader
ende oec te minre uwen naem
wantse elken heer is wel bequaem
dat hi in eren set sijn leven
al is trouwe nu verdreven
ende reden hoer poert ofgheclommen
noch soe radic ons arme dommen
dat wy noch onsen toern sluten
ende houden daer sulke gasten buten
daer een hof by wort gheschent
want reden staet voer onse concent
al daer die schalcheit uut te weren
als te hove was hoer begheren
want wye dat reden overpeynsen
die connen therte qualic veynsen
dat si die schalcheit laten binnen
woudijt te rechte wel versinnen
soe soude reden sijn portier
soe en quamer schalc nochte ghier
binnen uwen hove ymmermeer
hier om volghet desen leer
soe moechdi leven sonder sorghe
want reden is een seker borghe
dat doet wye hem ter quaetheit voecht
die wert van reden die ghewroecht
datter beter waer ghelaten
hier om heeft willem tuwer baten
van hildegaersberch dit dicht begonnen
dat ghi te bet sult leven connen
by goeder reden uwen tijt
ende schuwen archeit ende nijt
soe blijfdi altoes wel bewaert
al hier ende op die langhe vaert
als dat nyeuwe jair beghint
die hem te rechte wel versint
die mach den hoochsten dancken seer
van sulker gave van sulker eer
als hi ons doet in alre tijt
wanttie werlt wert seer verblijt
als dat nuwe jaer in staet
van vroechden drijftmen groet beraet
inder werlt dat ghift natuer
wanttie coude winter zuer
daelt dan vast van daghe te daghe
al brenct hi menighe felle vlaghe
int nieuwe diemen wel siet blijcken
dat vergheetmen lichteliken
want die hoop verdrijftet al
dattie zomer comen sal
die die werlt zeer verhoghet
tnyeuwe jaer mit sijnre doghet
doet die cleyne voghel singhen
men siet die sonne hogher dringhen
dan si daer te voren dade
an beiden zyden vanden pade
sprutet gras in corten tyden
mit recht moghen si hem verbliden
voghelkijn ende ander dier
hier om peynse ic ende visier
dat wy gode wel dancken moghen
ende sijn doecht hebben voer oghen
die hi in minnen ons bewijst
wanttet nyewe jaer daelt ende rijst
nochtan brencgtet sulke vrucht
mit soeten douwe mit ander vrucht
aldaer die werlt by wert ghevoet
die ons aldus veel eren doet
hoe soudwy hem ymmermeer volloven
nu is die mensche soe verscoven
ende versteent int herte binnen
dat hijs niet en can versinnen
overmits des duvels zaet
dat onder drierehande staet
is ghesaeyt hier in aertrijcke
des willic u toghen een ghelijcke
ende segghen ons van elken wat
wijlneer was roem die stat
boven al der werlt heer
ende si stonden in sulker eer
men wiste nerghent hoer ghenoet
want wat die stat van rome gheboot
daer en dorste nyemant over doen
doe ghevielt in een sisoen
dat die wijsheit sprac te samen
ende ordineerden tonser vrame
dat si drie beelden deden maken
daer elkerlijc van sinen zaken
goede exempelen mocht an leren
beyde papen ende heren
entie huusman daer byneven
ende elc die wort sijn staet bescreven
hoe hi leiden soude sijn tijt
daer nae vormdmen hoer abijt
dat eerste beelde lietmen houwen
nae enen priester daer mochtmen schouwen
ghevormt in priesterlijc ghewade
als die wijsheit wert te rade
dat enen priester toebehoerde
ende men screef van woerde te woerde
boven hem al sonder beyden
hoe hi sijn leven soude leyden
als dit beelde was volreit
doe wort dat ander toegheleit
als een ridder mit sijn ghesmide
ende een zwaert op sinen zyde
boven hem soe screefmen daer
wat dat rechte ridderscap waer
ende hoe hi wapen soud hantieren
daer nae ghincmen voert visieren
tderde beelde in dier ghevoech
alse een huusman mitter ploech
ende oec soe screefmen boven desen
wat sijn leven soude wesen
als dese drie beelden waren volwracht
die wijsheit was doe soe bedacht
dat si senden wilden schier
an elken stat een messagier
dat sy te hove souden comen
ende verstaen tot horen vromen
elkerlijc in sinen moet
wat binnen roem bescreven stoet
boven den beelden daer ic of seide
op dat si alle mit bescheide
horen staet hantieren souden
also als die van romen wouden
aldus so schieten si horen raet
ende senden bode an elker staet
dat si mit vlijt hem souden reyden
ende comen te hove sonder beyden
dit sprac die bode aldaer hi quam
als elkerlijc die waerheit vernam
doe versamenden si tenen stonden
die alre wijste die si vonden
van elken staet uut allen landen
die si te romen mochten sanden
beyde heren ende papen
daer toe anders wise knapen
die voorden huusman soude speken
aldus sijn si te romen binnen ghestreken
om te vernemen trechte waer
wat bedude dese nyeuwe maer
ende als si romen dus hebben versocht
worden si inden tempel ghebrocht
daer dese drie beelden ghehouwen stoeden
doe ghincmen elc tsijn bevroeden
die gheen die priesters souden sijn
die lazen daer die letteren fijn
die si daer saghen ghescreven staen
die beduden sonder waen
dat si souden alle gader
bidden anden hemelschen vader
voer den staet der werlt al
oec waen ic datmen hem beval
dat sy gheestelijc souden leven
op dat si exempel mochten gheven
van hoerre woorden mitten wercken
om tghelove voort te stercken
onder tfolc cleyn ende groot
oeck beval men hem al bloot
gheen hoecheit totter werlt te gheren
mar wyen dopen absolveren
daer souden si horen sin toe zaten
tfolc te houden in caritaten
mit hoerre leringe die si wisten
vanden vier ewangelisten
bescreven uten monde ons heren
die souden si predicken ende leren
ende selve beleven dat si sciden
soe mochten si tfolc ten hemel leiden
waer si quamen tallen steden
al vonden si tfolc van crancken reden
die souden si mit exempel dwinghen
dat si daer mede tot doechden ghinghen
want als si gheen ondoecht en saghen
si souden veel te noder waghen
sonde te doen in horen tyden
dus mochtet volc an allen zyden
comen totter hogher zael
al daer die menighe blijft in dwael
by quaden exempele die si sien
totter werlt nu gheschien
alst dus den priesters was beduut
int ghemeen al overluut
wat horen leven toebehoert
doe riepmen daer die ridders voert
entie bedudemen onghespaert
hoe si voeren souden tzwaert
dat den keyser toe onverholen
van goedes weghen wert bevolen
entien van romen by ouden tyden
tzwaert is scarp an beyden zyden
daer om machment mit rechte vresen
dit sal voor weduwen ende wesen
scharpe snyden sonderlinghen
tzwaert sel oec den bosen dwinghen
die ter doecht in ongheraect
hier om soe wortet zwaert ghemaect
ende om ander zaken mede
tzwaert sel voer gherechtichede
striden waer dat is te doen
een ridder die sel wesen coen
opten bosen tallen stonden
want ridderscap wart eerst ghevonden
by groter coenheit die si deden
by doechden ende by edelheden
alsmen van sinte jorijs scrijft
die buten schulden wert ontlijft
ende ghepijnt hier in sijn leven
nochtan en wildijt niet begheven
hi en hiltet zwaert altoes in eren
oec ghincmen den ridders leren
dat si die paden souden vryen
daer rovers waren ende quadien
soe dat die goede mochten wanderen
sonder vrese tot malcanderen
die ridderscap rechte bekennen
men cant volscriven mit ghenen pennen
hoe edel dat hoer wesen es
sonder dwanc sijt seker des
hebben si mit vryen wille ghestreden
voer skeysers zwaert al onvermeden
soe datten keyser wert bekent
ende dede hem gheven sulc present
dat si souden hebben ridders naem
ende altoes houden sonder blaem
hier by soe mach een ridder weten
ende mitter waerheit daer na meten
wat sijn eyghen naem bediet
die en can ic proeven anders niet
dan als een kemp na mijn verstaen
die voer sijn heer wil te crite gaen
om sijns heren recht te houden
soe waen ic dat noch ridders souden
voer die gherechtichede kiven
soe mochten si altoes in eren bliven
elc ridder waer hi henen wende
ende als hoer leven quamen ten ende
soe soudse god hier boven cronen
ende mit sijn hemelrijcke lonen
als dus den heren was berecht
nader scrift die waerheit slecht
hoe sijt mochten hier beghinnen
mitten zwaerde lof te winnen
ende nader tijt die hoghe stat
soe wert den huusman sinen pat
naden letter oec bediet
hoe hi en treden soude of niet
dus setmen elc na sijnre waerde
den huusman hietmen opter aerde
mitter ploech den acker bouwen
ende sijn god daertoe betrouwen
dat hijt wel al vervollen mach
die huusman die sel sijn beyach
soecken in dit aertsche dal
alsoe als god adaem beval
doe hi viel by yeven rade
mitter ploech ende mitter spade
sel hi die werlt al gheneren
hi sel spitten hi sel eren
om sijn zaet ter aerden te bringhen
die huusman sel in allen dinghen
rechtveerdeliken emmer bliven
ende in hoveerde niet hogher cliven
dan sinen staet behoerlic es
oec soe las men hem een les
dat hi soude oetmoedich wesen
ende onderdanich allen desen
die priesterscap hadden ontfaen
den heren ooc te dienste te staen
want si moghen hier op eerde
voer hem striden mitten zwaerde
ende hem staen alsoe in staden
dat sise beschermen voerden quaden
aldus bewijsde men elc mit reden
hoemen wilden dat si deden
na priesters ridders ackerman
hier moechdi exempel nemen an
of elkerlijc weel heeft ghehouden
tromsche bot also si souden
van desen ghebreke mochtmen maken
noch veel ander nyeuwe zaken
mer willem en derfs niet wel beghinnen
van hildegaersberch men wout verzinnen
in doechden of hijt brochte voert
soe node heeft hi sijn tael ghestoert
ghebrec is eerst int fondament
datmen te luttel reden kent
dat doen die priesters dat is thoeft
daer onse ghelove bi wert verdooft
ende verblint dats yammerhede
wat gheboot die roemsche stede
dat hebdi ghehoert nu wel een deel
nu willen si leven mit riveel
dat is waer ic hebt vernomen
waermen weet die clesi comen
daer wilt al in feesten leven
oec heb ic die waerheit beseven
datse duerbair cleder draghen
daer toe ryden hoghe paghen
in hoveerde die god verboot
sel ict waer ontbinden bloot
soe willen si skeysers recht bewaren
dat siedi dicwijl openbaren
want si sijn der heren raet
dat hoort wel tot horen staet
willen si den heren tscrift ondecken
ende nader waerheit te doechden trecken
alsoot behoorde thoren leren
soe souden si duecht voerwert keren
ende buten banen niet te rollen
regieren si wissel ofte tollen
dat hout die scrift voeronrecht goet
want god die maectet selve vroet
sinte mattheeus dien hi sach
tollen bewaren om sijn beyach
nu moechdi antwoerden optie stede
dat ic roerde die heerlichede
dan doe ic niet condijt ghegronden
ic heb die rechte waerheit ontbonden
waer die huusman niet verladen
dat hi sijn goet mochte gheraden
soe worde alder werlt ghenoech
wat sal meer dan int ghevoech
ende most die coopman onbelet
varen daermen tollen set
soe worden al die heren rijc
ende die landen des ghelijc
want wat die huusman trect te samen
dats oec den heer tot sinen vramen
hoeneer hi wil tis wel recht
want si sijn alder heren knecht
nu heeft der ghiericheit ghewelt
die clesi alder eerst bedwelt
dit sel int eynde luttel vromen
nu is si onder die heren comen
want si wil alder werlt verdoven
een havic die hem gheneert mit roven
voeren die heren op hoer hant
des ghelijc wordsy becant
dat si den havic slachten som
want sijn bec is voren crom
hi mach schoren ende breken
oec willen die heren tsamen reken
groten schat alsmen ons seit
by concent der ghiericheit
dat ymmer is die selve zake
daermen bi comt ter helscher wrake
want si is voer gode onmaer
die huusman claecht al openbaer
dat hem die heren luttel comen
tenigher bate ofte vromen
diese van rechte souden beschermen
oeck wat si saghen ofte kermen
die huusman moetet lach betalen
na die heren dus verdwalen
entie cleysie buten pade
nu glijt die huusman vanden grade
menichwerf mit onbescheide
ende hi dwaelt meer dan dander beide
waer die huusman also vroet
dat hi regierde sijn eyghen goet
die mit reden waer te custen
die heren lieten wel gherusten
nu is die huusman alsoe dol
gheen en doet den anderen vol
in reden noch in voerwaerden
mar si climmen mit hoveerden
ende elc wil anders beter sijn
dat is den huusman alden pijn
dat hi hem selven dus verghet
tsoude int eynde hem lonen bet
dat elc den anderen reden dede
die heren soudents hem onnen mede
nu wil deen den anderen schaden
ende voerden heren helpen verraden
op dat hi en brenct in laste zwaer
die huusman volcht den heren naer
om schout te wesen ofte baeliu
deen is echt dander nu
ende elc doet onrecht ende ghewelt
dus comt die heer an shuusmans ghelt
wouden die huusman tsamen spreken
daer en waer paep nochte deken
diese tonrecht soude beschatten
nu is die huusman goet te matten
want hi selve versiet den scaeck
wat baet dat ic die heren laec
die huusman heeft die meeste scout
want hi selve troeder hout
ende dat schip laet ommeseilen
soe wye die rechte waerheit wil deilen
die sel dan rechten sin verstaen
wye mach hier tfat bet ommeslaen
dan diet selve heeft in die hant
tis den huusman wel becant
dats die clesy hout op yen
al valtet dat die heren twien
si en houden ewich gheen contraer
want si zoenen wel daer naer
ende doen malcander doecht ende eer
dit en acht die huusman min noch meer
die een die slaet den anderen doot
ende sulc wil boven sijn ghenoot
clymmen in sijn overmoet
ende brengt hem selven onder voet
dit weet hi wel al en laet hijs niet
dit ghebrec ende dit verdriet
heeft hi in die werlt ghespraeyt
die nymmermeer gheen doecht en zaeyt
dat is die vyant vander helle
wat baet dat ic u langhe telle
tis best dat elcman wederstaet
dit ghebrec dat is mijn raet
ons sijn xl daech ghegheven
dat elcman beteren sel sijn leven
op dat hi kersten ghelove bekent
ende rede hem totten sacrament
mit goeden wil ende oec mit vlijt
wanttet is die nutste tijt
entie salichste binnen den jaer
soe volcht hi dan mit liste naer
die bose ende wil den mensche becoren
op dat hi sel in sonden smoren
ende niet te sacramente gaen
mit vijf punten seldi verstaen
soe heeft hi smenschen zinne beladen
dat si tsacrament versmaden
wye enich vanden viven let
die oghen heeft hi eerst beset
soe wert die mensch int herte blint
die oren en horen niet en twint
daer is een ander scot voor ghescoten
noese ende mont heeft hi ghesloten
soe datse en ruken noch en smaken
mit tween punten diemen mach laken
mit recht want si die ziel bezwaren
als ic u namaels wil verclaren
tvijfte punt heeft oec verdoeft
tvoelen ende vanden mensch gheroeft
soe dat sijs niet te recht en bruken
hoe god sijn zyde liet opluken
om onse wil al hier te voren
alsulc voelen hebben si verloren
by moghentheit van desen viven
want wy weten cleyn te scriven
die zoetheit van christus wesen
dese vijf punten wil ic u lesen
ende onderscheiden elc allyen
op dat wy alle groot ende clyen
moeten van zwaren zonden groot
worden vry voer onsen doot
teerste punt verdonckert zeer
die oghen want si en sien min noch meer
nochtan schinen si wide ondaen
by desen punte moghen wi verstaen
selment nader waerheit vertrecken
dat si hem schamen tontdecken
den priester hoer sonden claer
al schinen die oghen buten claer
si sijn binnen uutghesteken
saghen si an hoers selfs ghebreken
si souden wel der waerheit ghien
ende den priester al vertien
hore sonden die si draghen
ende waert dat si van binnen saghen
hoe die doot comt sonder beyden
si souden wel te biechte reyden
want wye ter biechte hevet schaem
daer comt uut een ander blaem
dat is ontsich der penitencie
sulc denct in sijn consciencie
mine zonden sijn soe breyt
ic heb so langhe tijt ghebeit
dat mijn penitencie wert soe groot
eer icse dede ic bleve doot
dat is tpunt dat doren sluut
al seit die priester waer beduut
si en onthoudens min noch mee
tsmelt van hem als doet die snee
die mitter zonnen wert vertaert
ende als sy aldus bliven verhaert
soe vergaderen sijt al op enen hoop
ende vergheten oec den coop
hoe duer god ons allen cocht
eer hi ons uter hellen brocht
dat derde punt diet willen bruken
die verliesen tzoete ruken
vander godlyker vrucht
ende oec soe hebben si cleinen ducht
voer die gherechticheit ons heren
van desen punte wil ic u leren
dat is behaechlicheit der zonden
dat moechdi sien tot menigher stonden
aen volc dat leeft in hogher staet
ende wercken menich overdaet
ende luttel duchten voer enich sneven
soe wordsi dan ter werlt verheven
om datmen hoerre daden ontsiet
ende als hem dus veel eren gheschiet
soe en ontsien si nyemant deren
ende dencken souden wi dit ontberen
dat waer lachter ende schande
si setten liever die ziel te pande
dan si hem selven souden saten
of mit berou die sonden laten
want wye sijn sonden wel behaghen
die en machse met rouwen claghen
dat doet hi en wilre niet begheven
oeck hopen si so langhe te leven
dat hoer nature sal vercouden
entie souden in hem verouden
dat sise mit eren moghen schuwen
voir sulke punt mach elcman gruwen
want die doot is alsoe snel
wye weet hoe langhe hi leven sel
dese hope langhe te leven
is tvierde punt heb ic beseven
dat ons den zoeten smaec beneemt
hoe wy van gode waren vervreemt
eer hi smaecte die bitter doot
om onse sware zonden groot
verduldelijck ant cruce al naect
ende wye die godheit niet en smaect
die proeft luttic zoeticheide
ter werlt heeft hi crancken vrede
dat wil ic u bewisen wel
want god is rust ende nyemant el
hoe nauwe ghi om ruste spiet
inder werlt sy en blijft u niet
nar naecti u hier van sonden vry
so crijchdi ruste sonder twy
tfifte en machmen niet verquaden
dat is wanhope der ghenaden
als wy soe verre verdonckert sijn
dat gheen ghenade ons mach ghescien
dan doetmen liever quaet dan guet
nyemant en wese alsoe verwoet
hi en leve in hope dat donct mi best
want wye dat wanhope in hem vest
die heeftet voelen zeer vermist
dat doet hi comt soe seer in twist
hi ghift verloren altemael
ende als hi comt soe verre in dwael
soe heeftie vyant eerst volbrocht
sijn ghewerc sijn ghedocht
want hi heeft soe langhe gheronnen
dat onse vijf sinnen sijn verwonnen
beide sien ende daer toe horen
ruken ende smaken is al verloren
oeck ist voelen onbereet
wy bidden gode diet al wel weet
dat hi ons sulken sin verleen
dat van desen viven gheen
onser sin en werd soe machtich
hi en si te biechte waerachtich
ende penitencie daer of te liden
ende in sonden ons niet verbliden
al waren wy machtich sonde te doen
oec soe en hope gheen baroen
dat hi langhe leven mach
want onvoersien soe comt die slach
ende oec soe en sellen wy niet wanhopen
want goods ghenade is altoes open
soe wye wanhoept dat is een dwaes
dat moechdi mercken by judaes
die by wanhope bleef verloren
hier om soe wacht u wel te voren
al was judas zeer misdadich
god die was alsoe ghenadich
had hi in goeden hoop gheleeft
ende gheroepen heer vergheeft
den armen judas sijn misdaet
god en hadde hem niet versmaet
hier om wacht u van misdoen
ende weest in hopen altoes coen
want willem heefter om ghedocht
van hildegaersberch waert dat hi mocht
hi wijsde u gaern den rechten pat
al is hi selve in weldoen lat
ic sach den doren al ghehinde
wael ghechiert al bider linde
entie linde al byden doeren
langhe tijt al daer te voren
gheerdic te sien dese edel vrucht
die doeren schoen van zoeter lucht
die linde groen al daer byneven
die meye had hem vrucht ghegheven
dat si in bladen stonden schoen
die meye mach wel draghen croen
voer alle tyden binnen den jaer
want waer hi comt dats openbaer
men sieten vriendelic ontfaen
hi doet die heyden groene staen
entie cleyne voghel singhen
lover uten bome dringhen
daer si hem selven mede verchieren
crude wassen menighertieren
opten berch ende inden dael
men hoort wel an die nachtegael
wanneer die meye comt an hant
dese edel vrucht die ic daer vant
merct ic over haer nature
om te vinden een figure
daer ic yet of dichten mochte
op dattet salicheit inbrochte
onder tfolc van aertrijcke
althans soe vandic een ghelijcke
bider doern die daer stoet
mit scarpen tacken wel behoet
soet van roecke rijc van bladen
in sijnre stammen was gheladen
sonderlinghe hardicheit
oeck merct ic an die linde breit
dat si had een zoeten naem
hoer telghen bladen wel bequaem
aen te scouwen als mi dochte
die die linde wel besochte
men souder sachticheit in vinden
van desen tween wil ic ontbinden
ende exponeren tonser leer
die doern ghelijct wel elken heer
in sijnre hardicheit te voren
want elke heer heeft recht ghezworen
sinen lande sinen lieden
dien soude om smeken noch om mieden
laten vander gherechtichede
ic wilde elc heer alsoe dede
ende hilde hem hart in sinen staden
soe waer die goede wel ontladen
ende sijns soudmen te meer ontsien
die tacken scarp lijc ic bi dien
die anden doren staen omtrent
soe wye die doern wel bekent
die moet der tacken nemen hoede
of hi quetst hem schier an bloede
al des ghelijc ontsiet elc man
een goeden heer die rechten can
naden recht alst is te doen
een heer die maect sijn lieden coen
als hi in doechden wert vermaert
alsoe die doern staet bewaert
van tacken dierre wassen uut
ende menighen quetsen doer den huut
die den doern tret te naer
wye misdoet die leeft in vaer
op dat hi wrake waent verbeiden
aldus so mach een heer gheleiden
sijn volc al en waer hire na noch bi
op dat hi selve gherechtich sy
als elken heer wel toebehoert
nu wil ic u ontbinden voert
vanden bladen onghetelt
die opten doern staen verselt
ende voer die zonne gheven schade
een heer sel nemen tsinen rade
wise lude des is hem noot
al waer een heer van machte groet
hi mocht bi dommen rade sneven
entaer na buten eren leven
also die doern schade gheeft
mit sinen bladen die hi heeft
soe gheeft eens heren wisen raet
schade die menich velt beslaet
want sijn volc dat rust daer onder
niet alte samen mer elcx bi sonder
daer si in vreemden steden comen
hoers heren wijsheit mach hem vromen
want si sijn te bet ghemint
dus mach een heer diet wel versint
houden al sijn lant in recht
mit wijsheit sonder groot ghevecht
veel te vechten ende te striden
dat maect vyanden tallen tyden
doch ist wederstriden goet
daermen ghewelt ende onrecht doet
want onrecht selmen wederstaen
mit striden macht niet anders gaen
liet een heer sijn palen roeren
ende sijn volc op sloeten voeren
sonder weer soe hiet hi blode
sijn volc dat comter by in node
want waermen stoute weer vermoet
daer sijn die palen wel behoet
entie heer heeftes prijs
die luchte van des dorens wijs
die machmen hier by wel ghelijcken
als heren doeghet laten blijcken
soe worden si in eren wel bekent
ende als si voeren sulc present
soe slaet die zoete lucht voren
dat is een edelen naem te horen
van hem die in doechden leven
hoe mochten zoeter luchte gheven
doern of enich cruut op aerde
dan een naem van hogher waerde
een goeden heer te voeren met
ic en wisten hoe gheliken bet
die luchte tieghen alle dinc
dan eer te hebben in elken rinc
alsoe die doern gheeft zoeten ruken
soe moghen die oren wel opluken
daer therte in minnen is ghestelt
alsmen van heren doeghet spelt
want waren heren niet ghevonden
elc had anderen al verslonden
ende die werlt waer al te niet
nu heb ic u desen sin bediet
vanden doern byden heren
oec moghen daer an ander luden leren
baeliuwen schouten ende schepen
die inden rechte sijn begrepen
die sellen doen hoers heren bot
ende ontsien ten voersten god
alsulke mate als si hier gheven
is hem bereit int langhe leven
dat sonder eynde staet te duren
die linde groen by hoir naturen
ghelijct den goeden vrouwen wael
wanttie linde is altemael
sacht natuerlijc of tontbinden
die rechte stamme vander linden
die beteykent ons oetmoet
daer doeghet in ghewortelt stoet
van aenbeghin ende doet noch heden
oetmoet is bloeme van allen zeden
alsoe ghi dicwijl hebt ghehoert
want dat godlijcke woort
in marien wilde ontfaen
doer oetmoet al sonder waen
alsoe maria maecte zoen
so heeft eens heren volc te doen
dattie vrou is goedertieren
al wil die heer in felre tieren
op sijn volc mit hardicheden
soe en heeftet nyemant eer verbeden
dan sijn edel vrouwe waert
wat si oetmoedelijc begaert
te bidden des wert ymmer raet
op dattet enen heer te doen staet
behouden sijnre heerlichede
soe hoert hi gheerne sijnre vrouwen bede
al waer hi ooc een doel verstoert
der linden telghen hoer accoert
wil ic u wat onderscheiden
die machmen bughen ende leiden
over velt ende over pleyn
dat beteykent ons alleyn
na mijnre leer ontfarmicheit
daer menich eer ende baet an leit
beide te ziele ende oec in live
ontfarmicheit was langhe in kive
jeghens die gherechticheit ons heren
want si wilde hoer neder keren
optie ghene die waren verloren
overmits des vaders toern
mosten wy al ter hellen varen
wantter veel ontschuldich waren
soe creech ontfarmicheit die macht
dat si die salighe wederbracht
der helscher scharen uter handen
vrouwen die dit wel becanden
mochten gaern ontfarmich sijn
over tfolc in sulken schijn
om die onnosele te behouden
al vaert die bose totter mouden
dat is der werlt een clene schade
ontfarmicheit die edel grade
ende goeder vrouwen toeverlaet
is doecht die zere te prisen staet
eens heren volc tot hoirre baten
ende oec ist werc van caritaten
dat wel mit recht mach sijn ghepresen
vrouwen in hoer edel wesen
hebben oic mitten bladen groen
een ghelijc in horen doen
dats stadicheit in reynen moede
daer mede vercleet een vrouw goede
hoer selve dat si loventlijcke
staet in groenre vruchten rijcke
verchiert ghelijc der linden blade
want groen dat is verwe stade
diemen suver houden moet
daerom ghelijctse vrouwen goet
ende si en mach niet hogher comen
want an marien wert ghenomen
bloysel ende vruchte schone
des hebben vrouwen noch te lone
dat gheen tonghe en can volprisen
bloeysel die van vrouwen rysen
soe edel sijn si in hoer ghedaen
vrouwen die dit wel verstaen
die vintmen inder doechden pleyn
dat is die verwe die ic meyn
die elke vrouwe draghen mach
mit eren anden lesten dach
ende horen here wel behaghen
hoert si dan karmen ofte claghen
hoer volc in enigherhande node
die te bidden sijn te blode
horen heer si mach hem vromen
ende inder noot te hulpe comen
dus ist den volke een grote vraem
een edel vrou van goeder naem
want si lescht hoers heren toern
voert moechdi een weynich horen
vander linden die ic sach
watmen den name gheliken mach
want linde te spreken overluut
dat is te male een sacht beduut
daer by ghelijc ic schamelhede
daer vrouwen doecht verzuvert mede
want si is in haer selven claer
wye schamelhede hevet maer
die en mach niet buten eren leven
want schaemte doet hem al begheven
wat mit schanden is ghemenct
wanneer een edel vrouwe denct
om scamelheit hoe soud si doghen
dat hoer heer quaem voer oghen
schalken raet aldaer sijt wiste
op dat sijt keren mocht mit liste
want schalken raet onnutte miede
brengt in twiste sheren liede
ende selve wart hi daer om becant
sonder lof in al sijn lant
mach een vrouwe dit verwinnen
mit scamelhede ende doen bekinnen
horen heer wat schande sy
soe bliven si beyde in eren vry
dus is een edel vrouw fijn
voor archeit hoghe medecijn
want si macher veel verdriven
naerre en wil ics u niet bescriven
wanttie waerheit is al ontbonden
hier om pijntet u te gronden
hoghe heren edel vrouwen
ende leeft in eren ende in trouwen
tot allen stonden waer ghi sijt
tis al hier een corte tijt
hoeneer god wil soe moetwy varen
ende gheen en can voer ander waren
elc moet self sijn lach betalen
daer en help gout noch scat in malen
duer ghesmide noch hoghe paerde
daer om leeft in sulker waerde
dat ghi gode sijt bequame
dat denct willem die hoochste vrame
van hildegaersberch in sijn ghedicht
want ghi vint daer ewich licht
een vraghen leide mi te voren
een edel joncheer wel gheboren
wat die hoochste punte waer
desmen ter werlt nemet gaer
van al dat ons nature gheeft
hi sprac die dit verwonnen heeft
die machs hem hoechlijc beroemen
tis eene punt van groten vromen
dus heeft die joncheer mi ghevraecht
isser yemant diet behaecht
dit te antwoerden nader tale
ic gouts hem utermaten wale
want die sin is mi verborghen
willem leeft hier of buten zorghen
condi twaer ontbinden niet
soe willics maken een bediet
nader waerheit wel ghemeten
wattie joncheer wil van u weten
dats ghenoecht ic wetet wael
ghenoecht gaertmen al te mael
waermen comt ter werlt wijt
ghenoecht is leven sonder nijt
entaer toe vry in hoer behaghen
ghenoechte en wil gheen nijt draghen
ghenoechte is een edel zaet
ghenoechte is leven sonder quaet
wye dat zaet der boosheit lesen
die moeten buten ghenoechte wesen
hier om wil ic ghenoechte prysen
conde my yemant beter bewisen
ic bleefs daer by mijn leven lanc
meester vrient is weets u danc
dat ghi mi hebt aldus ontladen
ic bin een weynich bet beraden
dan ic hier te voren was
blijft ghenoechte in een pas
te gode ter werlt hoemense keert
soe hebdi zeker wel gheleert
ende elcman machs gaerne bi u bliven
nu heb ic aldus horen scriven
daermen leest die waerheit claer
ghenoechte der werlt is zielen vaer
enten lichaem wel bequame
al heeft ghenoechte mer een name
tot deser werlt in hoer ghewout
men machse deilen menichfout
te gode ter werlt in allen zaken
willem wildi ghenoechte laken
wat zaken sullen wy prysen dan
onghenoechte niet en dan
enighe vreuchde ter werlt gheven
of hier na int langhe leven
onghenoecht is gods onmaer
suchten karmen ende misbaer
heeft onghenoechte in hoer zeden
nijt ende onverduldichede
wanhope die alre meeste hinder
dit sijn der onghenoechten kinder
daer si den mensche mede besit
dat hi in zonden wert besmit
des goede ghenoechte niet en dade
meester vrient by wisen rade
machmen ter werlt comen voert
al is ghenoechte een edel woert
men macht nochtan argueren
soe wye des lichaems ghenoechte gheren
dat en mach voer gode niet volstaen
die ziele kiest een ander baen
daer si uut ghevloten sy
mit ganser ghenoechten wandels vry
als god in allen menschen biet
en dede die ziel soe waer wy niet
tlichaem is ter aerden ghevoecht
dat gheert altoester werlt ghenoecht
goeden dranc ende edel spise
ghenoechte in menigherhande wise
al waert al jeghen goeds ghebot
willem ic mach u schelden sot
dat ghi den pat soe nauwe neemt
souden wy van gode worden vervreemt
om goede ghenoechte sonder toern
soe waren wy beter ongheboren
wat dochte dan smensche gheslachte
god selve des mensche wrachte
ghebreckelijc by naturen
vallen rysen oec bezuren
mit penitenci vanden zonden
moghen wy beter sijn ghevonden
dan die goet noch quaet en pleecht
ende altoes een borden dreecht
ghenoechte is al des menschen leven
ende god die selre loon of gheven
daermen goede ghenoechte pliet
op dat sijn lof daer in ghesciet
want goet gheselscap ende ghenoecht
is een wortel alre duecht
mit onghenoechte vintmen selden
volc yet langhe tsamen helden
sonder toern of ghevecht
meester ghi hebt wel berecht
nochtan wil ict u proeven bet
waer elc op goede ghenoecht geset
soe waer ghenoechte gaer volcomen
nu machmen ander ghenoechte noemen
die niet seer en staet te loven
voer den meester van hier boven
die selve wel kent gherechtichede
men pliet ghenoechte tot menigher stede
mit overvloedicheit van leven
daer ander sonden wel uut zweven
onder tfolc al hier op aerden
diemen prijst van groter waerden
mitten ghenen diese hantieren
loghentael ende valsch visieren
dobbelen drincken vloecken zweren
elc heeft ghenoecht in sijn begheren
ende int volbrenghen veel meer
den hoghen val van lucifeer
hebdi wel dic of horen lezen
sel hoveerde wel ghenoechte wesen
daer lucifeer by nedergleit
totter ewigher zericheit
trouwen willem dat en seg ic niet
ghi hebt mi dit soe wel bediet
ic blijfs by u al sonder letten
die hem tot sulker ghenoechten setten
die moeten daer na loen ontfaen
ghenoecht is edel int verstaen
van goeden luden menichfout
die inder werlt jonc ende out
hoer ghebet mit ynnicheit
te male an gode hebben gheleit
als minrebroeders jacopijn
tsairtroysers ende augustijn
ende ander goede begheven oerden
die in wercken ende woerden
gheerne dienen onsen heer
mit goeder ghenoechten in allen keer
ende horen schepper node vergheten
meester vrient tis wel ghemeten
dat altoes evenlijcke weecht
hier an hebdi wel gheseecht
nochtien wil ict u bet verclaren
die wise setten hoer begharen
in ghenoechten altemale
ghenoeghen is die hoechste zale
daer die ziel in rusten mach
ghenoeghen maect ons verdrach
ghenoeghen doet ons gode minnen
ende alle rechte ghenoechte kinnen
soe wye gherechte ghenoechte smaect
dat is die gheen die gode naect
want hi sellen wel beraden
wye hem ghenoecht is al ontladen
ende hem en brect noch dit noch dat
ghenoeghen is die hoochste scat
mede te comen te hemelrijck
daer ghenoecht sel wesen ewelijck
sonder pine sonder vaer
willem ghi spreect die waerheit claer
naerre en weet ics niet te vinden
ic hoer u sulke glose ontbinden
dat ic mi wil ghenoeghen laten
want goede ghenoecht in sulker maten
doetet hemelrijc verwerven
daer alle ghenoechte sel op ons erven
ghi hoghe heren ridderen knapen
u worden toeghevoecht die wapen
op dat ghi trecht sout houden staen
entaer om hebdi tzwaert ontfaen
des men ontsiet al hier op eerde
een weldich rechter mitten zwaerde
doet die goede in rusten leven
den bosen hoer natuer begheven
overmits des rechters dwanc
nochtien is hi te breken stranc
want wye dat boos is van naturen
wel te doen is hem bezuren
die goede is mitten recht ghepayt
wat heer die sijn recht verdraeyt
die sietmen leven buten eren
doemen eerst visierde heren
twas om recht ende anders niet
want doe die plaghe was gheschiet
vander hogher diluvyen ganc
daer cayms gheslachte of verdranc
ende al dat adam ye bestoet
sonder noe die vader goet
die inder arcken ontdroech sijn lijf
ende zijn drie zonen elcs sijn wijf
hadsy in darcke mit hem gheladen
ghi heren hier na moechdi raden
wye was doe die best gheboren
menich jaer ghinc daer na voren
datter mijn noch dijn en was
ende al die werlt ghemene las
vander aerden hoer beyach
doen was der heren gheen ghewach
deen taste mitten anderen toe
wasset spade ofte vroe
si zaydent coern si maydent in
ende elc sette sinen sin
te doen dat anders wille waer
meer dan viic jaer
daer nae wort noes gheslachte groot
menichfout entaer of sproet
inder werlt diets soe vele
dattet ghinc ten anderen spele
sulc die wilde ledich gaen
die arbeit die bleef onghedaen
die goede worden vanden quaden
buten scoude zere verladen
doe was den menighen wee te moede
doe mostet comen an die vroede
soudmen doghet setten voert
gherechtichede dat goede woert
dede deerste heren maken
dat proeftmen noch bi waren zaken
want hadmen nye onrecht gheploen
wat waer der heren dan te doen
of prelaten des ghelike
die werlt waer al even rijcke
ende totter doecht oec ghestelt
nu heeftie bose mit ghewelt
daer na ghesaut alsulc venijn
datter ymmer mosten heren sijn
diet recht bekenden ende verstoeden
oftie werlt soude al verwoeden
want heren dus by node quamen
soe moghen hem wel mit rechte schamen
die spreken noch op goede heren
want elcman isse schuldich te eren
si worden eerst ter werlt vonden
om recht te kennen ende toirkonden
recht te kennen ende verstaen
dat quam uut reynre herten traen
hoe soude een dorpers hert bekinnen
gherechticheit of eer te minnen
hem en moeter gheen van beyden
hoer wesen is te verre ghescheiden
den dorper moet sijn toebehoren
die eerst wert heten wel gheboren
dat was die gheen die trecht ontbant
ende weldoen inder werlt vant
weldoen ende gherechtichede
dat gheeftmen goede heren mede
wanttet is die hoochste staet
die wise sochten nauwen raet
ende coeren trecht dat elcman soude
dat selve doen in goeder hoede
dat hi mit arbeide mochte winnen
dat soudmen voert voer sijn bekinnen
ende wye den andere tsijn benaem
die moste staen tot sulker blaem
datmen hem soude nemen tleven
aldus wort eerst dat recht bescreven
wanttet was ter werlt noot
doe maecten si enen heer soe groot
die tghemene soude scheiden
ende tvolc mit macht beleiden
want een rechter sonder macht
die wort selden wel gheacht
op hoer lant haer ende ghens
setten si hem alsulken chens
dat hi mocht staet van eren houden
mit dienres die hen dienen souden
selve soud hi ledich gaen
om dat hi trecht mocht houden staen
wanttie wise wilden coren
dat elcman wiste sijn verboren
ende waer dat hi gheen recht en dede
soe en soude hem myede noch bede
helpen hi en soude tlijf verliesen
ende sonder beyden een ander kiesen
aldus most emmer recht gheschien
wye dat vresen ende ontsien
die volghen gaern der eren pat
eer en ghelijckent ghenen schat
want wye dat schat ter werlt minnen
die sietmen selden eer ghewinnen
ghi heren hier an moechdi horen
dat weldoen is u an gheboren
wantmen by doecht die heren coos
doe al die werlt was rechteloes
al sidi hoech ter werlt gheseten
ghi sult rechte mate meten
daer om wordi al hier ghesent
van hem die alle mate kent
menich ghepens heb ic versleten
om een deel den sin te weten
vander werlt regnacie
wanttet dunct my disputacie
soe die een daelt ende dander rijst
entie quade wert gheprijst
van sinen ghelijcke als ghi wel ziet
entie onnosele zwaer verdriet
heimelijck int herte lyden
entie werlt in allen zyden
mit ghiericheit is overvloeyt
entie goede wert ghemoeyt
menichwerve buten reden
entie stoel der gherechticheden
vanden ghenen wert beseten
die nu naden penninc meten
trecht blijft veel nu onder voet
isser yemant alsoe vroet
die mi dit berechten can
hoe ghiericheit soe menighen man
heeft verwonnen hier int leven
willem ic wil u antwoerde gheven
van des ghi vraecht can ics bevinden
lucifer die helptse binden
die ghierighe daer ghi my om vraecht
want hi selve is gheplaecht
dat hi tlicht moet ewich derven
hier om pijnt hi menich werven
of hi den mensche mocht verleiden
ende vanden selven lichte scheiden
dat hem te voren was bereyt
meester ghi hebt waer gheseit
mer ic wilt u proeven bat
dat lucifer is worden hat
den mensche dat doet hem wel die noet
al had een man alhier den doot
verdient ende oick sijn goet verboert
naden recht alst is ghecoert
ende hi des lants verdreven waer
entan een ander quaem daer naer
int besit van sinen goede
al creghe hijt by des heren moede
hi souden nochtan zere benyden
entaer nae haten tallen tyden
dus werct natuer in haren zaken
willem ic wils u vroeder maken
lucifer sel ewich duren
ende hi is boven naturen
daer god den mensche heeft in ghewrocht
nu en rust hi nemmer dach noch nacht
hoe hi den mensche mochte trecken
ter quaetheit entie ziel bevlecken
dat si dat licht verbuerde mede
hier boven inder ewicheide
des nymmermeer en wert verganc
nu is die menscheit alsoe cranc
si en can hoer selven niet bewaren
lucifeer mit sijnre scharen
en brencse totter ghierichede
ende oec tot anderen sonden mede
al daer die ziel om blijft ghewont
op datse god ter lester stont
van sinen aenschijn sel veryaghen
ende wisen totter helscher plaghen
die sonder eynde is ende zwaer
meester hier en segdi waer
mar ic wil u al naerre gaen
mach die mensch niet wederstaen
taenvechten van lucifere
want hem god soe menighe ere
heeft bewijst in sijnre minnen
hy heeft ons ghegheven onse vijf sinnen
beide zien entaer toe horen
te helpe yeghen dat becoren
van lucifer den helschen draken
beide ruken ende smaken
ende voelen dat is waer
die schult is ons al openbaer
wyen moghen wy anders gheven ticht
onse vijf sinnen sijn verlicht
overmits den heilighen gheest
die ons ghebrocht heeft sulc volleest
dat elc mensch te voren weet
wanneer hi doet dat gode is leet
of totten zonden is gheneghen
woud hi daer dan vechten teghen
int wederstaen van sijn misdaden
wat mocht die vyant yemant schaden
sonder twifel niet en twint
ghi sijt sotter dan een kint
condi dat bevinden niet
willem nu heb ic waer bediet
eerst verstaen uut uwen monde
woude elc mit reden gaen te gronde
of peynsen waen hi comen es
of hoe die doot hem al ghewes
is bereyt hi en weet wanneer
mit rechte mocht hem gruwen zeer
als hi zonde hoerde nomen
want als wy voer dat oerdel comen
soe sel die doghet sijn ghecroont
entie quaetheit oec gheloont
elc na sijn toebehoren
al sijn wy arme domme doren
in onse reden dus verblint
meester nu ghi twaer bekint
nu dorren wy hebben gheen contraer
mar laet ons beyden proeven twaer
wat loon desen wreden mach gheboren
die nu breken ende schoren
mit onrecht der armer goet
want god die anden cruce stoet
cocht ons allen even dier
al crijcht hier som die hoocheit hier
dat hi sinen broeder mach verladen
ende goods ghebot daer an versmaden
die ons heten broeders wesen
doe hi was utengrave verresen
ende naden wille van sinen vader
souden wy broeders sijn allegader
nu en achten wijs langher min noch mee
willem een harde bitter wee
sel hem hier na comen toe
ende wil u segghen alsoe hoe
al dede hem god soe veel der eren
dat si hem wilden hier bekeren
soe souden si swaer penitenci doen
voer elke sonde een lanc sysoen
wanttie scrift hout openbaer
voer elke hoeftsonde seven jaer
sellen si penitencie lyden hier
of daer na int veghevier
dit machmen mitter waerheit bewisen
want als wy inder hoecheit rysen
soe is elc also vol van moede
hi wilde dattet ewich stoede
ende want hoer wille dus ewich gheert
is hem penitenci toe bescheert
die si langhe lyden sullen
soe wie hem selven hier verdullen
willem aldus hout mijn ghelove
meester vrient ghi gheeft den schove
na mijn verstant den rechten bant
want hebben si troeder in die hant
entaer toe weder ende wint
ende hem die haven is bekint
soe mochten sijt wel behouden stieren
mar laet ons noch bet voert visieren
des bid ic u op hovesschede
daer schijnter som soe goet van reden
ende soe hovesch van hoerre talen
al ist dat si ter ghiericheit dwalen
daer hoer conscienci anders draecht
ende sellen si mede sijn gheplaecht
soe hebben si dbeste deel ghemist
want hoer reden twaer wel wist
ende si nochtan tarchste kiesen
ja willem woud elcman sijn verliesen
scuwen soe waert al ghedaen
die van haer eyghen reden gaen
ende versmaden goeds ghebot
hem is gevallen een zwaer lot
dat si niet en waren gheboren
by ouden tyden hier te voren
doe die werlt beter was
soe hadsy gheschuwet sulken pas
als nu die bosen hebben beghonnen
dies van naturen niet en connen
laten daer om doen sijt mede
ende houdent voer een miene zede
aldus leert elc den anderen voert
hoere eyghen reden blijft versmoert
dat sise ghebruken niet en moghen
dus hebben sy een zwaer lot ghetoghen
die nu inder werlt sien
ende hoer hoecheit sullen plien
hadden si gheweest bi ouden tyden
doemen quaetheit plach te myden
of hier na alst beter waert
natuer die had haer licht verbaert
dat si gherechtich waren bleven
nu willen si nae ghewoenten leven
ende verkeren veel die wet
die god selve heeft gheset
op dat sire ghelt uut moghen dringhen
meester vrient van desen dinghen
heb ic ghehoirt al mijn ghevoech
daer isser meer dan ghenoech
die der scalcheit meester sijn
ghi segt mi hier den rechten fijn
sulc die hevet van naturen
dander neemt dat hem mach buren
om die ghewoente ende wachtet al
dat god die quaetheit wreken sal
dus trect die meerre macht te samen
die gheen die scuwen deser blamen
ende gherechtich sijn in hoer wesen
die en waendens nymmermeer ghenesen
waert dat si daer tieghens spraken
ende die quaetheit wilden laken
mar als si hoer ghelijcke vinden
daer si twaer dorren ontbinden
soe claghen si jammer ende noot
dattie scalcheit is soe groot
ende sijs niet en moghen keren
wilder enich anders leren
dat sijt erghent wederstoeden
der doot soe mochten si wel vermoeden
want si waer hem al bescaert
dit maect die miente also verveert
dat sy nerghent weer en bieden
ja willem selment te rechte schieden
waer op willen si weer beghinnen
die gheen die selve die waerheit bekinnen
si sijn al siende gheworden blint
wy bidden gode die twaer bekint
van elker zake beghin ende ende
dat hi ons troost in onse ellende
wanttet is te duchten zeer
blijftet langhe in desen keer
dat god die werlt plaghen moet
om die boesheit dienen doet
wanttet is des duvels zaet
al coemdire bi in hogher staet
ghi moechtet onlang houden staen
daer om raet u willem sonder waen
van hildegaersberch boven al
dat ghi selt pensen omden val
wye dat valt van hoghen neder
die sietmen lancsom rysen weder
menich punte van wijsheden
machmen bevinden wel mit reden
des die mensche hevet noot
niet al en is si even groot
die wijsheit hier al in aertrijcke
wanttie zaeck is onghelijcke
daermen wijsheit toe sel pleghen
die meest tot domheit is gheneghen
hem denct dat hi die vroetste sy
hier om soe wil ic keren my
an die gheen die wel verzinnen
ende onderscheit van doechden kinnen
soemen den dommen langher leert
soe hi hem min ter wijsheit keert
dus is hi spade te rusten wel
die den dommen leren sel
ic en can u allen niet doen verstaen
waer wijsheit is te leren aen
mer een punt wil ic u ruren
diet hebben mach van naturen
die maeck hem blyde int aenscouwen
al waer hem thert een deel in rouwen
dat sel hi wyseliken draghen
ende niet te zeer van buten claghen
misselijc wiet ziet of hoert
troeren is van dier accoort
dies veel wil doen die quetst den sin
sijn vyanden nemen daer blyscap in
ende hem waer leet dat anders waer
blyde te sijn int openbaer
is een punt van groten vrame
tmindert zeer der eren name
dat een heer misselijc ghelaet
elc sel houden sinen staet
in maten ende in blyscap mede
soe doet hi eerst hem selven vrede
ende sinen vyanden isset leet
die des wel kende een onderscheet
die mocht hem gaern ter blyscap stellen
want hi doeter mede vellen
sijnre vyanden blyscap ende vertaren
die gaerne saghen sijns misbaren
menichsins machmen proeven
dattet onbederve is zeer te droeven
diet laten mach in enighen zyden
want trouwe vrienden die mit ons lyden
die worden daermede zeer onthoecht
verblijt u selven daer ghi moecht
soe sijn u vrienden mit u blyde
u vyanden leven daer om in nyde
ende oick ist uwen live goet
blyde te sijn ende wel ghemoet
is een punt van groten baten
hier om selmen trueren laten
ende in goeden hoeghen leven
soe wye hem selven daer te gheven
die crighen gaern der werlt eer
oec crijchsi loen van onsen heer
wanttet is verduldicheit
daer smenschen wesen mede vercleit
bet dan of si deden maken
bonte cleder ende root schaerlaken
ander verwen menighertieren
ghi cont u selven niet soe wel vercieren
dat uwen vrienden mach ghenoegen
ghi en moet u buten troeren voeghen
want veel te trueren int aenschijn
is onghenoechlijc by te sijn
daer goede vrienden te gader comen
verstaet dit wel tot uwer vromen
wat blyscap is of seer te trueren
soe wye dat beyde mach gheboeren
die maec hem blyde ende houd hem vro
soe doen sijn vrienden oec alsoe
mar wye hem truerens can ontladen
die is wiselijc beraden
want blyde te sijn ende wel te doen
dat prijsde coninc salomon
al dat werc al dat wonder
dat god ghewrocht heeft elc bi sonder
dat mocht mit reden sijn ghelaect
had hi gheen licht daer toe ghemaect
al daerment mede bescouwen mocht
een edel werc hi daer an wrocht
want mitten lichte verchiertet al
hemel borch zee ende dal
alle behaghelijcke dinghen
die den oghen wel ghelinghen
of der herten sijn bequaem
die worden bekent by horen naem
alsmense scouwen mach int licht
wat soude een mensch der oghen sicht
had god daer toe gheen licht ghescepen
worden wy in duusternis begrepen
der oghen licht in ons versperret
dan soe hoopmen ende merret
naden licht mit allen sinnen
mar wye dat quaetheit wil beginnen
die hatet licht die wijl hijt doet
want hi heeft anxt voer wederspoet
waert datmen sine wercken saghe
byden licht of binnen den daghe
dit doet hem buten pade mennen
mar wanneer die goede tlicht bekinnen
dat sonder blaem is opghesteghen
si verbliden hem daer tieghen
ende dancken god diet heeft verlient
dat en doet hi niet die archeit mient
wanttet licht is hem contraer
hi en comt niet gaern int openbaer
des machmen wel ghelijcke toghen
alsmen dicke siet voer oghen
waer si twee contrari sien
deen heeft recht dander ghien
hoeneer sijt dan soe verre bringhen
dat elc sijn recht wil gaen bedinghen
by tael ende wedertael
hoortmen die waerheit altemael
wye dat recht of onrecht heeft
ende naden tuuch die reden gheeft
op dat die rechter staet gherecht
an beyden zyden even slecht
dan wortet onrecht schier becant
die onrecht heeft hi biet die hant
ende hi wils bliven byder zake
op dat si weder mit ghemake
mochten keren achterwaert
want onrecht is int licht vervaert
dat doet si en horen niet te gader
mar hi die alder zonden vader
is in dewighe duusterheit
die heeft horen coemst bereyt
want hi heeft selve tlicht verboert
entaer om is hem toeghecoert
dewighe duusternis te smaken
ende alden ghenen die daerna haken
hier in duusternis te leven
die worden tsijnre proy ghegheven
elcman hoede hem anders wel
die tijt die hier na comen sel
die is lanc ende onghemeten
die dan in pinen is gheseten
daer nymmermeer eynde en can ghewerden
dat is een zwaer verdriet te harden
in een yammerlijcke staet
hoe heymelijc hoe nauwen raet
dat wy schicken hier of daer
god die kennet openbaer
onse consciencie ons begheren
hoe wy hier den lichaem neren
ist mit boesheit ist mit trouwen
hi selt claerlijc al bescouwen
voer toordel daermen ons of leest
die inder werlt hebben gheweest
horen tijt ghetrouwelijc
die nemt hi mit hem in sijn rijc
daer licht sel schinen sonder ende
duusternis is swaer ellende
diere langhe staet in te sijn
al had een mensch gheen meerre pijn
inder hellen twaer ghenoech
god die selve sijn cruce droech
die en moghen wy niet voldancken des
doe wy waren int verlies
ende ons gheen licht en mochte boren
dat hi die helle woude teschoren
ende nam die goede in sijn ghewelt
wat staet ter werlt te prisen tghelt
duer juweel of cleder bont
ten waer al waerdich niet een pont
mochtmer gheen int licht bescouwen
hoghe heren edel vrouwen
ander menschen meerre minder
maechden vrouwen mannen kinder
al had hem god ghescepen leven
waert al in duusternis te zweven
wat waer hem dan des levens te bet
nu heeft ons god een licht gheset
opdat wy niet en souden dwalen
hi woude adams schout betalen
op dattet licht ons wederquam
dat verduustert had adam
natuer die prijst die duusterheit
hoeneer deen den anderen wert bereyt
daert verborghen hoert te wesen
mar ic en priser gheen van desen
dan diet redelijc beghinnen
nader ewe uut rechter minnen
wat mit sonden is becoort
dat gaet in duusterheden voert
ende maect den pat der armoede
hier om sellen hem die vroede
setten hier int licht te wanderen
op dat deen mitten anderen
comen mach int licht hier boven
daer lucifer wert uutghescoven
om die misdaet die hi dede
hem selven mit hoveerdichede
wye sinen rechten heer misdot
die staet te scuwen sinen moet
ende tlicht daer sijn heer in wandert
tot dat hem sijn sin verandert
ende hi die misdaet wil vergheven
anders mocht hire zeer om sneven
mar lucifer die comt te spade
nymmermeer soect hi ghenade
hoverde is in hem soe groot
hi en kent god niet sijn ghenoot
na maten die hi meten soude
waert datmens hem volghen woude
dat god sijn goedertierenheit
die hi menichwerven spreit
op lucifer woud laten zincken
hem selven soude nochtans dincken
dat hem groot onrecht ghesciede
om dat hi ende sijn mesnyede
soe langhe in pinen hebben gheduert
mar waer om des hijt had bezuert
des en kent hi niet een coern
dus blijftet asset was te voren
hoe soude een man ghenade vercrighen
die bidden en wil noch woert verswighen
ende oftet recht ende reden sy
die sinen heer wil comen by
hi moet ruste mit hem maken
of hi en darf hem niet ghenaken
soe ist wel recht dat wy ons claren
ende voerden hoochsten heer vervaren
want hi is boven allen heren
entaer en mach ons nyemant bezeren
nyeuwer tonghen noch quadyen
elcman mach hem selven vryen
wil hi wedden ghelt of pande
langhe te borghen telmen schande
die sijn rechte scout wel weet
sijn ons hier die zonden leet
wy moeten beteringhe doen
dat is een slot van elker zoen
diemen maect hier int leven
sel die misdaet sijn vergheven
sel ons god vergheven dan
daer moet betalinghe wesen an
ja goede betaling mit conscienci
aelmis beding ende penitenci
die wasschen hier die sonden ave
hi en gheert schat noch ander have
is hi dan niet goed te custen
een yghelijc mach wel lusten
alsulken heer te vriende te houden
deden wy als wy billics souden
sijn help en mocht ons niet faelgieren
hi is soe rechte goedertieren
ende ghenadich den zondaer
een recht berouw dat seit ons waer
waer gheen berou int herte sy
daer en comt gheen ghenade bi
al wilde hi zwaer penitencie lyden
hi en dorste niet hopen noch verbliden
oec hoe hi om sijn sonden dede
recht berou en waer daer mede
recht berou dat souct ghenade
berou is een die hoochste grade
dar god die sonden om vergheeft
wye dat in berouwen leeft
die wil in beteringhe staen
ende tot sijns selfs reden gaen
wat hi schuldich is of niet
wye hem selven wel besiet
wat dat leven is alhier
die mach den tijt wel rouwen schier
heeft hi ter welt veel gheloeft
want staphans wort si ons berooft
soe ist al ant licht belanc
des nymmermeer en wert verganc
ten sel voer den goeden schinen
haelt ons god dan biden sinen
als ic hope dat hi sel
soe varen wy ewelyken wel
ghi hoghe heren wel gheboren
wildi den hemel toebehoren
soe voertet swaert der rechticheit
soe datmen doghet van u seit
want wie om weldoen wert gheprijst
dat is een lof dat hoghe rijst
ende duren mach tot onsen baten
die hem ter boosheit willen zaten
die crighen lof van hoir ghelijcke
ondoghende heren ende rijcke
alsmen hem lof van eren gheeft
dat is een lof dat binnen heeft
ydel glori ende hoveerde
dat altoes voer die goede waerde
onwaert is ende seer versmaet
die heren sullen horen staet
houden als vrou eer ghebiet
volcomen recht ende anders niet
sullen sy enen yghelijcken doen
ridder knapen ende baroen
soe moghense in eren rysen boven
heren sullen comen hoven
in horen steden al bi tyden
ende hoir arme volc verblyden
uut goeder kennisse comt die minne
een heer die mit ghetrouwen sinne
kennisse draecht tot sinen lieden
si sullen hem uut minnen bieden
lijf ende goet altoes te dienste
tis den ghemienen lieden tsienste
dat heren selve hoer lant besien
men setter desen men setter dien
die tfolc bescatten ende castyen
souden sijt emmer moeten lyen
jeghenwoerdich voerden here
lichte si en dedent nymmermeere
si en souden hem wel wat bet beraden
die meente is dicke zeer verladen
al daer die heren cleen of weten
om dat si verre sijn gheseten
besiet u steden ende u lant
oftet erghent wart ghescant
by wanrade of mit wille
die deren hebben of gheschille
si sellent selve wel openbaren
tis daer hene ic latet varen
die wise rade mitten heren
sellent wel int beste keren
ic bin in dichten soe versaecht
dat mi mijn hert van rouwen traecht
ende faelgiert te worden moede
want willen heren entie vroede
hem selver niet ter doghet keren
wye sal dan den dommen leren
ende wisen inden rechten pat
hoe rijc si sijn hem brect noch wat
die gheen die nyemant en can versaden
ende wilden yemant anders raden
des en achten si min noch meer
hier om traecht mi den sinne zeer
ende oic soe binic zeer vervaert
want elc moet pensen achterwaert
wye dat dichtens wil hantieren
om die gheen die argueren
tfolc wert nu soe goedertieren
oic wat wy dichten of visieren
si houden reden ende maet
als sonder bodem ydele vaet
water in hem houden staen
doch ic wil op goeden waen
mercken wye den jagher slacht
die den honden inder jacht
volghen dar al vaet hi niet
van des ter werlt is gheschiet
of hier namaels mach gheschien
wil ic een deel der waerheit ghien
op dats die goede si verhoecht
ende die bose totter doecht
hem selven keren mocht daer by
ende om dat minne thoochste sy
daermen yet of mach beghinnen
soe willic twe punten noch van minnen
ons vertrecken of ic can
op datter elc man mach leren an
hoe hi minnen sal of laten
dat sijnre zielen comt te baten
want minne is licht van swaren weghen
een yghelijc mach minne dreghen
ende gheen ontschulde doen daer van
dat hise dreghen niet en can
die eerste minne die wy mienen
ende thooste bot ooc vanden thienen
dats minne in caritas
die ewich blijft ende ye ghewas
in dat godlijcke wesen
oeck wortse moyses voerghelesen
ende bevolen dat wy souden
goods ghebot daer mede houden
wouden wy besitten trijcke sijn
ende der ewigher pijn
verdraghen wesen ymmermeer
dander minne na christus leer
wort ons ter salicheit bescreven
opdat wy hier in minnen leven
malc mit anderen sonder sparen
of wy ghemene broeders waren
doen wijs niet soe ist al verloren
als ic u na wille laten horen
want wye sijn hemelrijc verliest
hi blijft arm oec wat hi kiest
want sonder minne in aertrijc
worden wy gode soe onghelijc
als ons die meesters doen ghewaghen
men soude een kemel lichter jaghen
doer een naelde sonder sneven
dan hem te eweliken leven
die gode in minnen niet en dient
want god den mensche was so vrient
dat hi en eerste van niete maecte
ende hem die grote vryheit naecte
dat hijt al ghebruken mochte
wat hemel lucht ende aerde sochte
sonder den boom der hoorsamicheit
die wert alleen hem wedergheseit
op dat hi soude in een ghebot
sinen meester kennen god
ende al had adam wel gheleeft
ende totten sonden niet ghesneeft
doch souden wy gode minnen zeer
om die liefte om die eer
die hi ons daer in heeft ghetoent
nochtan heeft hi ons meer verscoent
doe wy ten zwaren eyghendoem
quamen entes vyants roem
soe groet was dattet gode verdocht
ende hi ons anderwerven cocht
uten eyghenscap al gader
ende versoende sinen vader
ant cruce mit sinen bloede roet
by deser zaken ist wel noet
dat wy gode boven al
minnen in dit aertsche dal
of sijn rijc der ewicheit
wort ons ten jonxsten daghe wederseit
daer al die waerheit blyken moet
van des men hier ter werlt doet
tander bot dat moyses brochte
mede te reynen onse ghedochte
die wijl wi sijn in deser tijt
dat is minne sonder nijt
die wy van node moeten draghen
sellen wy gode wel behaghen
in sijn aenscouwen daer ment al
nae goeden rechte lonen sal
wes ter werlt is gheploghen
wat helpt die reden lanc vertoghen
wy moghen deylen ende kyesen
ewich ghewin of groet verliesen
staet ons selven inder hant
men macht corter in enen bant
al besluten dat ic meyne
wy moeten hier mit herten reyne
ganselijc sonder versten
minnen onsen evenkersten
of ewelijc sijn verscoven
uten hemelrijc hier boven
dat dit waer is in oirkonde
leestmen nach uut sinen monde
die ons hete broeders wesen
woudwi der ewigher doot ghenesen
oec so proeftmen by naturen
woud hier een man mit sijn gheburen
houden hof of driven feeste
twaer die minste ofte meeste
een yghelijc na sijnre waerden
hi is gaern mit vroechden hier op eerden
na dat natuer an hem begaert
ende als versament had die waert
lieve gast om sijn verbliden
wouden si dan onderlinghe striden
ende malcander doen verdriet
soe en bleve die waert in vruechden niet
wanttet waer een onghenuecht
lieve gasten te sien onthuecht
die waert soude dencken mijn oerlof
waer ghescheiden desen hof
gave ic hem tot langhen daghen
want si in minnen niet overdraghen
proeft hoe souden wy comen dan
in sijnre minne daert al uut ran
wat roerende is al hier beneden
setwy ons selven niet te vreden
soe waert onmoghelijc te spreken
hoe sonder lyden of ghebreken
in comen moghen tenighen stonden
want daer wert salicheit ghevonden
ewighe blyscap sonder ende
elc berede hem mit ghenende
die weert die heeft ons daer ghenoot
nyemant bysonder cleyn of groot
mar hi liet ons allen comen
arm ende rijc ende niet hem somen
tot sijnre feeste van hoghen pryse
daer niet en can mit gheenre wise
in comen dat ghebreckelic sy
tis een hof van sorghen vry
men vinter alle dinc volmaect
moghen si dan bliven onghelaect
die malcander hier verraden
al sijn si daer ter feeste gheladen
die werken die si voer hem bringen
die sellense vander tafel dringhen
ende verre wisen buter doet
van desen tween hebdi die coer
nadat ic seide hier te voren
al sidi rijc ende wel gheboren
starc moghende ende coen
nochtan set u wel te doen
want hier en wert gheen lanc verdrach
entie waert rekent sijn ghelach
wat wy borghen of betalen
sullen wy oude veete ophalen
om dat wy machtich sijn te wreken
soe moet den waert sijn lach ontbreken
daer ghijt qualijc ghelden moecht
heeft u god in macht ghevoecht
daer van seldi hem dancken zeer
ende vergheven veels te meer
dit is schulde sonder twy
die elc in machte schuldich sy
daermen ter werlt cleen op acht
want heren worden wreet in macht
ende onder hem van grade te grade
soe rijst nijt ende onghenade
overdaet ende groot ghevecht
men schuwet reden ende recht
der doot hebben wy cleynen ducht
hoveerde is doer die werlt ghevlucht
soe starc men canre niet ghematen
minne sietmen achterlaten
oec hoese god vercoren heeft
tfolc wert hart ende versteeft
opten wille voert te stercken
die minne en canre niet in wercken
doch doen si hem selven ghewelt
die buter minnen sijn ghestelt
hoveerde nijt ende ghiericheit
die sijn te draghen groot arbeit
een yghelijc na sijnre staet
na dat hire veel mede ommegaet
wye in nyde leven hier
dien wert bereyt een ewich vier
dus vint die nydighe sijn torment
warwart dat hi henen went
ende minne loont mit doechden al
want minne en wijst ons ghenen val
hier noch ghinder waer wy keren
dus mochtmen gheerne minnen leren
want minne draechtmen sonder last
wye minnet die is wel gherast
sonder nijt sonder blame
minne is gode wel bequame
want minne vryet ons van zonden
wye minnet hi wert salich vonden
op dat wy hier terechte minnen
na dat ic meen in mijn beghinnen
men vint wel minne soe onghepuert
die deser minnen niet en ruert
mar rechte minne staet te prisen
die ghene die minne van hem wisen
sijn buter salicheit gheseten
want sulke mate als wy hier meten
daer moeten wy weder by ontfaen
daer en is gheen twifel aen
minnen wy gode na onser macht
wy bliven vast in sijn ghedacht
ende wel beschermt van allen deren
opdat wy hier malcander gheren
alsoe te doen ende anders niet
als elcman wil dat hem gheschiet
dat is minne sonder fel
die ons den hof ontsluten sel
daer alle vroechde in is te scouwen
ghi hoghe heren edel vrouwen
anders priesters ende clercken
die bevolen is te mercken
an die scapen van ysrahel
quijt u schout soe doedi wel
want ghi sijt harders hier ghesat
om recht te doen in elker stat
sonder wil in felre manieren
oeck suldi leren ende stieren
tmene volc ter doechden waert
ende eer hi comt diet al vertaert
soe betert u sidi misdadich
god is rijc ende soe ghenadich
hi mach gheven ende vergheven
die wijl wy sijn al hier int leven
en selmen niet te langhe borghen
wye betaelt dien darf niet sorghen
daermen die schuldighe noemen hoert
wanttet godlijcke wort
sel so anxteliken snyden
alst oordel gaet ten lesten tyden
ic heb ghedicht in minen tyden
van weelden groot van menighen lyden
van ruste ende oec van overmoede
ende hoe die sotte oftie vroede
leven moghen thoren baten
nu willic mijn herte zaten
te dichten vanden boghe reen
ende op tgheselscap al ghemeen
die den boghe willen draghen
nie en wert tot ghenen daghen
subtijlre vont ter werlt ghevonden
dat machmen proeven ende oirkonden
want minne was den eersten graet
daer nae den coninclijcken staet
die mitten boghe wort verworven
hi was van minnen na ghestorven
die den eersten boghe brachte
eert hem quam in sijn ghedachte
dat hi den boghe maken woude
men can volprisen niet in goude
vanden boghe die weerdicheit
want als dat schut is toegheleit
ende die boghe staet ter scote
soe wijst ons pese entaer toe note
slot tellier ende oec die roede
eendrachticheit als ic bevroede
want waer dat enich tander loeghe
tsoude dat schut in sijnre vloghe
doen faelgieren als ic waen
ende verre buten mercke gaen
dies ghelijc ist mitten luden
die hem schalkeliken huden
alsmer gheselscap mede beghint
ende thants der na contrari vint
die moghen tgheselscap seer scoffieren
datmen in vroechden waent hantieren
want waermen gheselscap pleghen sal
daer moet eendrachticheit wesen al
ghelijc den boghe in sijn accoort
daer gheen contrari toe en hoert
selmen tschut te rechte sturen
oeck denckent mi die beste muren
die enighe stede mach beghinnen
dat si eendrachtich sijn van binnen
ende malc anders borde draghen
wat si dan muren ofte haghen
dat mach dan durich bliven vast
ende wederstaen alsulken last
die hem lichte wart te swaer
wouden si van binnen sijn contraer
wanttie boghe aldus bediet
eendrachticheit hoeneer hi schiet
soe suldi anden boghe mercken
hoe si horen vyant stercken
die hem in contrari vouden
want dat slot is quaet te houden
dat van binnen is verraden
wildi uwen vyant schaden
soe laet u vriende u vriende bliven
anders en condijs niet bedriven
een mensch die hier ter werlt leeft
soe langhe dat hi kennis heeft
twisken archeit ende doecht
ende mercket hoe sijn jonghe joecht
opwert gaet in corter tijt
als dat middel overlijt
hoe schier dat comt ten ende waert
die mocht wel billicx sijn vervaert
voer die doot voer die zonden
by reden die ic heb ghevonden
die doot is anxtelijc tontbeiden
die zonden doen den mensche scheiden
vander hoochster salicheit
dat is yammerlijc ghescheit
diet overdocht in sinen sin
onse leven meest van aenbeghin
staet in hopen ende in waen
alsment te rechte wil verstaen
onse hope is hier langhe te leven
waen die comt aldaer bineven
ende doet ons duchten voer die doot
des had een yghelijc wel noot
al docht hire om spade ende vroe
die tot tachtich jaren toe
leven mocht in goeden schijn
dat waer een harde lanc termijn
na te tellen of te meten
so menighen mensch die is versleten
vander aerde onder die moude
die nye en quamen tot dier oude
nu willict u vorder nemen
oft moghentlijc waer ende tsoude betemen
dat yeve ende adam hier op eerden
hadden geleeft in groter weerden
al wairt nu tot deser tijt
in ghenoechten mit jolijt
ende thans hoer eynde quaem gheslopen
wat mochter enighe vorder hopen
dan een ander mensche schier
die sterven moet ende vaert van hier
die leden tijt en mach niet vromen
mer wercken die te stade comen
sijn die ghewrocht in leden tyden
daer moghen wy na op wel verbliden
hier en is gheen tijt te vynden
al wouts hem yemant onderwinden
die durich is of staende blijft
daer en comt een tijt diet al verdrijft
dit moghen wy mitter waerheit toghen
wy sien den dach voer onsen oghen
opdringhen mitter sonnen glas
die niet en blijft in enen pas
ter noenen toe is sijn opganc
daer en blijft hi cort noch lanc
hi moet dan dalen bi naturen
des menschen leven in figuren
een deel te meten ende te weghen
dat is recht aldus gheleghen
dien god die avonture gheeft
dat hi tot veertich jaren leeft
soe is hi totter hogher noen
recht als die dach in sinen doen
ter noen clymmet mitter zonnen
hoeneer die dalens heeft begonnen
soe ist over middach anden daghe
al schijntsi in horen ganghe traghe
thants vernemen wy datse daelt
wat salt cort of lanc verhaelt
wy moghen byder zonnen zincken
ons eyghen leven overdincken
hoet nederdaelt van jaer te jaer
ende wy weten wel voerwaer
dat emmer tende comen moet
die hier om denct ende dbeste doet
die is wijs ende wel gheleert
si sien den dach al an verkeert
die verre in doude sijn ghetreden
ende horen tijt hebben gheleden
al over tmiddel byden ende
entie avont is soe ghehende
dat tijt waer dat si ommesaghen
hoe die zonne beghint te laghen
ende mit hem daelt al in yen
soe willen si noch opwaert sien
in horen ghelaet in sulker baer
of mit hem voir die middach waer
entie sonne noch begonst te risen
al gaen si inden oude ende moeten grisen
dies en achten si niet een oert
die wille trectse vaste voert
die den dach aldus bekennen
verkeert ende horen waghen mennen
besyden vander rechter straten
watmen hem leert ten mach niet baten
van sterven of van heen te varen
hem honghert noch die ghierich waren
naden schatte die si minnen
die sulke ziecte heeft van binnen
als van ghiericheit is seer gheplaecht
want hise al sijn leven draecht
ende waer hi trect hi voertse mede
die rechte siect der ghierichede
dat is te peynsen nacht ende dach
hoemen veel ghecrighen mach
hoe veel die ghierighe tsamen trect
also veel ist dats hem ghebrect
aldus en can mens niet versaden
wye soude hem helpen of gheraden
alsulke siecte van hem weren
hi en woude minderen sijn begheren
anders boete en isser ghien
inder werlt groot off clien
die den ghierighen mach ghenesen
dus staet hem lanc ziec te wesen
die nijt is oec een durich gast
die blijft biden mensche vast
vander juecht ten ouden tyden
ende doeten knaghen ende nyden
ymmer op desen of op dien
dus mach hem selden heil gheschien
die in nyde leven hier
ghinder barnen sire om int vier
aldus soe comt die rechte wrake
op hem selven vander zake
want si beniden menighen mensch
die hem lichte waer te wensch
ende lief doen soude ende waerde
op datmens an hem begaerde
dus is nijt ende ghiericheit
altoes sonde ende arbeit
die bliven anden mensche cleven
als ander souden hem begheven
ende in hem sterven ende vercoelen
dat wire luttel of bevoelen
wy en moetense by naturen schuwen
soe mach die ghiericheit vernuwen
inden mensch des zeker sijt
ende hoer ghesel mijn heer nijt
dese twee sonden sonderlinghe
sijn twee anxtelijcke dinghen
die volghen den mensche dair si moghen
soe langhe dat si luttel doghen
gode of der werlt mede
te comen tenigher salichede
dus listich is die bose gheest
wat souden daer die mensche meest
inder joecht was toe gheneghen
die doet hi hem in doude pleghen
ende houtse daer in emmer duren
heeft hijs macht ter lester uren
dits een anxtelijc verbeit
hier om sel elc mensch sijn bereit
by daghe sijn rekeninghe te maken
die duuster nacht doet selden raken
sonder stoten verre te gaen
daer stricken in die weghe staen
hier om soe neemt den lichten dach
ende rekent daer in u ghelach
dat emmer op moet sijn betaelt
honeer die mensche so langhe dwaelt
dattie nacht te hande gaet
soe valt die rekenninghe laet
ende goede betalinghe al te spade
hi is wijs die leeft in sulken rade
dat hi om rekeninghe pijnt
die wijl die sonne voer hem schijnt
ende hi den lichten dach bekent
aelmis ende testament
dats goet ghemaect ende best ghegheven
mit enen ghesonden leven
soe en macht nyemant wederspreken
int lest soe helptment achtersteken
ende beletten daermen can
ist heer ist vrou ist wijf ist man
ic rade hem allen wats gheschie
dat elc te tyde voer hem sie
die wijl hi sijn sin heeft ende verstant
te quiten alsoe duren pant
daer god om storte sijn heilich bloet
hi is zeer ontweecht dies niet en doet
wat ic dichte of beghin
tfolc is so hart van syn
datter luttel na gheschiet
doch ist beter wat dan niet
by goeder vermaninghe ende leer
soe vreest hem menich mensche zeer
vander ewelyker pijn
reden tuucht die waerheit fijn
wat oerbaer is of schade groot
die pijn ons heren ende sijn doot
hoert ic vertrecken teenre stede
ende wat van sinen leven mede
mar vier sticken sonderlinghe
die mi totter herten ghinghen
onthildic om te segghen voert
wye gaern van gode spreken hoert
hem is therte wat van binnen
beroert mit godliker minnen
dat vintmen noch voer waer bescreven
dair om wil ict te kennen gheven
een deel des ic daer verstont
jhesus wort voer sinen mont
ghecusset hier op dese aerde
in minnen in danc in onwaerde
dit gheschiede van hem drien
tfierde cussen was yen
die uut rechter zoeter lust
oetmoedelijc sijn voeten kust
dus wert hi cust van hem vieren
die milde goods zoen goedertieren
binnen sijn leven eer hi starf
maria die custen menichwerf
want si minneden boven al
daer om en screefmen gheen ghetal
weder in boecke noch in brieve
hoe veel si en custe uut rechter lieve
wanttet stont hoer wel te doen
tander was van symeon
doe hi inden tempel quam
daer symeon die maer vernam
hi verblyde hem in dien dach
dat hi dat kint mit oghen sach
in danck in love custe hi en mede
tkint van hogher waerdichede
van marien magdalenen
wert hi ghecust uut goeden menen
niet sijn mont sijn voeten reen
doe maria magdaleen
hoer sonden also seer beweende
god die wist wel wat si meende
dair om soe wert hoer bede ghehoert
want hi vergaf hoir rechtevoert
al hoer sonden ende hoir misdoen
ende si custen mede in rechter zoen
judas custen dat was quader
die custen recht als een verrader
sonder schulde ende sonder noot
ende leverden daer mede inden doot
als die scirfture ons noch vertellen
van desen vieren medeghesellen
vintmen noch in aertrijc
die cussen des ghelijc
in minnen in danc in confuus
soe custmen noch dat waerde cruus
een goeden vrydaghe inden tempel
daerment ons toghet tenen exempel
dat wy sijn doot souden beclaghen
ende sijn lyden helpen draghen
in onser herten ende besluten
bewisinghe die daer schijnt van buten
die machmen openbaer bekennen
mar hoe die menighe meent van bennen
dat weet die here diet al bekent
te paesschen totten sacrament
gaetet volc mit groten scharen
salich die hem wel bewaren
die menighe ende die staet van desen
die en can niet al ghelijcke wesen
die sulke comen mit marien
mit symeon een deel partyen
mit magdalenen comen si mede
sulc ontfaetet om die zede
die mit judas willen comen
hem waert beter onghenomen
wantsi hem andersins berieden
onderscheit willic bedieden
ans mi god in corter ure
van elker staet daer ic of rure
hoe si gode sijn bequaem
die hem uter sonden blaem
in een goeden leven houden
die moghen salich sijn ghescouden
wanttie comen al gheheel
ende nemen mit maria een deel
uut rechter minnen sonder hat
ontfanghen si den rijcken schat
daermen die ziele mede spijst
als die scriftuer ons noch bewijst
daender party die staet te prisen
dat sijn die gheen die willen rysen
of sijn gheresen uten sonden
ende nemmermeer te ghenen stonden
en willen meer in sonden treden
die gheen die dus sijn overleden
die worden sonderling verblijt
ende dancken gode vander tijt
dat hise spaert heeft alsoe langhe
dat si uut horen ouden ganghe
sijn ghetreden ende ghetoghen
dat si gode ghenaken moghen
die dit soen dat sijn die goen
die mit symeon den soen
ontfanghen ende cussen mede
tot hoerre zielen salichede
die derde partye comen daer
om tsacrament voerden outaer
mit magdalenen oec bineven
dat sijn die gheen die willen vergheven
is hem misdaen in enighen sticken
ende op die wrake niet al en micken
die altoes inde wrake wachten
die en willen niet den ghenen slachten
die sijns vaders doot vergaf
om cristus doot ende liet daer af
te wreken doe hi wreken mocht
om dat sijn vyant an hem socht
ghenade mit oetmoede groot
vergaf hi hem sijns vaders doot
opten goeden vrydach
ander wrake noch verclach
en gheerde hi daer of te ghenen tyden
dat dede hi al om christus lyden
wye veel vergheven hier op aerden
hem sel veel vergheven weerden
tpater noster hout van desen
als wijt wel te rechte lesen
heer vergheeft ons onse misdaet
als wy doen in sulker maet
anden ghenen wel aenschijn
die teghen ons misdadich sijn
die dus ten sacramente gaen
die moghent hueghelijc ontfaen
die vierde partye hoe comen die
die meerre is dander drie
die gaen tsacrament te nemen
recht als judas soude betemen
die dat broot van onsen heer
ontfenc tot enen groten zeer
alsoe duchtic selt vergaen
den ghenen die in sonden staen
tlanghe jaer al doer ende doer
ende alte zelden hebben voer
uten zonden hem te reynen
si slaense licht om dat si meynen
onse lieve here god vergheeftet al
deser dwasen en is gheen ghetal
dit moghen wy horen alden dach
hoe deen den anderen doet ghewach
van horen sonden in taveerne
of optie strate thoren schaerne
so thyen si malcander an
elck dat hi bedencken can
dobbelen drincken overspel
om datmer veel om lachen sel
ende wye sijn sonden tellet spot
die machmen billicx schelden sot
soe menighen anxt soe menigen toern
is biden sonden hier te voren
gheschiet ende noch ist vrese ghenoech
die overdocht sijn onghevoech
der hellen pijn sijn veghevier
die corte tijt sijns levens hier
dat bitter oerdel entie schende
dat over hem gaet ten lesten ende
diemen daer wijst ter slincker hant
te varen inder hellen brant
die dit algader wel overdocht
ende sijn consciencie wel doersocht
soe waert een schandelijc borderen
die mitten sonden houden scheren
nu roemen si daer of ende tellent eer
ende luttel berous hebben si meer
van horen sonden tlanghe jaer
heymelijc of openbaer
hoe of waer si sijn gheschiet
daer maken si of een cranck bediet
als si hoer sonden souden weten
soe is tmeeste deel vergheten
tander biechten si mitter haest
den paesschen als si moghen naest
eer si totter biechte reyden
soe maken si alsoe langhe beiden
dat si niet langher hebben ruum
voerden paesschen ist coustum
dat maechden knapen mannen vrouwen
te biechten souden gaen mit trouwen
ende ontfanghen penitenci
ende uut goeder conscienci
overdencken hoir ghebreken
eer si hoer biechten souden spreken
nu haesten si daer mede ende scheiden daer of
ende doen den priester schoen belof
datmen die sonden laten sel
mar hoer conscienci tuuchtet wel
als die paesschen is gheleden
alsulke sonden als sy deden
voerden paesschen dat si sullen
naden paesschen dat vervullen
ende wederzoecken toude pas
elck daer hi te voren in was
is dat niet biechte van bedrieghen
daer si hem selven mede lieghen
si en moghen gode verschalken niet
hi is die alle dinghe ziet
conscienci ende der herten gront
dat is hem alle gader cont
dus machmen billicx hieten dwaes
alle die gheen die mit judaes
comen dus veradelijc
om den schat van hemelrijc
in hoerre zielen dus tontfanghen
daer hem billicx na mochte langhen
waren si te voren wel bereet
mit biechten ende mit minnen heet
daer die wise hem zeer toe spoeden
wat si dencken of in hem vermoeden
die tsacrament aldus begheren
dat waer een wonder te exponeren
soudment al te gronde ontbinden
doch en wils mi niet onderwinden
ic latet staen alst stont te voren
mar nyemant en gheve sijn spel verloren
in wanhope dats mijn raet
si waren seer in dommer daet
die horen spel verloren gaven
men mochtet wenden voer die haven
lichte si streken binnen palen
men heeft wel luden weten dwalen
in wout in busche in velde in baghen
die nochtan binnen dien selfden daghen
quamen inden rechten pat
wetet voir die waerheit dat
die dwalen sonder wederkeren
dats een anxtelijc bezeren
ende onverwinlike schade
elcman soecke te tyde ghenade
ende maeck hem selven goet gheleide
mitten drien daer ic af seide
dats maria ende symeon
ende magdalena die maecte zoen
die si hilt hoer leven lanc
dat is alden rechten ganc
inden wech van caritaten
judas ghinc al buten maten
in een ewelijc verdoemen
moghen si hem dan niet wel beroemen
die roeckeloes ende onbekent
mit judas gaen ten sacrament
dat nyemant schuldich en is tontfaen
hi en hebbe sijn biechte wel ghedaen
ende hi en is clarlijc absolveert
entan sel staen in sijn begheert
buten sonden voert te bliven
die anders doen die machmen scriven
sot ghelyken als hi was
die onbekende judas
daer gherechte vrienscap hoert
te wesen ende te bliven voert
twisken vrienden die sellen draghen
op malcander alsulc behaghen
dattie vrienscap entie gonst
staende blijft dat is die konst
men heeft wel vrienscap weten rysen
ende inden voerspoet horen prisen
die thants daer na tot groten laec
comen most by deser saeck
als die een den anderen misdoet
soe gaet die vrienscap onder die voet
hoe machmen vrient voer vrient scriven
hi en mach sinen vrient ghetrouwe bliven
sijn si vriende sijn sy maghe
welchoer int weldoen wort so traghe
dat hi sijn trouwen vrient verwerct
daer is luttel wijsheits in ghemerct
selmen nuwe vrienden maken
dat is misselic te raken
ten moet hem costen eert gheschiet
tander staet hem al voer niet
dat hi sijn vrient laet wesen vrient
die gheen archeit heeft verdient
noch en wil in gheenre maten
verdienen daermen om sel haten
alsulke vrienscap mach wel duren
sonder copen sonder huren
want si is in haer selven vry
soecke ic mijn vrient ende gheert hi my
alsoe te doen ende anders niet
als hi wil dat hem gheschiet
soe staet die vrienscap ongheveynst
mar wye te doen al anders peynst
dan hi selve wil ontfaen
soe mach die vrienscap wel vergaen
die twisken beiden te voren stont
woud elcman in sijns hertsen gront
dencken wat hi gaerne naem
hoe wel dat een anderen is bequaem
soe en mochtet nymmermeer gheschien
dat trouwe vrienden mochten twien
hoe mach rechte vrienscap dalen
dene en moetet eerst verhalen
opten anderen als ic seide
mit gheveinsden onbescheide
of roeckeloes by dommen rade
waer rechte vrienscap is ghestade
die machmen alte node verliesen
die coer heeft die sel emmer kiesen
naden besten dair hi can
wat eer of wat oirbair leyter an
dat een sinen trouwen vrient verjaecht
of hi doet daer hi hem of beclaecht
als dic gheschiet is onder vriende
sijn eer sijn lof dan bat versiende
die misdaen had in ontrouwen
dat hijt hem wilde laten rouwen
ende vander misdaet hem belyen
daer mede mochtet eerst ghedien
dat die misdaet worde vergheven
ymmer isser wat ghebleven
dus of soe een wortelkijn
dat rechte vrienscap hevet in
hoeneer die schuldighe hem belyet
entaer na ramen mach een tijt
dat hi weder comt te zoen
soe sel hi meerre vrienscap doen
sinen vrient al daer hi mach
dan hi ye te voren plach
om sijn vrient te vriende te houden
wanttet quam bi sinen schouden
dattie vrienscap moste scheiden
die daer stont twisken hem beyden
doe hi dus soe doet hi wel
wat machmer bet toe seggen el
die schuldich is dan hi hem keer
tot beteren ende doens niet meer
ic bin al moede ic wil gaen rusten
van des mi wilen plach te lusten
der wordic sat en wet niet hoe
oft al om niet is dat ic doe
wat sel dan arbeit onderstaen
veel te yaghen sonder vaen
dat maect int leste onghenuecht
werck ic salicheit nochte duecht
soe ist al arbeit teghen spoet
schone exempelen ende goet
heb ic ghesproken voerden heren
al mijn dichten ende leren
is gherechticheit ende eer
die betaemt wel elken heer
hadsi mijn leer te recht onthouden
als si alle billics souden
voert soe heb ic openbaert
den soeten pat ten hemel waert
hoe schoen hi is hoe saft te treden
ende wiere in gaet hi is wel te vreden
sonder nijt ende sonder toern
soe hebsi al dat best vercoren
diere in wanderen te tyde
die vuyle pat an dander zyde
ter hellen waert heb ic bewijst
hoe zeer den goeden daer of grijst
die hier gherechteliken leven
alsmen moet voer toordeel beven
daer elc sijn werck voer hem siet
soe kennen si wat hem is gheschiet
die hier gheen vrese en willen draghen
ende altoes prisen hoer behaghen
op een wanckel toeverlaet
den pat diemen ter helle gaet
dats hoverde ende nijt
daermen bi vallet ende glijt
ende nerghent vast gheleide en heeft
te comen daermen ewich leeft
die ghiericheit maect ons oec den pat
die altoes vuyl is ende glat
want hoveerde nijt ende ghierichede
die en wercken salicheit noch vrede
veel toepaden vintmen meer
ter hellen waert des ducht ic seer
die mi verdrieten al te noemen
ic hoer die sulke hem beroemen
datse mit wille volbrenghen moghen
wercken die niet veel en doeghen
ende beter waren onghewracht
verkeerden wil wreet in macht
is dat die wech van caritaten
mochtwy hier malcander haten
entaer mede hemelrijc ghewinnen
wye soude dan den anderen minnen
of doecht bewisen tenigher stont
mar god dien alle dinc is cont
die heeft al anders wat gheleert
doe hi stont alsoe bezeert
verduldelijc an tcruce al naect
vanden yoden seer mismaect
hi bat den vader voer tghediet
die hem deden sulc verdriet
al waer ons oec een deel misdaen
hier soudwy ons oec een deel misdaen
niet al te wreken hier int leven
wilwy malcander niet vergheven
hoe crighen wy dan ten lesten stonden
verghiffenis van onsen zonden
dat is tpunt dat ic myen
daer die luden op achten clyen
dat after hoert dat keersi voer
dus clop ic veel an doofmans doer
al roep ic lude en mach niet in
hier om sprac ic in mijn beghin
ic wil gaen rusten ic bin moede
die mijn reden wel verstoede
die soudt bekennen seidic waer
doch die waerheit is soe in vaer
si en weet langher wat begripen
als die tijt beghint te slyten
ende ten ende comt van onsen daghen
soe soude hem weldoen wel behaghen
die nu op weldoen luttel achten
ende altoes nade wrake wachten
soe mit wercken soe mit rade
den vuylen pat van grade te grade
den treden si wat si tende vinden
mochtmer dan een doec om winden
mit subtijlre schalkernye
of ondringhen mit partye
alst daer op een scheyden gaet
soe waer schalken wisen raet
seer te prisen ende te loven
mar die rechter van hier boven
die en wilse niet langher sparen
si en moeten sterven ende varen
elkerlijc op sijn verdient
soe en is daer ghelt maech noch vrient
dat hem comen mach tontset
die daer bevallet onder tnet
dat hem die bose heeft ghespreit
dien mach wel rouwen sijn arbeit
die hi doer hem ye ghedede
want god ende sijn gherechtichede
die staet op hem selven vry
ende wye hem dient die minnet hi
ende oec en heeft hi nyemant leet
mar die hem selven is soe wreet
dat hi willens wort misdadich
tieghens die waert  die hem ghenadich
is ende gheerne bliven soude
waer dat sake dat hi woude
doen als daer toe behoert
ghenoecht hem niet hi trecket voert
daer hi swerlijc wert ontfaen
die weert ghedoechtet ende laten gaen
aldus soe staet die mensche te ganghe
hi en darf niet comen bi bedwanghe
te hemelrijc hi en wilre wesen
of ter helle als wy lesen
wanttie vrye wille is sijn
themelrijc der hellen pijn
dat mach hi scheyden ende kiesen
wat wil hi danclaghen sijn verliesen
of hi hem selven schade wijst
dat sijn ghelucke spade rijst
en weet wat seggen noed swijch ic stil
die waerheit enter heren wil
dien can niet wel te rime maken
der heren wil is hart te laken
ende al en staet hi niet te prisen
dit machmen proeven ende bewisen
bi zaken die ter werlt gheschien
der heren wil is zeer tontsien
hoeneer hi staet op ghierichede
soe ist der vrouwen wille mede
die dan die waerheit openbaert
die mach wel billics sijn vervaert
want sy en nemens niet int goede
die gheen die ghierich sijn van moede
soe crighet hi toern ende wederspoet
selment quade prisen goet
soe ist onrecht ende al gheloghen
wye heeft die waerheit dan bedroghen
dan die gheen die mit hem hoven
ende wat si willen dat teloven
men soud den heren seggen twaer
wat oirbair is of zielen vaer
soe mochten si crighen onderscheit
waer die beste baet an leit
eer ende oirbaer leiter an
die den heren gheraden can
dat hi die waerheit gaerne hoert
uter waerheit soe comen voert
alle doechdelyke wercken
die waerheit en wil gheen onrecht stercken
want god heeft selve aldus gheseit
ic bin die wech ende die waerheit
wye mi volghet hi sel naken
den rechten pat ende dbeste raken
heeft god selve dus ghesproken
wat sal sijn recht dan hier ghebroken
waermen buten reden gaet
daer en heeft die waerheit gheen toverlaet
daer gaet die wille sinen ganc
tis al een arbeit sonder danc
datmen die waerheit hoghe prijst
al daer die wille tfonnis wijst
ende om die waerheit niet en vraecht
wye dat recht of onrechte yaecht
waermen trecht by reden hout
daer mach die waerheit wesen bout
die waerheit mint al gherechtichede
enighe heer die alsoe dede
ende sijn wille aldaer toe gave
dat waer een heer van rijcker have
die onrecht doen om aertsch ghewin
daer is een cranck behaghen in
want ghene tijt en stater toe
hoeneer ment laten sal of hoe
ende ymmer en machmens niet behouden
selt dan eyghen sijn ghesconden
tdonct mi al gheleent goet
datmen van node rumen moet
die gheen die daer om overgheven
hemelrijc ende ewich leven
die hebben tarchste lot ghecoren
want si is een ende al verloren
want die doot die comt hem schier
taertsche goet dat blijft al hier
themelrijc wert hem ontseit
overmits der ghiericheit
soe ist niet ende min dan niet
theil dat hem daer nae gheschiet
want ten vroomt hem groot noch smal
dus blijft verloren een ende al
wye mach dan gheerne ghierich wesen
ic heb hier voertijts horen lesen
van goeden heren dit of dat
mar nye en vant ic boec noch blat
daer enich meester in bescreef
hoe veel schats dat nae hem bleef
duecht ende eer borch ende lant
dat was watmen bescreven vant
naden goeden vromen heren
die in ridderlijcker eren
op aerden leefden haren tijt
grote rijcheit ende jolijt
dat laten si horen ondersaten
wouden noch die heren laten
hoir miente rijcken ende becliven
gheen beter schat en mocht hem bliven
want die wort soe menichfout
als elcman winnet ende hout
datmen qualijc mach vertaren
der mienten schat moet langhe waren
der heren schat gaet som te quist
ofmen sluten in een kist
daer leitet als verborghen goet
daer nyemant oirbaer mede en doet
wat noot hebben die heren des
die wel zeker sijn ghewes
is hoer meente rijc ghenoech
dat si wel crighen hoer ghevoech
een rijcke meent die maken wel
een rijcken heer alst wesen sel
dat en can enen heer niet wel raken
veel armer meenten rijc te maken
mar by hem selven worden si rijc
wanneer die heer hem staet ghelijc
ende hise nietste zeer en scheert
so set elcman sijn begheert
op neringhe ende op broot te winnen
dit machmen oec aldus versinnen
worde een scaep soe nauwe ghescoren
dat in twifel staet verloren
wolle te draghen achter dien
soe isser qualijc toe ghesien
staet der heren wille soe
dat si den volke laten tstroe
ende willent coern selve verteren
hoe soude hem dan dat volc gheneren
men moet den acker weder sayen
om sanderen jaers wat te mayen
of tworde een bijster spel
men sal den scape laten tvel
soe dattet weder draghen mach
wolle alst te voren plach
maect een heer sijn luden soe bloet
dat si bidden moeten broot
of in groten commer leven
wat hebben si dan den heer te gheven
tghemene ghebet tsijnre vromen
dat mach hem vanden luden comen
des en can hi niet verbieden
wil een heer van sinen lieden
hebben dat sine gaerne minnen
ende bi hem brenghen datse winnen
soe sel hi volghen wiser leer
ende doen als een gherechtich heer
die sijn volc hout wel in rusten
ende mitten sinen hem wel laet lusten
want sijn renten staen bescreven
die sel hem elcman gheerne gheven
ende sijn forfeiten naden coern
die sijn volc mit rechte verboeren
die machhi nemen ende ontfaen
soe en heeft hi niet dan recht ghedaen
een schat die wort mit recht ghewonnen
die en selmen ghenen heer veronnen
noch nyemant goeders diene wint
op datmen god daer in bekint
want sonder god nye dinc en scach
datmen wel ghedien sach
een heer die mit sijn volke lijt
ende selve ghenoech heel talre tijt
wat wil hi meer al mocht hi wenschen
hi wort ghemint van goeden menschen
ende waermen van hem spreken hoert
soe volcht hem na sijn edel woert
een heer die dit algader doet
die en can ghebreken schat noch goet
had hi vorder yet te doen
hi mach te bidden wesen coen
wye soud sijn heer in commer laten
die hem comen mocht te baten
dus mach een yghelijc heer verblyden
die rijcke meent heeft op te tyden
in last in noot in wederstoet
soe ist een schat te prisen groot
woudman kennen ende weten
doch het blijft een deel vergheten
daer ons heil of soude schien
waer die wille wel op yen
mittie waerheit onverscheiden
soe souden hem die heren reyden
totter doecht vroe ende spade
ende mitten wisen gaen te rade
die die waerheit gheerne scouwen
die warheit is wortel van trouwen
ende moeder vanden selven zaken
die ons ewighe rijcheit maken
alsmen ymmer rumen moet
die werlt ende dit aertsche goet
int beghin van minen leven
wart mi cranck verstant ghegheven
ende luttel wijsheit inghevoecht
twisschen archeit ende doecht
dat onderscheit en wistic niet
als dit algader was gheschiet
ende ic quam tot twaelf jaren
doe ghinc ic mi selven openbaren
dat ic goet wist ende quaet
doe nam ic mitten priesters raet
hoe mijn leven soude wesen
ende doe verstonde ic wel in desen
dat ic was bedevaert ghesant
of om een boetscap hier int lant
die mi bevolen was te doen
ende niet te merren over noen
mar ymmer tijtlic uut te gaen
ende reden dede mi verstaen
dat ic mi wel te voren saghe
ende nyet en ghinc in felre laghe
of buten pade in vreemden weghen
die van handen mochten dreghen
besiden vander rechter straten
al hoe mi reden quam te baten
natuer die ghinc al hoir te boven
ende dede mi schone dinc beloven
des ic hoer loefde ende volchde hoir naer
dus heb ic voert jair te jair
ghevordert wel mijn bedevaert
sdaghes een reyse achterwaert
die oost sel wesen gaet hi west
soe waer hem twederkeren best
die dwaelt ende sonder wederkeren
die moet hem stoten of bezeren
ende onder stoten ende sneven
ben ic soe hier entaer ghebleven
ende heb mijn reyse maect so lanc
dat ics noch hebbe cleynen danck
ic ducht ic heb ondanc behaelt
an hem die al die cost betaelt
dats god ende gheen ander
hoe ic buten pade wander
ic heb altoes op hem gheteert
al ist een goedertieren weert
die vrese beghint mi zeer te nopen
doch ic wil ghenade hopen
want sijn goedertierenheit
die en is nyemant wederseit
wyese soect hi machse vinden
by reden die ic wil ontbinden
hy mach corter veel vergheven
dan heeft gheduert een sondich leven
opdat wy nietste lang en toeven
want wy des tijt seer wel behoeven
die ons god noch mach verlienen
hem te bidden ende te dienen
langhe te marren gaet ons tieghen
die tijt en can soe niet verdreghen
wy en moeten cortelijc van steden
die dach is over middach leden
mit menighen mensche meer dan yen
die luttic nader sonnen sien
hoe zeer si daelt ende niet en rijst
ende hoe natuer an hem bewijst
dat vespertijt beghint te naken
souden wy noch te weghe raken
soe en docht ons hier gheen langhe merren
die gheen die lopen comt van verren
ende voetelt wel die wint sijn maet
bet dan een die effen gaet
die traechlic comt in allen dinghen
die sietmen selden verre springhen
wy souden haesten tot berouwen
ende goede in hopen wel betrouwen
ende totter biecht mit conscienci
ende int voldoen van penitencie
daer den wille toe reyden
dat mach ons best te weghe leyden
hier op wil ic weder keren
ende opten troest van onsen heren
pinen mi te weghe waert
om te doen mijn bedevaert
die mi langhe was bevolen
oeck hoe my crancheit heeft doen dolen
ende die werlt my ghelet
nu beghere ic tmeen ghebet
ende sonderlinghe die van minnen
bidden mit ghetrouwen sinnen
mit trouwen bitmen voer den vrient
na gonsten die hi heeft verdient
wye wat goets verdienen can
tis recht datmen hem wat goets an
dus machmen node wesen quaet
tieghens hem daert al an staet
moechdi roeckeloes misdoen
weldaet maect ons weder soen
op datmer in ghedurich blijft
ende elcx sijn ezel voerwaerts drijft
den rechten pat soe vaste voert
soe comt hi weder daer hi hoort
van daen hi eerst wart uutghesent
ende wye sijn boetscap wel volent
ende goede antwoerde brinct te recht
dien loont hi als een trou knecht
mitten eweliken loen
dus machmen gaerne maken schoen
een vuyl consciencie vanden zonden
om tgrote loon ten lesten stonden
alle die leven onder der zonnen
en souden niet volprisen connen
wat een edel reyn wijf
waerdich is hoer shertsen lijf
die hoer tot rechter eren voecht
eer is een die hoochste doecht
diemen ter werlt can beghinnen
men mach oec god in eren minnen
want dat gode yeghengaet
en taemt niet wel der eren staet
wye na rechter eren zweven
die en voecht niet wel een sondich leven
sonde is schande dat weet voirwaer
wanneer si schijnt int openbaer
al en vereyscht mens nymmermeer
nochtan ist schande voerden heer
die alle herten wel bekent
want hi is trechte fundament
daer een yghelijc op mach muren
die in eren wil gheduren
dus sel een wijf die eer begaert
hoir selven emmer maken waert
god ten voersten daer si can
daer teynden horen trouden man
is si desen tween bequame
soe crijcht si wel der eren name
dat en mach hoer niet faelgeren
een wijff sel wesen goedertieren
in hoer herberghe eerst te voren
ende letten onrust ende toern
een goet wijf sel ruste minnen
waer si mach mit allen sinnen
wilsi in eren comen voert
watter eren toebehoert
dat sellen goede vrouwen leren
ende horen sin al daer toe keren
dats een oirbairlike zake
een wijf sel wesen hooch van sprake
entaer by hebben goet ghelaet
inder kercken of optie straet
ende wye si comt in hoir ghemoet
den selsi milde sijn van groet
ende in antwoerden dier ghelijc
gruet hoir yemant arm of rijc
dat is eer ende wel ghedaen
ende nyemant lanc te sprake staen
langhe sprake ende vele tale
en voeghen ghene vrouwen wale
die in eren willen bliven
der eren naem van goeden wiven
en machmen niet te vollen prysen
een wijff die wil in eren rysen
die sel houden ende gheven
by maten dat is een eerlic leven
al te breck en waer niet goet
ende veel te milde is wederspoet
dus is mate best ghenomen
selmen totter eren comen
een wijf die wil hoer eer bewaren
die sal mildelijc ghebaren
om hoer vrienden wel tontfaen
die hoer of horen man bestaen
dies ghelijcke vreemde lieden
die hoer gonst op vrienscap bieden
ende tot hoir comen oversciets
of sijn si ghenoot ghelijcke dies
soe selsise vriendelijck ontfanghen
soe mach hem weder nae hoer verlanghen
ter ander tijt alst can gheboren
dus houtmen vrienscap sonder schoren
mit voldoen vast an beyden zyden
alsmer ghelijcke wil toe tyden
spise ende dranck al eer si schieden
dat sel si mildeliken bieden
ende doen hem halen al eer yet lanc
doch namen sijs niet si heeftes danck
ende tis eer daerment vertelt
ende isset soe mit hem ghestelt
dat sijt in dancke van hem nemen
soe macht der eren wel betemen
die cost die daer is in gheleghen
die selmen altoes lichte weghen
die nauwe rekent ende knaecht
ic waen hi selden prijs beyaecht
van gheven want hine cans niet wel
soe gheven datment prisen sel
diet al beknaghen wil te voren
wat hi ghift tis cost verloren
want ten staet op gheen belof
danck ende eer te crighen daer of
danck ende eer dat edel paer
die sel elc goet wijf nemen waer
te crighen want tis groot ghewin
oeck leghet daer eer ende oirbair in
dat si hoer buer te vriende hout
daer op soe machsi wesen bout
want goet ghebuer is vrient ter noot
men spreects hem eer ende prise groot
die sijn buer wel heeft te vriende
die anders yeghen hem verdiende
dan voldoen ende gans betrouwen
die mocht sijn arbeit wel berouwen
op dat si sijn alsoe ghesint
datmer doecht ende eer an vint
die selve in eren niet en leven
die selmen hoefsche woorden gheven
ende latense bliven alse sijn
dat machmen hebben sonder pijn
sonder schade of verdriet
want huessche woerden costen niet
die eer is menichsins te mercken
mar alre meest in goeden wercken
al sijn die hoefsche woorden ghepresen
daer moeten goede wercken wesen
sel volcomen sijn die naem
die elker vrouwen is betaem
nae rechter wijfliker figuere
al setten sijt som in davonture
ende gheven der eer om clenen schat
die duerbaer is tot elker stat
te crighen diese copen soude
men machs volprisen niet in goude
een wijflic wijf van schanden reyn
voer gout ende oec voer duerbaer steyn
soe staetse sonderling te loven
ende gheen dinc en gaet daer boven
want maria die suver maecht
die boven al noch crone draecht
by horen soen in hemelrijc
die sijn si in vormen ghelijc
bewaersi dan hoer wijflic eer
soe en weet ics niet te prisen meer
dat hem ghelijct in enigher wijs
ende willen si hebben desen prijs
maechden vrouwen al ghemien
soe sellen si vresen ende ontsien
te doen dat lachter is ghedaen
soe moghen si sulken prijs ontfaen
ende oirbaer mede heb ic gheseit
waer dat eer ende baet an leit
dats quaet versuumt ende achterbleven
dit exempel wil ic gheven
maechden vrouwen hier entaer
diet oerbaer donct die wercker naer
tot eenre tijt wert ic ghevant
voer dat paesschen quam int lant
mit siecten die mi daden wee
van daghen te daghen so lanc so mee
totter tijt dat god versach
dattie siecte weder lach
van daghe te daghe so vaste neder
dat ic quam tot mi selven weder
twisken tende ende teerst beghin
soe quam mi menich dencken in
by wilen dit bi wilen dat
die ziecte maecte mi soe mat
dat ic was moede ende ongherast
wye mit sorghen is belast
verlanghen is hem altoes by
om te sijn van sorghen vry
die zieck is dien mach wel verlanghen
of die swaerlijc leit ghevanghen
dese dencken altoes voert
als nature toebehoert
wye ghevanghen leit onsacht
om uut te comen is sijn ghedacht
die zieck is die waer gaern ghenesen
aldus moet sijn ghedachte wesen
aldus denct elkerlijc op tsijn
om te wesen uter pijn
ende ymmer hoopt hi tsel gheschien
mar daer hope is neghien
te ghenesen noch te wederkeren
dats een ziecte van beseren
want si niet en mach vergaen
die die langhe reyse bestaen
roeckeloes ende onbewaert
dats een anxtelijcke vaert
dus was mijn ghedachte mede
als my die tijt verlanghen dede
soe had ic ziecte ende onghevoech
ic hoorde wat die clocke sloech
die tijt die ghinc van ure tot uren
mar een ewelijc besuren
daer gheen eynde en is te wachten
mit anxten souden wy daer op achten
ende vresen goods gherechticheit
doch hier of is ghenoech gheseit
den goeden die sel goet gheschien
nietste langhe en doech op yen
ghebleven domme luden te leren
si mochtent licht op tarchste keren
als hem die reden viel te lanc
soe waert een arbeit sonder danc
soe mocht een man veel liever zwighen
dan evelen moet alsoe te crighen
die paesschen quam tfolc wert moy
een yghelijc die maecte hem froy
na dat hi wilde of vermochte
doe quam mi oec in mijn ghedochte
vander heiligher saligher tijt
die hem dan mit gode verblijt
ende hem reynt van sondelyken daden
die is wijs ende wel beraden
dat wy duerbaer cleder copen
ende doense ryghen ofte knopen
buten behanghen of besticken
daer en is niet op te micken
is onse consciencie onghevaecht
datse gode niet en behaecht
soe en sijn al die cleder niet
diemen van buten schone siet
is onse consciencie schoen van binnen
ghecleet mit broederlyken minnen
ongheveinst mit goeden myenen
alsulken cleet mach ons versienen
wat wy dan van buten draghen
dat sal gode wel behaghen
enter werlt ghenoechlijc wesen
is hoveerde niet gheresen
datse mede daeronder schuult
want hoveerde in hem selven vult
ende stinct voer gode boven al
want hi die viel den hoghen val
is selve een oerspronc van hoveerde
daerom en staetse tot geenre weerde
dan daermen manlicheit sel doen
enden inden velde wesen coen
daer machmen hoveerde tellen eer
anders en doochse min noch meer
aldus soe docht ic hier entaer
by wylen licht by wylen swaer
was mijn ghedencken daer ic lach
die gheen dies wel gheloven mach
die wercker nae ende doe also
so mach hi ewich wesen vro
die werlt en dooch niet al vercoren
diese mint tis half verloren
alle dat hire op wet
staphans wort hi daer uut gheset
vaert hi dan niet wel te stede
soe ist een langhe zerichede
diemen ter werlt nu ontsiet
waer sonde in steect en doetmen niet
die ghiericheit is al verscoven
die heren houden datse loven
alle en hadmen zeghel noch was
alle dinc is wel te pas
byden heren int ghemien
als wy nu wel voer oghen sien
hoe elcman sanders beste mient
ist also dats wel verdient
dit ghedicht ende dese figuer
maecte willem al wart hem tsuer
van hildegaersberch ter selver stont
doe hi was sieck ende onghesont
een redelic mensch van ouden daghen
die mach die werlt meer mishaghen
dant den jonghen dommen doet
die onredelijc set sijn moet
al worden si out ten mach niet vromen
totten vader mede te comen
die ons allen heeft ghemint
want si sijn alsoe ghesint
hem is al onwaert totter ouden
als die gaerne wesen souden
weder jonc alsoe hi was
doe hi volchde der yoechden pas
ende al mocht hi weder wesen jonc
ende in sijn alrebesten spronc
soe en begheert hi niet te sterven
hi wenscht al voert mocht hi verwerven
sinen wil om langhe te leven
wilt god ende die nature gheven
dat hi sijn wille crijcht daer van
soe moet hem doude comen an
des en can hi niet verweren
al wasset eerstwarf sijn begheren
alst comt soe en hadde hijs liever niet
hoeneer hi voelt ende wel besiet
dat hi out wart ende grijs
soe en staet hem doude te ghenen prijs
hoe selt god mit desen ramen
die hem in doude niet en schamen
dat si jonc hebben gheweest
ende inden zonden zeer bedeest
si en willent weder onderhalen
ende dubbelt in sonden dwalen
hadden si sekeren hoop an god
soe waert een alte bijsteren lot
te wesen inder jongher schijn
tsterven dat moet ymmer sijn
ende nyemant en heeft gheen zekeren tijt
dan daer god dus mede lijt
datse der ouden moghen naken
ende cryghen dan een oversmaken
totter doecht ende vanden zonden
ende keren willen tallen stonden
soe hebben si seker wel ghevaren
die comen toten ouden jaren
op datse dan hem selven wroeghen
hoe zeer anxtelijc dat sy droeghen
inder yoecht der zonden last
hoeneer sy daer toe sijn ghepast
soe sijn si gode naerre by
dan een die jonc is ende vry
ende noch langhe leven waent
wort die onvoersien ghemaent
te sterven soe ist anxtelijc
of hem god sijn hemelrijc
vrylic onnen wil daer naer
ende al leegde hi dusent jaer
alst ende comt ist recht gheweghen
off hi in droom hadde gheleghen
mar wye dat god te dienste staet
dat is een ewich toeverlaet
dat nymmermeer en mach vergaen
die zeker hopen sonder waen
op een salichlijken vaert
wat soude hi weder achterwaert
twintich jaer of dertich mede
vander hogher salichede
si mochten node een dach ontberen
om dusent jaer van hoer begheren
te hebben in desen aertschen dijc
tis alte groten onghelijc
voer hemelrijc te kiesen tgoet
datmen ymmer rumen moet
die een trouwen vader weet
altoes willich ende bereet
sinen kinderen tontfaen
die mochte liever voerwaert gaen
dan achterwaert ende langhe toeven
mar kinder die hem soe beproeven
datse die vader node siet
dien langhet totten vader niet
taensicht staet hem al van huus
si worden soe dom ende so confuus
dat si wel ewich leven wouden
ende lieten god sijn hemelrijc houwen
dat en sijn gheen trouwe kinder
tmach den goeden dincken hinder
doer die bose werlt te zweven
die hopen op een ewich leven
doch ist natuerlijc int voleest
dat elcman voir sijn sterven vreest
want jhesus vreesde voerden doot
ende tis oock noch een vrese groot
mar wes men niet en can ontgaen
dat moet ymmer sijn ghedaen
hi is sot die alsoe doet
dat hijs nae ontghelden moet
nyemant en soude hem weder wenschen
achterwaert ten waren menschen
die hem selven waenden dwinghen
van allen sondelyken dinghen
stont alsoe soe waert te prysen
vanden goeden enten wisen
mar ten is die meninghe niet
sonden die hi achterliet
doe hi jonc was ende dom
die soude hi lichte verhalen som
dats hoer waerom ende hoer myenen
die der werlt willen dienen
der werlt te dienen ende te minnen
daer machmen crancken loon an winnen
want si en pleecht niet wel te lonen
si can verscalken ende honen
elc sie anders hoe hi dient
die werlt en is gheen durich vrient
die hoer looft hi is bedroghen
si en heeft anders gheen vermoghen
dan ydel glori ende bedrieghen
schoon te loven ende veel te lieghen
can die werlt altemael
wye hoer looft die is in dwael
anders dan van uren tot uren
naden soeten comt tbesuren
si slach der ebben ende der vloet
die gheen die daer in varen moet
die wacht den wint of goet ghetyde
crijcht hijt beyde so is hi blyde
dander diese teghen draecht
dat is die gheen die hem beclaecht
die werlt die is menichsins te bouwen
soe mit weelden soe mit rouwen
soe mit baten soe mit schaden
soe is die werlt doer te waden
wyese dan mit sonden lijt
die mach berouwen wel den tijt
sonde ende der werlt kies
te samen is altijt verlies
die werlt is recht een meer te zeylen
die dan den wint wel connen deylen
ende wilse god te hulpe comen
soe crijchsi haven thoren vromen
mar die gheen conde en willen draghen
ende zeylen vast op hoer behaghen
si cryghen dicke wederwint
of comense daermen zande vint
soe staet in avonturen al
comter enich by gheval
in een goede luwe haven
si waren sot die die begaven
ende seylden weder in dat meer
dat hem soe anxtelijc was te deer
soe sijn si oec die die joecht wel namen
op dat si uter oude quamen
int seylscip mitten jonghen dommen
die in dit meer by groten sommen
dicke blijven ende verderven
eer si seker lant verwerven
nyemant en heeft hier zeker lant
dan die reden is becant
al wort een schalc van daghen out
of die hem ander werlt hout
daer en is gheen hopen toe
doude comt altoes te vroe
den ghenen die der werlt hantieren
hoeneerse doude doet faelgieren
si en wetens gode ghenen danc
wat vroemt hem dan al leven si lanc
tis al op een achterebbe
te wachten des ic niet en hebbe
of des ic niet en can ghecrighen
van sulken wasdoem selmen zwighen
die out wert ende reden kent
die heeftet sekerste fondament
want hi danct god nacht ende dach
dat hi leeft ende leven mach
soe langhe dat hi wort ontladen
van sinen sondeliken daden
hi overdenct sijn jonghe daghen
hoe dick hi was in felre laghen
soe mit desen soe mit dien
die luttic vresen ende ontsien
tot wat leven si hem stellen
tsijn al onghetrouwe ghesellen
die malcander vaste trecken
te wesen daer si hoer ziel bevlecken
als die yoeghet gaerne doet
die dan out wart is hi vroet
soe denct hi hoe hi heeft gheleeft
ende wat loon dat die werlt gheeft
hi is sot die is ghenesen
ende wenscht om weder zieck te wesen
dat sijn doude die noch begaren
jonc te wesen als si waren
doe si hoer sotheit mochten bruken
sy soecken vrucht an dorren struken
die die werlt soe verkiesen
al wanen si winnen si verliesen
den tijt daer groot ghewin toe staet
den worden si quijt al sonder baet
ende als die tijt is overleden
den si bruken sonder reden
soe mochten sijt wel mit rouwen claghen
al heeft die werlt schoen behaghen
int opclymmen mitter yoecht
si en leert ons salicheit noch duecht
ydel glori groet hoveerde
tis al een dinc van crancker waerde
si moetent hier mit rouwen laten
die werlt en comt ons niet te baten
inden sterven inden scheyden
hier om soe souden wy ons bereyden
mit groten naerstelyker minnen
om ewich goet te ghewinnen
dats een vrye sekerheit
dat nymmermeer en scheit
die gheen die daer toe sijn gheneghen
die hebben dbeste lant vercreghen
een goet beghin dat salmen keren
soe dattet eynden mach in eren
dan ist middel wel behoet
in allen werken diemen doet
soe selmen tende voer tbeghinnen
een deel mercken ende verzinnen
watter na of mach gheschien
der heren macht ende hoer ontsien
dats een oerbaerlijc bedwanc
op datse gaen den rechten ganc
alsoe hem god gheboden heeft
ter werlt en is gheen heer die leeft
heeft hi macht si en comt van gode
al staetet volc tot sinen ghebode
men sel god die macht beleyen
soe moechse best in eren dyen
want god en eyscht den heren niet
dan wil hi dat recht gheschiet
alden ghenen diet begharen
wil dan een heer hem wel bewaren
soe sel hi nemen vroeden raet
dats een zeker toeverlaet
waer die vroede te rade gaen
daer moet recht op reden staen
ende waer dat recht op reden staet
daer rechtmen ghewelt ende overdaet
dat maect den alrebesten vrede
tot gode ende ter welt mede
die wise vroede kennen twaer
dat en gaet gheen man te naer
die recht begheert ende reden mint
datmen twaer wel ondervint
soe machmen rechte mate draghen
daer comt die menighe voer u claghen
ende roepen lude om grote wrake
die meest misdaen hebben inder zake
hoordmen twaer an beyden syden
dats een zeker toevertyden
byder tale ende wedertale
so proeftmen varinc alte male
wye dat recht of onrecht heeft
naden tuuch die reden gheeft
waermen reden niet en kent
daer en heeft recht geen fondament
want reden wijstet beste recht
is een heer van gode een knecht
soe sel hi al ghelijcke staen
ende gheen partye nemen aen
dan mit hem die reden mient
soe is hi alder gheenre vrient
die gaern in rusten leven souden
dus soe mach een heer ghewouden
mit sinen wisen vroeden rade
dat elcman schuwet overdade
sel een heer partye slechten
soe moet hy scharpelijcken rechten
an beyden zyden die misdoet
so denct elc in sinen moet
ic wil my wachten voer misdoen
dus mach een heer wel zaken zoen
mit goeden rechte ende bescheide
om lanc so dancsi en alle beyde
wye den anderen set te vreden
al danct hijs hem tis goede reden
enen goeden here mach wel lusten
dat hi sijn volc set in rusten
wanttet is sijns selfs profijt
ghevel hem enich wederstrijt
jeghen ander vreemde heren
hi mach te bet sijn onrecht keren
eendrachtich volc heeft die ghewonnen
des partyen niet en connen
wel ghecrighen of verwerven
wat onreen is dat moet hem derven
als deen wil hier dander daer
soe valt elc sijn deel te swaer
mar stonden si eendrachtich wel ghepast
elc die droeghe wel sijn last
dus seg ic noch als ic sprac eer
eendrachtich volc een goeden heer
te hebben dats een vaste muer
die niet en staet in davontuer
nu te vallen ofte morghen
mar partyen staen altoos in zorghen
want god die is hoer wederpaert
hi en heeftse weder lief nochte waert
god mach al sijn vrienden vlyen
in hemelrijc dan die partyen
die en can hi niet te gader voeghen
of si dan gode niet en ghenoeghen
wyen moghen si ghenoeghen dan
mar den ghenen daer si hem keren an
na bewisinghe van horen wercken
soe machmen prysen ende mercken
wairwaert dat si sijn ghekeert
hi en is ter wijsheit niet gheleert
die veel op sinen kerfstoc haelt
wortet lach niet betaelt
soe mochtmen schandeliken manen
wat wy dencken wat wy wanen
wy moeten al ter rekeninghe
die hier partyen onderlinghe
dien hebben daer gheen grote macht
dus is hi wijs ende wel bedacht
die hier sijn rekeninghe maect
datse daer blijft onghelaect
waer namaels schade of mach gheschien
dat waer te tyde best voersien
wat ic dichte of wat ic make
dat staet te straffen of te laken
wye die waerheit node horen
dien ist contrari voerden oren
willen dichters segghen twaer
daer die waerheit is contraer
soe wert hi thants een onwert gast
sel een dichter staen te last
om dat hi die waerheit seit
daer oerbaer ende baet an leit
wat ghenoecht ist dan te dichten
ic mocht mijn woorden liever zwichten
dan ic sprake dit of dat
daer mi die luden om worden hat
tfolc ter werlt is ongelijc
dicht ic vanden hemelrijc
dat wy daer om souden poghen
dats hem duuster voorden oghen
die der werlt minnen zeer
si volghen luttel wissen leer
si minnen die werlt wel voer god
want si doen der werlt ghebod
goods ghebot ende sijn begheren
dat slaen si licht of half te scheren
waer op sel ic dichten dan
der werlt en is gheen houden an
hoeveel schoonheit datse biet
ist huden wat tis morghen niet
dat is dicke waer ghevonden
by reden ende by oerkonden
wort een mensch ter werlt verheven
ende wil hi onredelyken leven
in groten wille ende in voerspoede
tsluut int leste al op armoede
als ziel ende lichaem scheit van yen
soe ist een vreselijc ontsien
hem die qualic heeft gheleeft
alsmen van allen reden gheeft
ende ymmer reden gheven moet
soe waer weldoen dbeste goet
hier op soe set u wel te doen
wy en hebben anders gheen sysoen
dan desen tijt daer wy in sien
die elcman hout van gode te lyen
hoe langhe datse duren sel
dat weet god ende nyement el
wy en conre niet of weten
ander tijt is onghemeten
die na deser tijt sal comen
sulc te schade sulc te vromen
naden wercken die si plien
soe moet hem rechten loon gheschien
want god die heeft die tijt verlient
om dat hi wil datmen hem dient
die hem dan die soe laet ontgaen
hi en heb sijn dienst alsoe ghedaen
dat hi bedanct wert vanden waert
dien is schade ende anxt bescaert
alsmen tghelach sel gaen betalen
nyemant en mach hem dan verhalen
of verlanghen sinen tijt
die veel versuumt des is hi quijt
hi mocht wel crighen goet berou
mar die die lenten enten bou
versuumet ende laetse glyden
opten oest is wanckel tyden
die dach wort cort die nachten lanc
die zomer nemet sinen ganc
die veel sijn dinghen hout op tlest
selden raemt hi talre best
die voerden winter hebben vaer
die sellen des somers nemen waer
alst weder schoon is ende guet
dat elc sijn coern te tyde indoet
want die winter die is fel
die naden zomer comen sel
alsmen die wel heeft gheproeft
wanttie winter veel behoeft
meer dan ic u segghen mach
soe selmen somers dach by dach
daer jeghen winnen ende werven
also soudmen teghen tsterven
reyden vast mit goeden werken
daer wair oirbaer in te merken
wye hem selven sterflijc kent
die soect een ewich fondament
noch moechdi byden zomer proeven
exempel die wy wel behoeven
tonthouden wouden wy wel gheraken
alst scheiden hier beghint te naken
sel die somer sijn ghepresen
tmoet ghetidich weder wesen
een dach goet weders ofte twye
en maecte goeden zomer nye
willen wy ooc drie daghen of vier
totter doecht ons stellen hier
corter of langher hoe dat sy
blijfwire niet ghedurich by
ende weder gaen in sonden treden
die tijt is te vergheefs gheleden
want si soecken toude pas
ende makent quader veel dant was
dit is proeflijc te vinden
by reden die ic wil ontbinden
die sinen meerren heeft verwrocht
twort daer nae ter soen ghebrocht
by help van vrienden of bi rade
soe worden vergheven die misdade
die hi te voren hadde ghedaen
mar wil hire anderwerf toe gaen
over zoen ende over recht
alsoe dicke machment nu ende echt
setten so in avonturen
dattet comt tot groten bezuren
die moghende hants dats die zake
als sy ymmer wil sy crijcht wel wrake
al setwy dalen ende rysen
alsoe te laken ende te prysen
waermen last op laste leecht
dat wort een last die swaerlijc weecht
een sondich val die staet te laken
die wel te rysen can gheraken
dat is beter dan die al
bleve in onmacht inden val
doch staetet in groten zorghen
want wy en hebben ghenen morghen
die roeckeloes den tijt ontgaet
die comtet rysen al te laet
want ten mach hem niet gheschien
hier om dicht ic op tvoersien
offer yemant mochte an keren
ende sonderlinghe die hoghe heren
die behoeven goeden raet
dat si in horen hoghen staet
leven wel in sulker maten
dat si ymmer den volke laten
volcomen recht al hier gheschien
doen sijt wel dat machmen sien
ofmen vereyschent wel bi vraghen
wes verlies dat wy beclaghen
my ontfarmt der heren meest
dat si so luttel sijn bevreest
voer die helle ende voerden doot
alsoe wel betaemde hem blyscap groet
na deser tijt in ewichede
al hier en is gheen seker stede
noch gheen eyghen toe te tyden
mit groter weelden gaen in lyden
dat waer den heren onbetaem
na tghetuuch van horen naem
souden si heren hieten hier
ende ghinder hebben ewich vier
dat waer een onghelijc ghelach
des mach elcman goet verdrach
hebben wil hi twaer bekennen
trechte pat is goet te mennen
is die waghenaer niet blint
si sijn sotter dan een kint
die trechte pat wel moghen lyden
ende wakender oghen gaen besyden
ende wye hier anders doen dan recht
die moeten ghinder wesen knecht
ja min dan knecht mer verdreven
uten eweliken leven
dats een knecht van crancken love
diet alsoe verdient te hove
datmen ewelijc verdrijft
dander die behouden blijft
die heeft bet te danc ghedient
god die kent wel sinen vrient
die goede wercken hebben ghewrocht
die moghen leven ewelijc socht
ende gheen dinc en is hem hinder
weder meerre ofte minder
want si worden soe gheloont
dats hem nyemant en becroont
die sulken oirbair moghen scaffen
ende des niet en doen als affen
si moghen billics hieten dwaes
alle sondelijc solaes
selmen schuwen ende miden
in doechden moetmen wel verbliden
want die doecht is sonder sy
claerlijc in hoer selven vry
twaer onrecht word hem schult ghegheven
die in doechden vrolic leven
want god heeft selve die doecht vercoren
ghi hoghe heren wel gheboren
of u themelrijc wel betaemt
soe siet dat ghi te tyde raemt
dat ghi recht ende reden doet
ende laet dat nyet om enich goet
datmen u gheven mach of loven
wanttie rechter van hier boven
die wetet altemael ghesomt
wat ghi recht of wat ghi cromt
dats hem wel cond sonder vraghen
daer om soe weecht by sulke waghen
als ghi weder wilt ontfaen
soe hebdi wiselijc ghedaen
ic wil nu laten dach by dach
dat ic seer te minnen plach
in minen joecht hier te voren
want ic hebber bi verloren
den edelen tijt die god verlient
ende ons staet op groot verdient
bruucwyne als wyen bruken souden
wy en moghens hier niet lang onthouden
hebwy dan den tijt verlet
die ons in oerbaer is gheset
dats ons een schadelic verlies
doe ic wel mocht hebben kies
twisken laten ende doen
doe liet ic slupen dat sysoen
van tyde te tyde vaste voert
dat ic nu sit ant lagher boort
mijn schip dat heeft een nauwen wint
wye die werlt te langhe mint
int ende blijft hire by bedroeghen
had ic mi hoers te tyde ontoghen
die wijl si mi behaechlic was
soe stonde ic veel op tander pas
dan ic nu doe in menighen sticken
die werlt en soude mi soe niet stricken
als sy dicke heeft ghedaen
doe ic lichte was te vaen
had ic gode voer hoer ghemint
soe hadde ic tende bet versint
wat mi nu van hoer gheboert
wes die wise hebben ghecuert
dat soudmen houden nae vermoghen
die gheen dies niet en willen hoghen
ende willens breken sonder noot
naeder wet die god gheboot
souden sy des gheen oerdel lyden
dat waer onrecht an allen zyden
die reden kent is dit wel kont
die tijt die my ten oerbaer stont
die is mi ontlopen ende ontleden
al heb ics rouwe tis wel reden
want ic bin die schuldenaer
die emmer selve moet segghen waer
voir sijn schulde of nemen schade
naeverhael comt die te spade
al wil ic nu die werlt laten
sine gheert mi niet in gheenre maten
latic die mi niet en gaert
wat danc ben ic dan dair of waert
dat ic hoer veel mijn doghen claghe
si comt mi in hulpe traghe
ic bin vergheten tmeeste deel
si die leven mit ryveel
ende hem an die werlt houden
die achten luttel op die oude
daer hem sin ende moet toe staet
dats hoer meeste toeverlaet
die mijn medeghesellen waren
sijn veel ghestorven ende ghevaren
leefter enich hier of daer
die sijn ooc out kennen si twaer
dat hem die tijt hier is ontslopen
daer hem die joghet op plach te hopen
aldus soe wort een mensch vergheten
wat wil hem yemant hooch vermeten
men machet proeven menichfout
die hem ander werlt hout
die hout hem an enen crancken staf
mar wye hem ye tot gode gaf
als die wise hebben ghedaen
daer is vaster houden aen
hier om willic in hopen leven
al heeft die werlt mi begheven
ic wil my nach tot gode keren
ende wat der zielen mach bezeren
dat wil ic schuwen ende ontberen
sonden die my moghen deren
die willic gaen den priester claghen
al bin ic cranck ende out van daghen
noch en wil ic niet faelgieren
die waert die is soe goedertieren
ende vol alre ontfarmichede
men leest ons hoe den hofman dede
die den wijngaert hadde te bouwen
hi loonde sijn dienres al mit trouwen
quamen sy spade ofte vroe
hi ghincker al ghelijcke toe
eer sy scheiden uten hof
soe gaf hi elken sijn belof
volre dan si op hem begheerden
daer die sulke om murmureerden
die vroe te wercke waren ghecomen
die hofman heeftet al vernomen
ende gaf antwoerde totter zake
nader voerwairden die ic make
soe betael ic elken man
ic gheve u daer ic u om wan
die wile ic werkluden heb te doen
isset vesper isset noen
wanneer sy comen tis mi ghenaem
ic wouder gheen te late en quaem
alsulken hofman soudmen dienen
die soe betaelt mit goeden mienen
ghi jonghe domme waer ghi sijt
tis altoes wel kerens tijt
te weghewaert die heeft ghedwaelt
wye schuldich is ende dat betaelt
die heeft hem selven vol ghedaen
wat ander danc wil hi ontfaen
nyemant en mach te vroe betalen
die gheen schade en wil halen
al hebben die oude lanc ghemerret
die waert en is niet so vererret
dat hise wel wel laten verloren
naden woerden hier te voren
die vanden hofman staen bescreven
op datse hem selven willen gheven
tsinen dienst ende dat volbringhen
hi helptse wel daer dander ghinghen
die te vespertyde quamen
ende nochtan volle dachhuyre namen
men sel hopen ende ontsien
van beyden mach ons heil gheschien
men sel mit hopen gode betrouwen
ende oec in vresen mit berouwen
selmen totter biechten reyden
ende vanden ouden sonden scheyden
ende nuwe sonden wederstaen
soe machmen stoutelyken gaen
daer die wijngaert is te roden
die waert die neemt altoes wel boden
die willich sijn ende wel bereit
te wercken om hoer salicheit
dat heeft hi menichsins bewijst
al staet die werlt schoon gheprijst
vanden minres diese minnen
an hem is thoochste loon te winnen
wyen wy prisen dien of desen
wil een man ghetrouwe wesen
soe sel hi sijn gherechten heer
minnen ende bewisen eer
in woirden in wercken waer hi can
daer leyt hem eer ende oirbaer an
op dat een heer ghelijcke staet
ende hem selven daer toe saet
dat hi gheen partye en draghet
daer hem die goede of beclaghet
een heer sel staen in ghelijcker waerde
over sijn volc recht als een haerde
die sijn scaepkijns wel behoet
dat hem die wolf gheen schade en doet
wye den wolf sijn schapen bevelt
die en is ter wijsheit niet ghestelt
wijsheit ende god tontsien
daer mach groot oerbaer of gheschien
ic wilde wel om oirbaer
dat elken heer die wijste waer
van al sijn lande waer hi quam
wyemen dan te rade naem
warent ridder ofte knecht
sone rieder nyemant el dan recht
als heren doecht ende archeit kennen
wye darf hem dan mit valen mennen
had god ghewilt ende soe ghepast
soe en stonde die raet tot ghenen last
die nu schulde worden ghegheven
wil een heer by rade leven
ende raet hem yemant el dan goet
die waen ic wel dat zeer misdoet
een heer die moet sijn rade ghetruwen
mar den rade mach wel gruwen
te raden waren sijs wel voersint
daer een oerloghe of beghint
soe menich mensch dies cleyn vermoet
wort by oerloochs spel ontgoet
ontlijft gequetst ende oec verdreven
die in ruste plaghen te leven
ende nerghent in gheen schulde en heeft
dan datmen hem schulde gheeft
dat hi sijns heerscaps moet ontghelden
die dat eerst voer reden helden
ic waent hem selven tieghen ghinc
god die kent wel alle dinc
al houden wy onrecht voer costume
god en settet niet soe rume
dat hijt yet houden sel voer recht
oirloghe ende sulc ghevecht
daermen hier roeckeloes toe wijst
daer soe menighe schade uut rijst
een oirloghe is wel schier begonnen
waer sijn si dan diet enden connen
datmen effen mach ghelyken
woud elc man sinen meerren wijcken
ende oetmoedelijc verbeiden
tworde licht al ander bescheiden
dan mit oerloghe off mit stryden
ten is gheen zeker toetyden
op een oirloghe zeer te yaghen
die wel can lyden ende verdraghen
men schelt hem die van sinnen vroet
mar alst ymmer wesen moet
dat gheen smeeken noch gheen nyghen
baten en can om hulde te crighen
die dan sijn onrecht can keren
dat mach hi doen ende wel mit eren
ende wat alsoe by node gheschiet
dat en soudmen wreken ten hartsten niet
want noot die is van sulker waerde
men scrijften uut in voerwaerde
want nootsaken sijn uutghescreven
die dan mit node werden verdreven
dat sy misdadich wesen moeten
tsulker misdaet horen minre boeten
soudmen recht na reden plien
dan ofment dede sonder ontsien
mar wes dat eerlic is ghelaten
die daer toe haest die mist der mate
die roeckeloes wil heren branden
schatten roven ende panden
ende denct soude ic nu hier toe slapen
onder den rughen is goet rapen
die op sulc voerdeel gaen tseyl
dien vallet dickent tarchste deyl
al verliest een machtich heer
dit of dat hem blijft noch meer
daer hi den anderen mede verduert
ende brencten dat hi na besuert
al dat vordeel dat hi socht
doe hi sinen wille wrocht
harden wil ende wederwil
dat is den alre meesten schil
daer een oerloghe lanc om staet
die vyant sayter in sijn zaet
hoverde nijt ende onghenade
die wast soe starc by sinen rade
dat deen den anderen gaet verderven
om sinen wille te verwerven
die wil ist al datmen verwerft
daer deen den anderen om verderft
wat oirbaer comter anders off
die wille crijcht die gheeftmen lof
van oirloghe nader werlt loop
ende die besterft heeft quaden coop
roeckeloes sonder berou
doch wye sijn rechten heer is trou
ende by ghebode mit hem vaert
ten is gheen pat ter hellen waert
mar die daer comen om een roem
ende willen datmense hoghe noem
die of dese heeft wel ghedaen
of comen sire om loon tontfaen
is dat den wech ten hemelrijc
soe moghen wijt ramen al ghelijc
wat wy doen of hoe wy baren
dorstic die waerheit wel verclaren
men sout int leste al anders vinden
nadat die scriftuer ontbinden
doch ist coustume ter werlt al
daermen oerloghe pleghen sal
dat elc sijn vrienden gaern ontbiet
wat onghelijc dat hem gheschiet
want onrecht selmen wederstaen
mit stryden macht niet anders gaen
laet een heer sijn palen roeren
ende sijn volc op sloten voeren
sonder weer soe hiet hi blode
sijn volc dat comter by in node
waermen stoute weer vermoet
daer sijn die palen wel behoet
entie heer die heves prijs
tacken van des doerns rijs
die hem daer roekeloes an wrijft
ic waen hi selve in smerten blijft
of beronnen mitten bloede
isset als ic mi vermoede
soe waer hem teerste lyden best
die ymmer verdraghen moet int lest
