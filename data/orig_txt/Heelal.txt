ic sal v segghen in vraeyen rimen
elc gheset op sine linien
om dat ghijt te bet onthouden sult
ende niet daer in en sijt verdult
ander dinc sal ic v segghen toe
ende toghen v allen hoe
aertrijc ende tfirmament
sijn ghescepen al omtrent
ende die sonne ende oec die mane
hoe dat si pleghen te gane
ende die ander planeten mede
daer elc mensche of heeft sijn sede
sine conplexie sine nature
want dat seghet ons die scrifture
dat elke creatuer die leeft
haer nature van bouen heeft
al vanden vij planeten
ghi sult horen hoe si heten
merct hoe ic dit sal beghinnen
verstatet wel in uwen sinnen
want wildi emmer lesen voert
eer ghi wel verstaet elc woert
van dien dat ghi hier sult horen
vwe pine is dan verloren
dit en slacht anderen boeken niet
want elc woert datmen hier siet
moetmen onthouden ende verstaen
eer men voert sal lesen gaen
die cracht van astronomien ic sal
ende van naturen v segghen al
aldus so is hemelrike
ghescepen ende aertrike
ende algader tfirmament
als ghi hier siet ende bekent
ende vanden vij planeten
willic v rechte voert doen weten
haer loep is onder tfirmament
ende gheen en isser so wel bekent
als die sonne ende die mane
dese kent elc wel als ic wane
die ander viue altemale
die en kent men niet so wale
tensi dat astronomie doet
si kennessen diere of sijn vroet
ende ic salse v noemen alle
na dien dat elc sijn stede valle
van desen seuenen sijnre twee
bouen der manen min noch mee
die ene bouen die andre gheset
ende elc ghift propre cracht dat wet
in aertrike dats marcurius
ende daer bouen loept venus
dats auonts sterre in duytsche woert
si comt voer die sonne voert
som wijl is gheheten soe
lucifer ic seg v hoe
dats licht dragher dese ij namen
ne heeft si gheen tijt te samen
want als si tsauonts west op gaet
ende si voer die sonne staet
dan heet si vesperus in latijn
dat wil auont sterre sijn
bouen dese drien planeten
ic heb v gheseyt hoe si heten
so loept die sonne die es so claer
dat sijt al verclaert haerentaer
die bouen desen iij so hoghe es
dat haer cirkel gheloeft mi des
wel twalef weruen also groot si
als der manen dat segic di
die haren loep binnen xxx daghen doet
als ic v allen sal maken vroet
als die mane an die sonne ontfaet
wel xxx daghe si daer na gaet
som wile meer som wile min
dit merc elc wel in sinen sin
eer si ter sonnen weder comen can
ende anderwerf ontfaen daer an
dus loept si omme tfirmament
binnen xxvij al omtrent
daghen ende viij wilen mede
mer veel hogher is der sonnen stede
daer si loept bouen al aertrike
si loept omme sekerlike
in ccc daghen tfirmament
ende lxv al omtrent
als ons toghet tkalendier
vj wilen comen ouer hier
ende om dattet jaer en heuet niet
dan een beghinsel als men siet
ende tene jaer bi daghe beghint
ende tander bi nachte als men wel kint
so sijn die vi wilen ghenomen
dus dat iiij jaer te gader comen
xxiiij wilen heeft meer daer
dats een dach ic seg v waer
dus heeft dat jaer enen dach meer
dan ic v seyde voert eer
dien dach setmen achter dan
dede mens niet het soude saen
kersauont sinte ians misse ghevallen
dat soude wonderen ons allen
als in seuen hondert jaeren
ende xxvij daer toe twaren
daer om heet dat vierde jaer
scrickeliaer ic seg v waer
ende het tellet iiij der jaren
scrickeliaer want dan gheuaren
die sonne comt ter eerster stede
ende het effent dan al mede
venus ende mercurius
lopen omme oec aldus
metter sonnen den seluen ganc
euen cort ende euen lanc
bouen der sonnen so loept maers
cond wil ic v maken haers
si loept omme tfirmament
in ij jaren al omtrent
bouen maers iupiter gaet
tfirmament omme dat verstaet
in xij jaren ende daer
bouen loept saturnus naer
in xxx jaren tfirmament
al omme ende omme dat bekent
verstaet dit ganselike wel
dat ic mene ende niet el
elke der planeten ganc
es hi cort of es hi lanc
es van westwaert tot oestwaert
dat an die mane wel openbaert
want wanneer dat si heeft ontfaen
tsauonts sie wise west dan staen
des anders auonts noch oest bet an
des dorden auonts bet oestwaert dan
hier bi machmen wel verstaen
dat si oestwaert wille gaen
also doen die ander sesse
daer ic of segghe dese lesse
want dat snelle firmament
dat van oesten den westen rent
trecse met hem teerre somme
elkes daghes eenwerf omme
nochtans haren ganc si gaen
als ic v sal doen verstaen
mict dat hier een wiel rent
daer seuen vlieghen crupen omtrent
die vlieghen crupen alle oestwaert
ende twiel gaet met snelre vaert
westwaert ende trect omme
die seuen vlieghen teenre somme
nochtans sollen si daer ieghen gaen
aldus doe ic v verstaen
dat die planeten ende tfirmament
die ene ieghens dander rent
enne haddet god niet also gheset
in eenre hantswile dat wet
soude die werelt niet gheduren
want tfirmament in corter vren
soude dicke te sere gaen
ne ware dat sijt al weder staen
nochtans en connen si tfirmament
so niet ghehouden het ne rent
ouer anders sends enen graet
in hondert iaren dat verstaet
die graet brenct enen dach in
luttel meer of luttel min
alden ganc vanden planeten
heb ic v nv laten weten
nu wil ic haer hoechede
altehant oec leren mede
hoe hoech si sijn van aertrike
sal ic v segghen sekerlike
ende daer na hoe groot elc es
die waerheyt suldi horen des
als tholomeus ende affricaen
in horen boeken doen verstaen
diet bi redene proeuen wel
die fine waerheyt ende niet el
bi der dicken van aertrike
proeuen sijt al sekerlike
pine sal icker an legghen
eer ict in rime sal ghesegghen
ic wil beghinnen ander mane
als si naest pleghet tegane
aertrijc so es daer tusschen dan
cm ende ixm milen an
ende xxxvij milen daer toe
ende een halue dus loept soe
dat tusschen haer ende aertrike
ten naesten dus veel es sekerlike
daer die mane ten naesten es
mercurius es ten versten des
ccm milen ende viij dusentich
ende vijf hondert daer toe sich
ende xlij milen mede
mercurius es daer ter naester stede
daer hi ter hoechster stede staet
venus daer ten nedersten gaet
ende dus vele isser toe
als ic v sal segghen hoe
vijfhondert m milen teere stede
ende xlijm mede
seuen hondert milen ende vijftich
aldus vele ist nv sich
tusschen aertrike ende venus
daer si ten naesten comet dus
daer daer si ten hoechsten staet
die sonne daer ten nedersten gaet
dus vele comet int ghetal
als ic v nv segghen sal
xxxvi hondert dusentich
milen ende daer toe licht
xl dusent milen mede
dan hebstu der sonnen hoechede
die tusschen aertrike staet
daer ons die sonne ten naesten gaet
daer die sonne ten versten es dats waer
maers hi es ten naetsten daer
nu verstaet wel mine lere
dus verre ist noch min noch mere
xxxix hondert dusentech
milen ende daer toe lecht
lxv dusent milen an
maers hoechede heefstu dan
als hi naest ter aerden gaet
maer als hi alre hoechste staet
iupiter comt ter naester stede daer
der aerden comet hi niet naer
dan esser toe alle wilen
twee hondert werf hondert dusent milen
ende lxxxviij hondert dusentich
milen ende daer toe licht
xlvij dusent milen an
so heefstu die hoecheyt dan
tusschen der aerden ende iupiterre
maer daer hi noch meer is verre
daer comt ten naesten saturnus
der welker hoecheit is aldus
vierhondert werf hondert dusentech
milen ende daer toe lecht
lxviij hondert dusent milen an
ende xvi dusent milen dan
ende twee hondert ende vijftich
dits saturnus hoecheyt sich
als die naest aertrike gaet
maer als hi ten hoechsten staet
so comt hi an tfirmament
daer die sterren staen omtrent
wiltu weten die hoecheyt des
die toten firmamenten es
daer die sterren alle in staen
nu hoert hier ic segdi saen
vi hondertwerf hondert dusentech
milen ende daer toe lecht
liij hondert dusent milen an
ende lvij dusent dan
ende daer toe milen vijfhondert
ic waen di dit algader wondert
dit es die hoecheyt van aertrike
toten sterren sekerlike
noch meer noch min na trechte ghetal
hebic v hier gheseyt die waerheyt al
nv wil ic v vroet maken dan
hoe veel een mile heuet an
een screde dat sijn voete viue
beyde van manne ende van wiue
twee dusent screden dats een mile
van groten voeten sonder ghile
grote voeten sijnt dat ic mene
die men nv en vint neghene
maer die mile na astronomie
es niet aldus ghelouet mie
want si hout vier dusent cubitus
ende eens jaers mat men aldus
vanden ellenboghe toter hant
so is een cubitus ghenant
ende hi hout anderhalf voet
als mi die lettere verstaen doet
maer een philosoof heet rabanus
seit dat ix voet heeft cubitus
noe die arke aldus mat
ccc cubitus was lanc dat vat
ende vijftich cubitus wijt
ende xxx hoech des seker sijt
c screden ende viuentwintich
ouer een ghemet dat sich
aldus setten grote clercke
ouer al in haren werke
maer elcs lants zede ende wet
heeft ander mate nv gheset
entie milen na haren sede
sonder dat alleens es die screde
nv wil ic v oec doen weten
hoe groot sijn die vij planeten
elke ieghen al aertrike
die sonne si es sekerlike
hondertwerf ende lxvi
meerre dan al aertrike sic
nv mic van aertrijc al gheheel
dat neghendedortichste deel
also groot die mane es
orconde tholomeuse des
nv deelt aertrike echt
in xxij dusent recht
marcurius es meerre niet
dan enich deel dat ghi daer siet
seuenendortich werf sekerlike
es meerre venus dan aertrike
anderhalf artrike gheheel
es maers groot ende tachdende deel
ivpiter es meerre dan aertrike
xxv werf sekerlike
een ende tneghentichwerf aldus
so es oec meerre saturnus
ende elke grote sterre es
int firmament sijt seker des
hondert weruen meerre dan
al aertrike heuet an
vander minster sterre elke
diemen bekennen can die welke
xviij werf si meerre es
dan aertrike sijt seker des
ende daer en es sterre ne ghene
dat si nummer es so clene
viel si si en soude bedecken
aertrike ende ouerstrecken
affricaen ende tholomeus
segghen in horen boeken dus
ende het es te proeuen goet
die van astronomien es vroet
nu moghedi segghen daers en ghene
sterre si en scijt l scijnt herde clene
hoe mochten si so groot wesen dan
ende mense niet meerre sien en can
hier toe seg ic andwoerde goet
haer grote hoecheit dat al doet
want weet dat seker ouerwaer
hinghe een ant firmament ende daer
liet sijn oghen neder sinken
hem soude al aertrike denken
niet also groot als tscarpste es
van eenre naelde sijt seker des
voert so suldi dat verstaen
dat men sulke tijt siet op gaen
des morghens inder dagheraet
sterren met staerten dat verstaet
dat vanden planeten es en ghene
noch vanden sterren groot noch clene
die inden firmamente staen
beneden der manen si al gaen
wat dat es nv hoert a hier
het en es el niet dan vier
ene lucht es ontsteken daer
ende hanct ende bernet herde claer
som tijt ist vander naturen
dattet langhe moet gheduren
mer die staert die daer of strecket
dats die natheit of wacheyt die daer toe trecket
dat seit arestotiles
vijf manieren van desen es
haer naem sijn gheheten cometen
ende een boec doet mi weten
alser ene in enich lant scijnt
dat dat lantscap wort ghepijnt
want ene plaghe van drien
moet hem emmer dan ghescien
die eerste es sterfte ghemene
van out van jonc grooet ende clene
dander hongher jaer entie derde
manslachte ende onvrede
van lantheren onderlinghe
nu besiet dit sijn drie dinghe
darwaert dat die staerte staen
so sullen dese plaghe gaen
mer aristotiles die seyt
dat ic oec houde voer waerheit
dat in die somersche dagheraet
die comete noertwaert staet
ende es een luchte claer
ende hanghet ende vlammet daer
ende betekent ons tempeeste
ende wint inden zomer meeste
voert v dunket dat sterren scieten
ende sterre ghescot vallen lieten
en sien gherechte sterren niet
die men also scieten siet
hets die lucht die ontsteken es
ic salt v vroet maken des
kaersen sietmen oec dicwile
in die lucht ouer een mile
die blixem comt oec vter lucht
die menighe mensch doet grote vrucht anxt
nu willic v allen vroet maken
van algader desen saken
die lucht wort opter stede vier
als ic segghen sal al hier
boort wel seer een nauighers gat
vwen vingher steect in dat
ghi sult daer in vinden heet
ende tonstekene bereet
dat en doet el ne ghene dinc
dan die lucht diere in ghinc
die bedrucket wart met dien
ende niet wt en mochte vlien
ende verhit haer seluen dan
ten lesten so comt haer vier an
ant stael ende anden steen
machmen dit sien allen een
als men stael anden steen slaet
so sietmen datter vier wt gaet
dat vier en comt niet vten stale
noch wt den steen dat weetmen wale
maer die lucht die tusschen tween
also starc es al van een
daer die twee herde dinghe
also horten onderlinghe
die lucht moet ontsteken dan
want si niet ontvlien en can
nemmermeer ontstake die lucht
mochte si ghecrighen vlucht
aldus in die lucht men siet
kaersen ende dat en es el niet
dan lucht diere bernet claer
als of kaersen hinghen daer
ende si also vielen neder
somme herwaert somme weder
op paerde op graue scinen si vallen
die lude daer of wonder callen
walme ende brant groot
ende die lucht herde root
dit heeft men in die lucht ghesien
ende ander wonder oec ghescien
waer of dat dit comet al
ic v hier nv segghen sal
als comet ene droghe lucht
ent se een ander met groter drucht
iaghet ende bedrucket dan
ende si niet ontvlien en can
so ontsteect si ende bernet clare
ghescepen na die vorme hare
es die lucht lanc ende ront
ene kaerse scijnt te diere stont
also dicke ende also breet
ghelike den walme god weet
want wi sien dat onse vier
neemt sceppenesse hier
na dien dat sien die saken
daer wi onse vier of maken
es die lucht lanc ende smal
ende ieghens ene sterre al
coemt so scijnt dat die sterre
dat vier scoet sonderlinghe verre
nochtans esser alle wile
tusschen menich dusent milen
want het beneden der mane es
als ic v vroet maecte des
als des yet gheuallet op den dach
die sonne doet dat men ne mach
dese dinghen niet ghesien
dat si dus in die lucht ghescien
dvuelen die sijn in die lucht
ende den mensche dicke doen vrucht
die connen oec wel maken vier
dat ons walme duncket hier
dat si scieten onderlinghe
men seyter of vele dinghen
nacht ridders so heten si
ende sijn duuele dat segghe ic di
haghetissen ende varende vrouwen
godelinghe wichte oec en trouwen
cobboude nickers aluen nacht merien maren
die hem tsmorghens openbaren
ende connen wel halen vier
nacht merien heten wise hier
minne dit sien duuelen alle
die ons gherne brochten te valle
die duuel peynst nacht ende dach
hoe hi ons verlistighen mach
ende vten gheloue bringhen
ende proeft ons met menighen dinghen
god die moeten so weder staen
dat hi ons niet en moete vaen
tot mire materie wil ic keren
ende v vanden blixeme leren
wildi weten wanen dat coemt
datmen donre ende blixem noemt
het es oec mede ene lucht
die ontsteket bi groter drucht
wasem vter aerden slaet
die altoes climt ende op gaet
die ene wasem den anderen iaecht
ende op toter luchten draecht
die luchte si dan duer breket
ende met fortsen ontwee steket
als die lucht dan emmer moet
sceden dat die wasem doet
int sceden si dan luyt gheeft
donreslach het name heeft
ende om dat dan die lucht
bi crafte moet hebben vlucht
ontsteect si thant ende wort vier
dat wi blixem heten hier
dus es die slach eer al daer
ende die lucht ontsteect daer naer
nochtans so sien wi tfier voren
eer wi den slach moghen horen
onse horen dat comt bi dien
es niet so scerp als onse sien
wi sien vorder dan wi horen
beyde achter ende voren
so die luchte drogher was
die blissem es de roder das
waer dat die blixem vallet so
hi vallet toten gronde toe
daer en mach gheen dinc wederstaen
hoe starc het is tmoet ontwee gaen
want kepers si ontwee brac
ende gheen arch en hadde tac
swaerde die waren inden scoen
heuet si oec ontkeren doen
nochtans en hadde gheen arch die scede
si doet den mensche dicke lede
ende veruaernisse groet
ende slaten dicke ter doot
die donreslach doet gheen ongheual
maer die blixem doetet al
scoen litteken si mede brenct
want het es altoes besengt
daer dusdanighe dinc ghesciet
ende dicwile men oec siet
dattet voervoets daer mede waeyt
ende die wint oec sere draeyt
so dat die wint wel werpt ontwee
starke molen ende doet hem wee
alst aldus blixemet dan
so ne es wijf nochte man
hi en wort herde seer vervaert
ende en dar niet sien opwaert
tusschen ons ende der manen siet
dese dinc altemael ghesciet
nv sien tusschen ons ende die mane
in die lucht duuele als ic wane
si weten wel al die nature
ende si connen alle scrifture
als si die lucht verstoert dus sien
ende dit wonder al ghescien
entie liede hem seer ontsien
so menghen si hem mettien
ende varen in die blixem met
om dat si quaet moghen doen te bet
want die viant es bereet
alst die mensche niet en weet
hem te brenghen te vallen
dies bescerme god ons allen
vanden blixem heb ic v gheseyt
na mijnre machte die waerheyt
maer in boeken ic noch vinde
dat donre coemt van vier winde
daer si te gader comen al
dits loghen als ic v toghen sal
donre ende blixem dicke draeyt
dat een loef an bomen niet en waeyt
waer die wint sake van desen
so sout meest inden winter wesen
maer hier ieghens wi alle sien
inden zomer dit meest ghescien
want het es dan smout weder
in die lucht hoech ende neder
maer het waeyt gherne naer
want die wint hi wasset daer
in sinen boeken aristotiles
seit dat wint el niet en es
dan droghe wasom die op slaet
ende in die lucht dan gaet
als een droghe wasom dan
enen anderen wasom comet an
die iaecht den anderen ende steect
dats die wint diere of breect
want wint dat en es el niet
dan dene iaecht ende dander vliet
hier bi moechdi dan merken wel
alst seer waeyt ende tweder es fel
dat vele droghes wasoms daer
es daer wint of volghet naer
coemt daer op dan een reghen
die wint es varinghe gheleghen
die droghe wasom wort dan nat
ende die wint moet vallen om dat
dat seyt oec aristotiles
dat haghel snee ende reghen es
wasem die vten aertrike
opslaet elker daghelike
somme droghe somme nat
som cout som heet ende om dat
so ist van menigher naturen
dat daer of wasset tallen vren
som licht som zwaer
nature heeftet daer of maer
daer gaet oec toe der sonnen hitte
na dien dat si werct an ditte
exempel wilic v gheuen hier
set enen pot op dat vier
die wasem diere wt slaet
an dat decsel het daer gaet
die wasem gadert al an dat
als hi dan es zwaer ende nat
so moet hi emmer vallen neder
nochtan climter ander weder
tfier gheeft oec wasem ende roec
die emmer climmet opwaert oec
daer elc niet hogher climmen moet
daer wasset bitter ende soet
na dien dat die wasem es
so waster dinc of sijt seker des
aldus so wast noch min noch meer
in die lucht haghel reghen ende snee
want vtor aerden altoes gaet
wasom die vast opwaert slaet
die sonne trect oec wasom an
die si verteren niet en can
an die lucht hi hanghende blijft
als aristotiles bescrijft
daer of haghel reghen ende snee
wast ende ander dinc oec meer
nv wil ic v segghen saen
als ghi die sonne int oest siet staen
of int west so scijnt die stede
meerre dan si int suyt dede
die weke of natte wasom dat al doet
daer men die sonne doer sien moet
want die wasom is daer nat
die sonne trecten an om dat
ende die dinc diemen moet sien
duer tnatte scijnt meerre in dien
dan si altoes van haer seluen es
die waerheyt moechdi proeuen des
een penninc die leyt in de gront
hi scijnt meerre talre stont
dan als hi daer buten leyt
hi bi so proefdi die waerheyt
het gheuiel op enen dach
datmen te gader veel sonnen sach
dat was al bi dien god weet
als ic v nv hebbe gheseyt
doet water in enich menich vat
ende in die sonne so set dat
die sonne suldi in elc vat sien
also mochtet wel ghesciet
dat vele wacheden hinghen
voer die sonne ende ghinghen
also menich wacheyt als daer hinc
also menich sceen der sonnen rinc
den reghenboghe die men siet
in die lucht en es el niet
dan wolken in menigher manieren
daer die sonne op scijnt sciere
want die reghenboghe gaet
recht ieghen daer die sonne staet
is si oest so staet si west
dit is dinc die niet en mest
want die raeye vander sonnen
moeter ieghen comen gheronnen
vier verwen so gheeft ons dit
roet groen ghelu ende wit
na dien dat die wolken sijn
ontfaet hi verwen ant sonnen scijn
te gader reghenboghe twee
mach men sien ende niet meer
aristotiles setter mee toe
in dietsche en mach men niet segghen hoe
wildi oec weten die dinc
wanen dat coemt die ommerinc
die scijnt of hi om die mane
sulke tijt plaghe te gane
hi scijnt herde groot ende wijt
mar ouer waer des seker sijt
dat hi beneden der manen es
al en duncket v niet des
want die lucht es herde claer
bouen bi der manen daer
weet ghi wat dan es die rinc
wac wasem die al daer op ghinc
ende daer te gader cleuet
ende den ronden cirkel gheuet
het en es niet dan grote of nathede wachede
die daer hanghet op die stede
alle dinghen bi naturen
trecken teenre gheliker figuren
ende vander manen oec dat scijn
doet dat die wacheit ront moet sijn
want die mane is selue ront
ende bi naturen talre stont
so maect elke dinc na hare
ghelike dats wel openbare
der manen scijn mocht sijn so heet
het teerde die wacheyt al ghereet
als wert te niete desen rinc
die sceen dat hi om die mane ghinc
dats teken dat wesen sal
euen varinghe ouer al
in die lucht soete weder
beide hoech ende neder
als men an deen side breken siet
ende an dander side niet
dar waert dat hi dan breken beghint
van danen so sal comen die wint
als dus breket te menigher stat
so weet die scipman wale dat
dat tempeest wort in die zee
ende en dar daer niet ontbeyden meer
nv wil ic v vroet maken voert
so ic best mach in corte woert
wat dat es dat pleecht te stane
recht in midden vander mane
dat men in dietsche heet loudegheer
onthout dit wel vorwaert meer
die mane is tot eenre stede
slecht ende effen mede
in anderen steden so es si ru
ende onneffen dat segghe ic v
als dinc die roestich is ghedaen
met donkeren aderen beuaen
datter effen es ende slecht
vander sonnen ontfaet dat lecht
ende tander blijft donker al
exempel ic v toghen sal
neemt een glas dat es beuaen
met adere diere dore gaen
ende met striemen in sulker stede
onneffen en doncker mede
voer v oghen hout dat glas
ouer al daert effen was
daer doer suldi sien licht
scoen claer ende slicht
ende daert die donker aderen heeft
ghene claerheyt het daer en gheeft
aldus is die mane beuaen
met donkeren striemen diere in staen
die gheen licht moghen ontfaen
haer nature es so ghedaen
nv heb ic v al vercallet
dat in die luchte gheuallet
nu wil ic ten firmamente gaen
daer alle die sterren in staen
leert hier ene scone dinc
ant firmament so es een rinc
diet firmament al omme vaet
die ene side noertwaert slaet
dander zide draecht zuytwaert
scrifture dit al openbaert
in xij delen desen cirkel
deelt men effen ende wel
elc deel heet een tekijn
dies ghi noch vroeder sult sijn
die vij planeten haren ganc
somme cort somme lanc
lopen omme dese tekine
elc na der maniere naturen sine
als ic v hebbe doen verstaen
hoe si tfirmament omme gaen
elke creature die leeft
haer nature si hier of heeft
tide corte ende langhe
verwandelen bi desen ganghe
terste tekijn heet aries
dats een ram sijt seker des
aldus noemt die scrifture hier
elc tekijn na een dier
daer om en ist niet ghedaen
dat diere an tfirmament yet staen
maer die tijt heeft sijn nature
na dien dieren alle vren
als die sonne daer in gaet
dats recht daer onder dat verstaet
na half maerte so comt saen
die sonne inden ram ghegaen
die ram hi es starc voren
achter heeft hi die craft verloren
also es die sonne dan
want haer cracht die wast haer an
si heeft ghehadt clene cracht
inden winter ende macht
die lenten ende threchte jaer
na astronomien gaen in daer
die werelt was oec op die tijt
ghemaket des seker sijt
euen nacht eist daer ommetrent
die kalendier doet v bekent
tander teken dat heet een stier
want dan die hetten meret hier
om dat die stier es sterker vele
dan die ram so seyd men wele
men gaet dan eren berch ende dal
metten stieren ouer al
na half april gaet in den stier
die sonne naden kalendier
dat derde tekijn heet twilinc
dat es twiuoudighe dinc
dubbel is dan der sonnen cracht
ieghen dat heeft si ghewracht
na half meye die sonne gaet
inden twilinc dat verstaet
dat vierde tekijn dat is waer
heet crabbe want als die sonne daer
comt si niet meer climmen can
ende moet nederwaerts gaen dan
ghelijc dat die crabbe doet
die achterwaerts set haren voet
die somer na astronomie
gaet daer wt ghelouets mye
die daghe gaen daer corten dan
ende die nachte langhen meer an
na half wedemaent iunius dat verstaet
die sonne in die crabbe gaet
dat vijfte tekijn heet lybaert
die heeft enen fellen aert
heet es hi bouen alle diere
ende fel ende onghehiere
also ist mede vander sonnen
als si daer in comt gheronnen
die tijt wort droghe ende heet
ende doet menighen mensche leet
laten ende nemen pusoene
es al quaet dan te doene
ghelijc dattet water wallet
ouer tfier also gheuallet
dat tsmenschen bloet wallet dan
van hetten die hem comet an
het is dan in die hontdaghen
daer willic v nv oec of saghen
in desen tekine lybaert
staet een sterre diet al verclaert
ende die sterre heet hont
seer pijnlic is si talre stont
suytwaert si som wile staet
ende pijnt seer ende slaet
als die sonne is daer bi
voren of achter dan segghen wi
dattet in die hont daghen es dan
xl daghe hebben si an
opten seuenden dach in hoeymaent
gaen si in dat men wel waent
ghelike dat die verwoede hont
es ghevenijnt in alre stont
also pijnlic es dan die tijt
bider scrifturen weten wijt
na half hoeymaent iulius dan so vaert
die sonne inden lybaert
dat seste teken dat heet maghet
ondrachtich die niet en draghet
vol van gestadicheden
ende oec van ripen seden
also es rechte die tijt dan
want die vrucht wast niet meer an
maer si gaet ripen alle tijt
dits na half oest des seker sijt
dat seuende dats die waghe scale
want men weet dan altoes wale
dat die dach es euen lanc
ieghens den nacht in den ganc
die herfst hi gaet oec dan inne
na der astronomien sinne
na half spelemaent september es dit al
dat het dus gheuallen sal
dat achtende teken hiet scorpioen
verstaen wil ic v hier dat doen
metten staerte venijn het gheeft
die tijt oec die nature heeft
want int ende vanden daghen
wertet cout dan alle slaghen
die coude is dan der naturen
groot venijn tot alre vren
na half die maent tsinte bauen mis
die sonne inden scorpioen is
dat neghende teken heet sagittarijs
in dietsche een scutter dat is
die sciet ons vore des winters coude
met haghel met snee also houde
na alre heylighen misse half maent
gater die sonne in als men waent
dat tiende teken hiet capricornus
dats een dier ende heet aldus
achter serpent ende voer een gheet
esset datment wale weet
als hi die gheet heten sal
heft hi sijn hoeft op al
also doet die sonne dan
want si gaet vast climmen voert an
maer achterwaerts haer felle staert
van couden elken mensche daert
die winter neemt daer sijn beghin
ende gaet na astronomie daer in
het is daer oec die cortste dach
daer bi datmen wel sien mach
dat die daghe gaen langhen daer
na half slachmaent december dat es waer
die sonne gaet in capricornus voert
dat elfte teken is nv hoert
aquarius dats in dietsche woert
gote want si ten watre behoert
als die sonne comet in dat
het reghent dan ende es nat
na half loumaent ianuarius so gaet dus
die sonne in aquarius
dat twalefste teken visch es
ghi moghet mi ghelouen des
dat si cout sien ende wac
die tijt doet oec groet onghemac
den lieden van reghen ende van coude
ende anders pine menichfoude
na half zelle die zonne gaet
in die vissche dat verstaet
nv heb ic v gheseyt al
hoe dat die tijt worden sal
van alden jare bi naturen
als mi leren die scrifturen
ende als dus niet ne wort die tijt
als ghi hier voren gheleert sijt
ende het contrari werket al
als ic v nv toghen sal
grote ziecheden comen dan
inden dorden tijt daer an
exempel gheue ic v om dat
ghijt onthouden sult te bat
die winter die wesen soude
herde nat ende herde coude
es hi droghe ende heet
so wassen ziecheden ghereet
die men inden zomer heeft
die doot het oec dicke gheeft
beyde menschen ende beesten
ia den minsten ende den meesten
lentijn hi es heet ende wac
doet hi anders dats onghemac
want es hi droghe ende cout
so wassen ziecten menichfout
die inden herfst comen voert
ende maken grote moert
die zomer es droghe ende heet
dede hi anders dat waer ons leet
want waer hi cout ende wac
ziecheyt ende onghemac
quaem ons als ghi hebt ghehoert
te winter souden si comen voert
die herfst es droghe ende cout
datmen wel sien mach int wout
als hi es wac ende heet
ziecheden wassen dan ghereet
die inden lenten openbaren
menighen doen si dan veruaren
nv heb ic v ghemaket cont
hoe tjaer wedert alle stont
nu moechdi mi vraghen des
waer bi een somer cout es
ende een winter som wile heet
dit es contrarie god weet
die vij planeten doen dit al
als ic v nv toghen sal
saturnus es bi naturen
droghe ende cout tallen vren
die mane ende venus
sien cout ende wac aldus
maers entie sonne als ic weet
sien beyde droghe ende heet
iupiter es heet ende nat
marcurius ghetempert van al dat
als een planete comt gheronnen
in een teken metter sonnen
die tijt neemt sijn nature
vanden planeten talre vre
exempel wil ic dat ghi wet
so moechdijt onthouden te bet
quansijs die sonne ende saturnus
comen in die crabbe dus
dats daer die somer in sal gaen
als ic v hebbe doen verstaen
met rechte sout dan wesen heet
maer saturnus als ict best weet
die herde droghe is ende cout
doet dat bi siere ghewout
die tijt es dan beuaen met coude
meer dan hi te rechte soude
esser die maen oec bi of venus
te meer couden esser dan dus
ouer al moet men vroet sijn des
als die sonne in een teken es
esser enighe planete bi
den tijt daer na so hebben wi
die winter die met rechte soude
sijn beuaen met groter coude
comt maers der sonnen yewer an
heten winter so heb wi dan
also langhe als si te gader gaen
so es die tijt also ghedaen
omdat ghene planete stille staet
mer elc haren ganc hene gaet
daer bi so moet al na desen
planeten die tijt diuerse wesen
hier bi en soude gheen meester sijn
wilde hi wesen goet phisicijn
hi en soude van astronomien leren
so mocht hi vrouwen ende heren
seker cureren ende ghenesen
ander sins en macht niet wesen
maer dat is een phisicijn goet
die van astronomien es vroet
die dese tide can versien
wat vanden planeten sal ghescien
weder cout of weder heet
ende hi sijn liede dan ghereet
wel daer na can altoes houden
ieghens hetten ieghens couden
ende als hem ziecheyt comet an
wat planete regneert dan
daer bi so mach hi weten al
of hi ghenesen of steruen sal
sal hi hem oec gheuen pusoene
so staet hem wel oec dit te doene
dat hi die wile wel versie
wat planeten ende wie
hi es ende regneert dan
doet hijt so es hi een vroet man
want wi dicke hebben ghesien
dat wel een goet phisicien
als hi tot sinen sieken quam
die ziecheit hi herde wel vernam
des gheens nature kende hi mede
ende vander ziecheyt oec die stede
gherecht pusoen hijr hem ieghen gaf
nochtan en batet niet een caf
maer den zieken hi verseerde
ende sijn ziecheyt hi oec meerde
dit mach wonderen seer v allen
hoe dese dinc dus mach gheuallen
het dolen goede meesters dicken
dit comt al bi desen sticken
dat si niet ne connen merken
wat die planeten sullen werken
hier of laet ic die tale bliuen
ende wil v noch voert scriuen
vanden planeten hare cracht
hare doecht ende hare macht
jupiter ende venus sijn goet
ende alle dinc die elc doet
maers ende saturnus sijn quaet
ende also es al haer daet
marcurius die sonne entie mane
sijn hier of tmiddel dat ic wane
hier moghedi grote wijsheyt horen
als een kint wert gheboren
die planete die dan oest op gaet
weder si goet es ofte quaet
dat kint heeft sijn nature
na die planete alle vre
ende trecter emmer naer
maer weet dat seker ouer waer
dat dit die nature wel ontleert
bi dinghen daer men toe keert
hier bi so moechdi weten wel
dat loghene sijn ende niet el
als een mensche stelen gaet
ende men hanghet als men vaet
dat die lude segghen dan
het es hem gheboren an
waer hi besloten in een mure
hi moste doen sijn nature
dits loghen ende teghens tgheloue al
also als ic v toghen sal
hier wort gheboren een kint quansijs
int lant daer gheen water en is
ende sijn gheboernesse dat doet
dattet int water verdrencken moet
hoe salt verdrencken segghet mi
want daer en is gheen water bi
waert also als die liede callen
so most emmer also gheuallen
al sout ouer m milen gaen
het soude lopen verdrenken saen
het sijn loghelike woert
die fine waerheyt hier nv hoert
als een kint wort gheboren
ende brenghet met hem voren
dattet sal drenken of verhanghen
alsulker doet macht wel ontghanghen
mer dats aldus te verstane
dattet ter dieft eer trecket ane
in dien dattet hadde die stade
dant tot anderen dinghen dade
ghinct oec met dieften omme meer
het worde verhanghen veel de eer
dan een ander dief soude
men mochtet sien diet merken woude
want het leeft sulc xl jaer
ende is een hoeft dieft ouerwaer
ende steelt al dat hi te stelen siet
nochtans en hangt men ten eersten niet
een ander comt ende sal stelen gaen
ende wort ten eersten gheuaen
een vecht wel als een deghen
nochtan wort hi niet versleghen
een ander in sire eerster betali
wert versleghen sonder fali
aldus ist als ghi moecht horen
daer een mensche mede wert gheboren
daer toe draecht hem sijn nature
ende hi begheertet talre vre
ontwennen mach hijs hem nochtan
in dien dat hire niet comet an
maer het wort hem herde sure
leert hi yet ieghens sijn nature
ende leert hi dat hem nature gheeft
groten spoet hi daer toe heeft
doet twee kinder ter scolen gaen
dat een sal wel leren ende verstaen
dat ander al sloechment ter doot
het en leerde cleen noch groot
trect men dan vander scole
daert of sere was in dole
ende men hem lere een ander stic
het salt wel leren dat weddic
draechter sijn nature an
neemt dat ander kint oec dan
dat daer wel ter scolen ghinc
ende men leer hem die selue dinc
het blijft sauentire van desen
ende tander salre meester of wesen
hier bi so moechdi verstaen
nature die men dus heeft ontfaen
dat si den mensche ghereder gheeft
teenre dinc spoed dan diese niet en heeft
daer bi so ne gheuallet niet
dattet emmer also ghesciet
daer om so moechdi hier merken an
die eens kints nature wiste dan
waerse goet deedse hem leren
waer si quaet deder hem of keren
die viant weet alle nature
ende is bi ons alle vre
den mensche doet hi dicke sneuen
ende iammerlijc verliesen tleuen
god onse here ghehenghet dicken
dat gheuallen dese sticken
in sinen handen esset al
ionc ende out groet ende smal
menich bi sijnre naturen soude
qualiken termen al sijn oude
ten waer datten god daer wt keert
eer sine quaetheyt wort ghemeert
menich verhaest sijn doet dicke
ieghens nature bi enighen sticke
hier of laet ic dese woert
ende wil v segghen voert
om dat die heyden lieden saghen
eens jaers die astronomie plaghen
dat vanden planeten talre vre
elke dinc nam haer nature
doe seyden si het waren gode
ende helden van hem ghebode
ende maecten elken een outaer
ende anebedense daer
ooec die daghe vander weke
hieten si na hem waerlike
na die sonne hiet si sondach ane
enten manendach na die mane
na maers den dinxsdach hieten si dus
den woensdach na mercurius
den donredach na iupiterre
om dat hijt donren dede verre
na venus noemden si den vridach
om datmen dan te vrien plach
den saterdach na saturnus
dese name gauen si hem dus
om dat sise ouer gode hilden
ende hem daer om eer doen wilden
mer iheronimus ende beda
die sint langhe waren daer na
verkeerden alle dese namen
die van den heyden voertijts quamen
den sonnendach hieten si endeleke
den eersten dach vander weke
den anderen hieten si manendach
in die kerken men oec dies plach
also salmen tellen voert an
tot datmen den saterdach comt an
die weke en es verwandelt niet
want saterdach ruste bediet
doe god die werelt hadde ghewracht
met sire godliker cracht
doe ruste hi opten saterdach
hi ruste oec tsaterdaghes daer hi lach
int graf ende om dese saken
wilden si hem ghenen andre namen maken
hier wil ic nv dit laten staen
ende wil v voert segghen gaen
hoe sonne ende mane veruaren
dat sal ic v al openbaren
ende daer toe noch ander dinghen
ende tachterste vander aertbeuinghe
die wil weten hoe die mane
veruaert hi sie dit teken ane
die mane ghene claerheyt heeft
sonder die haer die sonne gheeft
haerre gheen niet stille en staet
als die mane an die sonne ontfaet
haren wech si vaste gaet dan
ende emmer clarende meer an
tusschen dien dat si comt gheronnen
rechte daer ieghen der sonnen
dan isse vol ter seluer tijt
verstaet dit dat ghijs wel seker sijt
als daerde tusschen dese twee
es dan recht min noch mee
so bedecket aertrike dan
die sonne dat si niet bescinen can
die mane dus moet si gaen
met groter donckerheyt beuaen
in die scade van aertrike
tent si wt comt ende blike
daer sijn steden int firmament
daer die mane moet sijn omtrent
of daer in dats recht daer onder
drake heten si hebts gheen wonder
si moeter bi in sijn als si veruaren
often gheuallet niet ontwaren
anders gheuelt in elc manescijn
en waret oec niet ten mocht niet sijn
als die mane aldus veruaert
als ic v hebbe gheopenbaert
so ist ghemeen ouer al aertrike
dat si veruaert ende niet en blike
mer vander sonnen ist also niet
als ghi sult horen hoet ghesciet
som tijt veruaert die mane al gheheel
ende som tijt oec mer een deel
also vele als dan aertrike
bedecket veruaert si sekerlike
die wil weten hoe veruaert
die sonne hi sie harewaert
als die mane is donker al
ende si an die sonne ontfaen sal
tusschen aertrijc ende der sonnen
comt dan die mane gheronnen
die herde donker es dan
went dat haer claerheyt comet an
der sonnen claerheyt decket so
dat si ons niet en comet toe
dan wordet donker sekerlike
in dat deel van aertrike
daer die sonne gaf den dach
als ic v hier segghen mach
daer die sonne haer licht gheuet
den sconen dach men daer heuet
ende daer niet scijnt der sonnen cracht
daer so moetet dan wesen nacht
want die sonne al aertrike
omme lopet sekerlike
in xx wilen ende viere
metten firmamente sciere
ende darwaert dat si comet toe
te daghen het beghint daer vroe
ende hoe si meer comet an
te meer beghinnet te lichten an
ende den ghenen die si ontgaet
dien wordet dan nacht dat verstaet
dus so ist emmer erghent dach
als men hier nv verstaen mach
ende int contrari esset nacht
dit comt al bider sonnen cracht
datmen dus den dach heuet
bider sonnen diene gheuet
als die mane dan comt ghegaen
ende sal an die sonne ontfaen
so bedect si die sonne dan
dat si niet bescinen can
te vollen als si nv daer dede
het wort seer donker te dier stede
ende wonderlijc ghedaen
went dat die sonne es ontgaen
ende si daer claerheyt gheuen mach
ende weder maken dach
steden oec ant firmament oec staen
daer die sonne moet ieghens gaen
of si en mach niet veruaren
anders so gheuiele twaren
dat selue in elc manenscijn
maer dat en mach daer om niet sijn
vanden steden seyde ic v wel saen
mer ghi en souts niet verstaen
astronomie die is so zwaer
die vanden steden spreket daer
men mach oec niet wel leken lieden
in dietsche ghene dinc bedieden
men machse tasten metten dume
nochtans sellent sijt uerstaen cume
nu heb ic v gheopenbaert
hoe dat die sonne veruaert
al es dat sake dat dit ghesciet
die sonne wort selue donker niet
mer si bliuet euen claer
als ic v hier toghe openbaer
stonde hier ene kaerse nv
die mi lichte ende v
ende dan yet vore quame
dat ons dat scone licht bename
so bleue nochtan die kaerse daer
elwaer lichtende dat es waer
aldus ist mede vander sonnen
daer ic dit of hebbe begonnen
die sonne die si lichte oyt
ende si en verdonkerde noyt
selue meer dan een werf
dat was doe god ant cruce sterf
haer licht verloes si al doe
ende wert puur donker toe
bi mirakel niet bi naturen
als mi toghen die scrifturen
dat tot athenen stont sent denijs
die van sterren was herde wijs
die sonne hi veruaren sach
ende verdonkeren den dach
hi wist wel dat niet en mochte sijn
want der manen manescijn
en was mer viertien daghe out
des hadde hem wonder menichfout
doe sprac hi god der naturen
ghedoecht nv tot deser vren
sinen onwille of al aertrike
wert nv te stoert sekerlike
dit was ene ware tale
nochtan en kende hi gode niet wale
wanten paulus sint bekeerde
ende tgheloue hem leerde
nu heb ic v gheopenbaert
als die sonne hier veruaert
dat si nochtan elwaer gheeft
claerheyt daer men den dach of heeft
ende dat comt al bi haren gane
ende dat mense dwers siet ane
hier bi so moechdi weten dan
dat ghent ende rome niet sien an
alleens die sonne op ene wile
want daer is tusschen menighe mile
ende het niet euens eens dach
te rome ende te ghent want men mach
den dach hier in een stede versien
ende si gaen ieghens onse knyen
die grote hoecheyt dit al gheeft
die rome bouen ghent heeft
want rome so hoghe es
bouen ghent sijt seker des
stonden si tsamen in ene stede
ende roem hadde die hoechede
diet heuet bouen ghent nv
niemene dat seg ic v
soude opwaert dorren sien
want rome soude dunken dien
dattet in die lucht hinghe
ende toten hemele ghinghe
aldus moechdi micken voert
wildi anders enighe poert
bet neder weten ieghen ghent
dat selue wort v hier bekent
dat comt bedi dat si v cont
dat aertrike is al ront
al ronde dinc en mach niet staen
teen en moet bouen den anderen gaen
dvs segghic dan dat elc lantscap staet
bouen tander ende gaet
emmer climmende opwaert
want die hadde goede vaert
hi soude al omme gaen aertrike
in vijf jaren sekerlike
ende in xviij ende twee hondert
daghen ic waen v dit wondert
x milen ouer die dachuaerde
wil hi te voet wil hi te paerde
in dien dat gheen wederstoet
hem en lette cleen noch groet
tot sinen derden haluen jare
c daghen ende neghen daer nare
so soude hi comen daer ghegaen
dat sine voete souden staen
recht ieghen der gheenre voete
als of hi soude doen ghemoete
ter stede daer hi vte teerst
begonde te gaen alre eerst
ende in also langhen tiden
soude hi gaen an dander side
ende comen ter seluer stede in
daer hi wt ghinc noch meer noch min
hier bi so sijt seker des
dat ghene ander werelt es
die liede wanen dat hier onder
een werelt es ende hebbens wonder
het es ene werelt al
onder bouen berch ende dal
daer in sien menighe manieren
van menschen ende van dieren   die spera daer xxvij in staet bewijst texempel hier of
wat lude hier onder ons wonen
wi gheweten niet en connen
want also wel segghen si
dat onder haer voeten sien wi
als wijt van hem lieden segghen
om dat wi voet ieghens voet legghen
also wel hebben si tfirmament
bouen hem alst ons is omtrent
ende alst hem is middernacht
so hebben wi meest der zonnen cracht
ende dan ist onse middach recht
ende hem contrari echt
dit doet dat aertrike is ront
als ic v hebbe ghemaket cont
want scrifture ons dat seghet
ghelike dat die doder leghet
recht int midden vanden witten
metten scalen diere an sitten
also scrijfmen dat is aertrike
recht in midden sekerlike
vanden firmanente al omme
euen recht ende euen cromme
ende hanct in hem seluen al
also als ic v toghen sal
ghi weet wel hoe dat die zeylsteen
die naelde an hem trect al van een
also trect oec dat firmament
tot hem aertrike al omtrent
dus moetet in midden stille staen
het en mach vallen noch vergaen
wildi nv weten teenre somne
hoe menighe mile heeft al omne
aertrike gaens ic segghet v
hoert hier die pure waerheyt nv
mile xx dusentich
ende vier hondert doe toe licht
ende xxix milen daer an
den ommeganc so hebstu dan
die dicte van al aertrike
hoert hier oec mede sekerlike
vi dusent milen ende vijfhondert
ic wane v dit sere wondert
tholomeus ende affricaen
doen onse al dese dinc verstaen
si maecten die astronomie
ende consten alle philosophie
bi reden proefden si hare woert
ende al dat ghi hier hebt ghehoert
so wat dat si oec consten meest
hadden si van den heyligen gheest
het wonderde v licht in tghedochte
hoe datmen dit weten mochte
het is te proeuen herde goet
die yet van deser dinc sijn vroet
nv wil ic v doen ghewach
waer die helle wesen mach
bi scrifturen so proefment wel
dat si en is niewer el
dan int middel van aertrike
dats in centro sekerlike
god moet ons verden van hare
amen segt ende hoert hier nare
nv heb ic v allen doen bekent
wat gheuallet tusschen tfirmament
ende hier neder in aertrike
nu wil ic v segghen sekerlike
al dat behoert der aerden toe
waen dattet al comet ende hoe
die aertbeuinghe seg ic voren
bidt voer den dichter diet horen
wasem es menigherhande
die comt van water ende van lande
droghe nat cout ende heet
ende opwaert climt si al ghereet
in die lucht wasser of wolken breyt
als ic v hier voer hebbe gheseyt
die lucht soude altoes sijn claer
enne dede die wasen die hanghet daer
daer of wolken ende mist comt
als dene op den anderen dromt
alrehande wasem latic bliuen
ende wil van den droghen scriuen
die wasem is van twie manieren
dene climt opwaert herde sciere
daer of so wasset dicke groot wint
dander manier sine climmet twint
mer si slaet in daerde neder
ende loept ghens ende weder
holachtich es aertrike binnen
die wasem loept dan in tallen gaten vinnen
slubbrich wort hi dan daer in saen
om dat hi niet weder wt mach gaen
ende blijft in daerde so gheuaen
exempel suldi hier of verstaen
als men deech in den ouen leyt
droghe wasem gater in ghereyt
slubbrich wort hi dan daer inne
want hine mach niet wt als ict kinne
ende emmer gaets daer toe in mee
ende drinc so dattet breect ontwee
maer men gatet teersten bouen
eer dat ment doet inden ouen
el sout werpen grote clouen
vraghets so moechdijs ghelouen
het mach v wonderen in uwen sin
hoe comt dat die wasem comt daer in
elke dinc heeft gate subtile
daer wasem in gaet elke wile
exempel sie wi al in een
want water gaet wel doer den steen
doer hele huyt comt oec wel zweet
wt ghedronghen al ghereet
die wasem die in aertrike
neder slaet elke daghelike
aertrike sijn al vol holen
daer loept hi in met grote scolen
deen wasem iaecht den anden l andren daer
daer of wort groot wint dats waer
want wint dat en es el niet
dan dene iaecht ende dander vliet
in enen blaesbalch moech wijt sien
die wasem die men trect in dien
als men den blaesbalch doet toe
die wasem diere in ghinc doe
hi moet bi crachte vte gaen
die een iaecht den anderen voren saen
daer deen den anderen dus wech dromt
dat is wint diere of comt
aldus doe ic v verstaen
die wasem die in die hole gaen
ende deen iaecht ende dander vliet
so worden si wint ende el niet
die wint als ghi hebt ghehoert
loep in die hole der aerden voert
die aerde verroert bouen ende beeft
om dat si den wint binnen heeft
diese also dueren rent
in alle die hole ommetrent
waer die aerde dan es dinne
daer breect si ende vallet inne
ende maect daer een diepe dal
ende enen herden groten wal
groot wint ende starc daer wt dan vaert
ende gaet climmende opwaert
stoeder oec dorp of enich poert
daer dit gheuiel dat ghi hier hoert
het most algader daer versinken
want liede sien dies noch ghedinken
daer dese dinc is gheuallen
god bescerme hier of ons allen
die aerbeuinghe si ent meest
in die zee ende maect daer tempeest
dat doet die wint die daer so liep
in die aerde al is die zee diep
die aerde si es daer wel dinne
bi dien breect si daer dicke inne
groet storm wast daer of alle stont
die viske die zwemmen opten gront
si vlien op ende doen niel el
dan so weet die scipman wel
als hi die vreemde vissche siet
dattet stormen sel ende hi vliet
die storm es quaet alle stonde
die comt beneden vten gronde
die scepe verderuer in dicke
dat comt bi dustanighe sticke
dit seyter of aristotiles
dat aertbeuinghe meest es
tsnachts om dat dan der sonnen
scijn daer of elwaer is gheronnen
want die sonne soude verteren
den wasem wel en verweren
ten waer dats te veel in ghinghe
so quamer wel of aertbeuinghe
maer die moest in die dagheraet
wesen of auonts dat verstaet
aristotiles seit oec dit mede
dat aertbeuinghe ghern es tier stede
daer die zee altoes bi rent
want die aerde heeft daer omtrent
cauernen heten si in latijn
dat willen in dietsche holen sijn
sulc lantscep is daer aertbeuinghe
elke weke is sonderlinghe
in den herfst ende in die lentijn
alre meest aertbeuinghe sijn
om dat dan meer reghent ende waeyt
ende die wint sere draeyt
te winter ende te somer met
gheuallen si selden dat wet
want grote hetten ende coude
benemen den wint also houde
alst sere vriest so ne waeytet twint
in daerde en mach dan sijn geen wint
voer die aertbeuinghe comt een gheluut
dats die wint die waer gaern wt
ene grote soghinghe
hoert men voer die aertbeuinghe
dat is wint ende el niet
dene iaecht ende dander vliet
die daer in daerde was besloten
vaerter doer met groten roten
daer hi dan te comen beghint
die zoghinghe gheeft daer dan dien wint
als die sonne na die aertbeuinghe
rijst so vallen dese dinghe
dat si met dicken wolken es beuaen
want daer die aertbeuinghe breect saen
daer slaet wt wint ende wasem grof
daer die sonne heeft wolken of
somtijt als die sonne veruaert
aertbeuinghe dan openbaert
om dat die hetten vander sonnen
ter aerden toe niet comt gheronnen
want die mane esser tusschen dan
ende doet dat die sonne niet ne can
verteren den wasem ende den wint
daer die aertbeuinghe of beghint
en dede die mane si soude oplecken
ende tot haer in die luchte trecken
mer nv moet hi in die aerde slaen
daer hi also in blijft gheuaen
aertbeuinghe gheduret dicke
xx daghe tot enen sticke
ende somtijt een jaer dits waerheyt
aristotiles het oec mede seyt
om dat ic veel hebbe ghecallet
wat vanden winde gheuallet
daer om wil ic v leren al
hoemen elken wint heten sal
van danen dat hi gheronnen coemt
den wint men altoes daer na noemt
aertrike heeft vier enden
als wijt in der scriften vinden
oest west zuyt ende noert
in vieren deeltmen dese woert
xvi enden so heeftmen daer
die winden hebber haer namen naer
hare namen ende hoe si staen
siet hier in ene figure saen
te vinden paesken die wil sijn vroet
weti hoe hijt beghinnen moet
soeke in maerte nonas snime
daer na waer die mane is prime
viertien nacht so telle daer na
die naeste sonnendach dat versta
es paesdach ende scrickeliaer
dat segic v al ouer waer
so selmen tellen xv daghe
dit en es oec ghene saghe
gheualt oec die achterste dach
der rekeninghe op dien sonnendach
dan so seltu met haeste
nemen diere comet naeste
daer na vijf weken ende twee
ist pinxster dach min noch meer
die wil weten den aduent
hoer hier na hi worts bekent
sinte andries dach hi besie
den naesten sonnendach dat is die
achter of voren doet verstaen
daer die aduent in sal gaen
gheualt die dach oec sinte andries
des sonnendaghes twiuelt niet dies
die aduent sal daer gaen in
onthout dit vast in uwen sin
die wil weten scrickeliaer
onthoude dit ende hoerre naer
als men incarnacio
in vieren mach delen so
dat effen is so es en twaren
scrickeliaer dats in vier iaren
want telken vier jaeren es
scrickeliaer des sijt ghewes
wildi der manen outheden
vanden iaren die sijn leden
weten op enighe tijt
die outheyt dier ghi seker sijt
doeter neghentien daghe toe
als ic v hier toghe hoe
ghi hebbet dan die outhede
die si des anders jaers tier stede
hadde ende also dicke als ghi
neghentien doet daer daertoe bi
van also menighen iaren hebdi
die outhede ghelouets mi
van dien iaren die sien leden
rechte tote deser steden
maer dat emmer wel verstaet
als het bouen dertighen gaet
dortich salmen laten gaen
ende tander daer bouen ane vaen
somme tijt misset enen dach
dat es niet dicke dat letten mach
wildi weten in v ghedachte
hoe menighe wile alle nachte
die mane scinet haer outhede
suldi tellen daer ter stede
in dien dat si es int wassen
driewerf so veel selmer toe passen
dan so salmen dat ghetal
te gader delen in viuen al
also menighe viue alst heeft an
so menighe wile licht si dan
ende also menighe een als daer
ouer die viuen comen naer
also menich poynt scijnt si
ouer die wilen ghelouets mi
ende vijf poynten altoes sijn
ene wile int manenscijn
als ghi dit micket vander manen
ende si es in haer wanen
so seldi hare outhede
altoes micken voervoets mede
ende dat van dorteghen is min
suldi micken in uwen sin
drie warf also vele dan
seldijr mede toe doen an
ende delent in viuen voert
als ghi int wassen hebt ghehoert
dus moechdi weten alle nachte
sonder besien in v ghedachte
oec waer dat ghi siet ouer al
hoe langhe die mane scinen sal
exempel wil ic v bescreuen
hier van desen beyden gheuen
wanneer die mane is acht daghe out
so meert noch dat ghetal drieuout
twee ende dertich so hebdi dan
die ses viuen hebben an
ende maken ses wilen daer
die twee die daer ouersien naer
een halue wile luttel min
als ic v leerde brenghen si in
als si heeft twientwintich daghe an
so is si in haer breken dan
hier op staet v wel te siene
van dortighen ghebreecter tiene
tot dien tienen doet drieweruen toe
so vele als ic v leerde hoe
dan so hebdi veertich daer
die deelt voert in viuen naer
so hebdi die wilen saen
nu moet ghi dit al wel verstaen
die mane ten vijftienden daghe
gaet si breken alle slaghe
als die mane int suden staet
die zee dan vloeyen gaet
ende als si staet oest of west
der ebben ghi dan niet en mest
tweewarf elker daghelike
gheuallet dit in aertrike
qvansijs ghi weet nv die mane
hoe out si is van dien ontfane
wildise also weten al
hoe out si tander iaer wesen sal
op desen seluen dach hier
sonder te sien in kalendier
elf daghe doeter toe an
tander jaer hebdise dan
also menighe elue als ghi
daer toe doet dat seg ic vri
haer outhede also menich jaer
hebdi op dien dach daer
maer dat moeti verstaen
als het bouen xxx sal gaen
dortich men wech werpen sal
ende houden an tander ghetal
