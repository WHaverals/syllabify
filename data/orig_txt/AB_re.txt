aensiet dese vrouwen hoe si gaen
besiet hoe haer tuten staen
claer dat si hen blanketten
die cleeder soe lanc dat si hen letten
ende sleypen hen nae al op die eerde
fi diere vuylder hoverde
ghi vrouwen ende en scaemdi u niet
het is u scande dat men t siet
ic sien dies mi verwondert seere
knechte gaen ghelijc den heere
laghen si soms te bedde iii daghen
men soudse moeten in t ghasthuys draghen
nu soe merct noch meer in desen landen
overspel en is schiere gheen scande
priesters die ons dit scrift uutgheven
qualijc dat siere selve na leven
rijcheyt versmaet dien armen
richters hebben clein ontfermen
siet oec hoe dat nu is ghestelt
soe en sach noyt man soe quaden ghelt
trouwe ende waerheyt is uten lande
valscheit en loesheyt is menigherhande
wi moghens aenmerken ende horen
xps name wort dicke versworen
ymoedicheit leecht onder de voet
zo hoverde draecht hoghen moet
ende wort vervult in menighen saken
nine weet men van den scape wat maken
condi ghemerken ghi vindet waer
dit is oechsiens al der werelt claer
zie aen alderhande staet
yn dese werelt alsoe nu gaet
xps woerde ende sijn ghebot
van dusenten men niet een en hot
waer soe is vrienscap eere ende trouwe
toten evenkersten als t wesen soude
soect waer nu is gherechtichhede
siet wie doet dat hi woude dat men hem dede
rechverdicheit wort seere vergheten
recht wort dicke crom ghemeten
quaetheit verdruct die doecht
proeft oft ghijt yet vinden mocht
onrecht siet men hier vele toe minghen
nu soe merct in allen neringhen
kerve hier met soe wint men t goet
in lieghen niet driegher heeten vroet
hier mede soe winnen sijt goet met hopen
grote lijftochten dat siere mede copen
frisch ende weldich sijn se hier mede
ende dit betaelt die assissen van der stede
die arbeyder moet al betalen
coept hi notorft hi moet halen
bier broet vleesch visch ende wijn
aldus verliest die arbeyder t sijn
