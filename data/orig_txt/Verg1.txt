gherechte minnare waer ghi sijt
sijt op u hoede in alder tijt
ende heelt dat u te helene steet
maect van uwen lieve niet u leet
het soude u namaels deren sere
ende het ware groet onnere
hout u wort bi u allene
ende sijt in u herte rene
ende en laet u herte niet verstaen
ende het ware sere mesdaen
ochte ghi gheswighen niet en cont
ende ghehouden uwen mont
hoe saelt een ander dan ghehelen
hoe nauwe ghijt hem wilt bevelen
maer hoedt altoes u waerde
jeghen ghebaerde ende onghebaerde
want men vint vele lieden
die hem altoes ghereet bieden
te dienste hem allen diese kinnen
om datse van hem willen winnen
haer heimelecheit ende weten al
ende segghen dat nemmermeer en sal
mensche van haren monde weten
des si saen hebben vergheten
want sijt haestelijc ute bringhen
huedt u altoes van dien dinghen
die heimelike minne dracht
in u herte die u wel behaecht
heeltse vrienden ende vianden
sone wordi niet te scanden
want alst iement vremders weet
soe es hire met soe ghemeet
dat hijt vertelt te vij staden
dus blivet die minne verraden
ende moet met rouwen scheeden
ende maect ghevriende in veeden
daer dic ave comt mesval
als ic u vertellen sal
dat in borgoenien ghesciede
daer toe saghent vele liede
vander borchgravinnen van vergi
die sere minde enen ridder vri
die alte vrome was ende coene
ende hovesch in al sinen doene
tallen spele in sinen tiden
ende overdadech in dat striden
soe dat die hertoghe der bi
sere vercoes den riddere vri
ende nam desen here met heme
soe datten minde als ic verneme
de borchgravinne alte sere
die ic noemde heden ere
van vergi was haer name
die vrouwe was scoene ende bequame
ende gheloofde in allen sinne
den ridder vriendelijc haer minne
van al dien dat si vermochte
verpleghen ende hi an haer sochte
maer soe heimelijc si minden
datse gheen mensche en kinden
ja dien sijt verstaen lieten
want si ontsaghen dat mesnieten
ende hadden vercoren om dat
ene scoene heimelike stat
in enen boegaert daer hi plach
dic te gane inden dach
alse ofte si hem vermeien gingen
niemen en wiste van dien dinghen
dan si onder hem ij beiden
soe sere hoedense hem van scalcheiden
de boegaert dien ic vermane
daer die ridder in plach te gane
stont ane die camer der borchgravinnen
ende al die ridder quam daer binnen
soe sach sine wel altoes
want sine minde sonder loes
ende hi hare alsoe weder
ic wane ghi noit no seder
enne saeght selc ghelieve twee
god die moet hem gheven wee
die selke minne sceeden doet
de vrouwe die ridder goet
sere met goeder herten minde
boven allen man diese kinde
wanneer si vore haer veinster lach
waest avont ofte inden dach
ende si dan inden boegaert
des ridders gheware waert
ende si was in hare camere allene
ontede si een doerken clene
daer si allene ginc voer staen
ende dede een hondeken ute gaen
dat heimelijc ende clene was
spelen in dat scoene gras
dat hondeken den ridder minde
want herde wel hetten kinde
ende als den ridder sach thondekijn
sach hi wel dat die vrouwe sijn
allene in die camer ware
dan soe ginc hi vort te hare
ende in die camere soe bleef hi
alden nacht der vrouwen bi
ende leefden met groten spele
des si hadden herde vele
want ic houde wel over dat
dat beter feeste es tselker stat
die men selden hebben mach
dan die men hevet alden dach
dus duerde harre tweer minnen
datse niemen en conde ghekinnen
ene langhe wile tusschen hem tween
entie ridder was allen een
jolijs behaghel ende vrome mede
soe waer men ridderscap dede
over al haddi den lof
soe dat hi int thertoghen hof
sere gheeert wert wet vor waer
vanden meisenieden daer
ja sonderlinghe die hertoghinne
die leide ane hem hare minne
datse hem toende herde dicke
maer sijn sin dat wanicke
lach soe vaste teere ander stede
dat hem en roechte wat si dede
hine achte twint dat verstaet
datse hem toende goet ghelaet
sine wetende borchgravinne
hadde al gader sine minne
ende hi de hare al soe weder
boven hoghe ende boven neder
die hertoghinne hadden gherne ghenomen
had sire toe moghen comen
des ridders minne op dat hi
niegherincx bestaet en si
nu gheviel op enen dach
dat die hertoghinne sach
den ridder in die sale gaen
tot hem esse allene ghegaen
ende seide her ridder goet ende ere
moet u gheven god ons here
want ghi sijt goet ende scoene
ende mocht met eren draghen croene
van uwer groter vromecheit
heeft men herde verre gheseit
dies betaemt u wel dat
dat ghi mint te selker stat
daert u eerlijc ende goet ware
die ridder antworde hare
te waren vrouwe in hebbe niet
mi gheset daer toe iet
iemen te ghevene mine minne
te waren seide die hertoginne
dese beide es te lanc
laet gaen u herte ghevet haer ganc
des biddic u op alle bede
ende legtse tere hogher stede
daer u al doghet ende al ere
af come des biddic u sere
te waren vrouwe in weet waer bi
ghi dese redene segt tote mi
in ben grave no coninc
in weet wanen mi dese dinc
comen mochte in eneghen weghe
dat ic ene vriendinne ghecreghe
soe edel ofte soe wel ghedane
als ghi mi ghevet te verstane
die vrouwe seide laet dese tale
hier toe seldi comen wale
ende of ic u gave mine minne
beide met herten ende met sinne
want ghijs mi wel dunct wert
segget mi wes ghi beghert
want ic ander u herde wel
mi dunct dat ghi maect u spel
seide de ridder vrouwe wet dat
dat ic hier ende telker stat
wil u vrient sijn ende dienen mede
ende altoes op hoveschede
ende alte male tuwer eren
maer jeghen die ere mijns heren
die mi ere doet soe vele
willic in erenste no in spele
nemmermeer verradere sijn
dat wet wel lieve vrouwe mijn
ende ic sal bliven in deser maniere
doen antworde die vrouwe sciere
ontstekende van groter erheit
om dat hi hare al dus ontseit
si seide her quaet wie bid u dies
niemen vrouwe ic been ries
dat ic die dinc qualijc versta
maer al sout mi deren na
ic en dade niet lieve vrouwe
minen here gheen onghetrouwe
hier met esse verbolghelike
ghegaen in haer camere rike
die hertoghinne wel ghedaen
hevet haer siec ghemaect saen
ende bleef ligghende alsoe
des de nacht quam toe
savons ginc slapen die vrouwe
al hadde si int herte rouwe
neven den hertoghe haren man
te wenen si doen began
de hertoghe ter vrouwen seide
wat bediedt dese droefheide
die ghi maect al dus groet
mi dunct des en es gheen noet
de vrouwe seide ic segt u here
mi deert utermaten sere
dat gheen goet here en can
ghekinnen enen valschen man
ende enen verradere voer enen goeden
dat hire hem vore mochte hoeden
ende hem moeten ter oren gaen
de hertoghe seide in can verstaen
niet wale wat dit bediedt
ic wane mi des niet es ghesciet
want verraders sem mijn ere
hatic ende scuwe sere
noch en verstaic niet wale
werwert dat went u tale
de vrouwe seide ic segt u dan
ghi hout hier met u enen man
ende enen ridder die vrome si
die anleide noch heden mi
van minnen dat mi sere deert
want het hadde mi onwert
van sijnre talen ende noch doet
doen peinsdic in minen moet
dat ict u here segghen soude
want ict gherne saghe ende woude
dat ghine van u liet gaen
ghi hebdt hem ere te vele ghedaen
vondijs noch bat sijn stade
hi mochtu meer doen te quade
die hertoghe seide vrouwe laet bliven
ic salne alte male verdriven
die hertoghe die dese claghe
hadde ghehoort lach toten daghe
gheslapen dat hi niet en can
want hi minde den jonghen man
ende sinen wive gheloefdi mede
als noch es der sotter sede
ende doen hi was op ghestaen
ontboet hi den ridder saen
allene nam hine besiden
ende sprac hem ane in corten tiden
tusschen hem tween heimelike
twaren seide die here rike
hets scade dat ghi soe vrome sijt
ende soe scoene ende soe jolijt
ende ghi mede sijt verrader
trouweloes ende oec quader
want ghi hebdt vele ontrouwen
ghetoent an mi ende an mier vrouwen
dat ghi haer gisteren an leit van minnen
ghine wout oec niet bekinnen
dere die ic u hebbe ghedaen
doen ghi na mijn onnere wout staen
dies verbiedic u mijn lant
als minen gherechten viant
ende dat ghi nemmermeer
in minen lande doet ghekeer
ic dade u hanghen als enen dief
wien dat leet si ofte lief
doen die ridder hoorde de waert
wert hi herde sere beswaert
ende beefde met allen leden
van rouwen ende van serecheden
hem ghedachte siere vriendinnen
die hi nemmermeer en waende ghewinnen
daer hi nu af scheden moet
ende vort hem soe wee doet
ende sere meert sinen rouwe
datten sijn here onghetrouwe
met onrechte heet verrader
daer hi soe wel met was te gader
ende seide here wet dat wale
dat u die waerheit alte male
nu niet en es gheseghet
die hertoghe seide wat dreghet
die ontscout en diedt u twint
mijn wijf en es niet soe kint
datse soude die waerheit sparen
anders dan die redene waren
ic ben wel seker des besiet
dat de dinc al dus ghesciet
want mi mijn wijf niet en seide
anders dan die waerheide
hoe mochti sijn soe fray van sinne
ghine droeghet int therte minne
alsoe ghi sijt dat segt mi
in vernam noit verre no bi
dat ghi ieweren minnet ie
ende men horet segghen nie
maer wildi mi nu ter stat
sweren ende gheloven dat
bi trouwen ende bi eeden
dat ghi mi selt die waerhede
segghen die ic u vraghen sal
entie waerheit lien al
ic saels mi wel houden an u
ende saels di wel verdraghen nu
der wanconst ende der talen
die ic hier ghelove wale
die mijn wijf voer waerheit seide
die ridder die grote droefheide
hadde ende begherde sere
de vrienscap van sinen here
want hie node verloes sijn lant
daer hi in soe dieren pant
laten soude sijn vriendinne
van vergi die borchgravinne
hier omme soe peinsde hi doe
entie here sprac hem toe
ofti sal doen sijn begheren
hi wil hem in trouwen sweren
die ridder die clein verstoet
ochte wiste des hertoghen moet
ochte waer omme hi vraghen wille
ende gherne bleve inden lande stille
ghelovet den hertoghe met eeden
ic wane hem noit soe leede
en ghesciede als dat hijt dede
die hertoghe seide bi waerhede
ic hebbe langhe u vrient ghesijn
daer omme en can int therte mijn
niet comen dat ghi onghetrouwe
mi sout doen al seit mijn vrouwe
maer oec wanhaghet mi
dat seggic u wel waer bi
omdat ghi u hout soe jolijs
ghi moet emmer sijn amijs
van vrouwen of van joncfrouwen
dies duchtic sere mijnre vrouwen
dat mijn wijf es dien ghi mint
want selve dede si mi bekint
ende tusschen ons ij te verstane
dat ghi haer selven spraect ane
segt mi es sijt selve ofte wiet si
want ghi hebt ghesworen mi
en doedijs niet alte hant
soe verbiedic u mijn lant
als verbannen ende verdreven
sonder keren want u leven
doe ic u nemen wet voer waer
keerdi emmermeer van daer
die ridder die dit hevet verstaen
bleef in groten anxte bevaen
ende en dorste swighen no spreken bloet
want beide soe waest sijn doot
ochte te rumene sijn lant
ochte sijn minne die onbecant
was te oppenbaren daer
die saken waren hem te swaer
noede worde hi verdreven
ende node woude hi te kinnen geven
sijn vriendinne wie si ware
dus stont hi in groten vare
want hi wel weet al bloet
welc hi doet hets sijn doot
oec weet hi wel te voren
liethijt dat hi es versworen
ende over valsch dlant rumen moet
ende verliesen vriendinne ende goet
maer goet ende lant haddi twaren
alte male laten varen
haddi allene behouden moghen
sijn vriendinne diene in hoghen
ende in peise leven dede
hi peinsde om die soetechede
diese hem dicke hadde ghedaen
alse hise an sinen armen hadde bevaen
ay moeticse al hier verraden
soe verliesicse bi miere mesdaden
oppenbaric onse mesdaet
mi dunct dat mi alsoe staet
alse den castelein van coetsi
die hovesch was ende vri
ende sonder minne en was hi niet
dus magic singhen wel sijn liet
dat hi sanc met droefheiden
doen hi van lieve moeste scheiden
alsic peinse om die minne
ende om die scoenheit die si inne
hevet die scoene creatuere
soe eest wonder dat ic duere
ende vermanic ten beghinne
haer suete woort die mi in kinne
hebben gheset der avontuere
hets wonder dat ic dan gheduere
alse dus die ridder goet
inden groten anxte stoet
wat hi mochte ane gaen
wenende herde meneghen traen
alse dit merken began
de hertoghe die dit sach an
ontfarmdijs want hem te male
dochte dat hi sijn sake wale
niet en der ontecken wel
die hertoghe die niet en was fel
seide mi dunct in u ghelaet
dat ghi mi hout over quaet
ende over valsch dat ic soude
u dinc ontecken alsoe houde
mi dunct ghi en betrout mi niet
ay en soudict helen niet
bi gode here dat kint wel
eer ict ontecke iement el
dat mi die liede seiden
al dus in heimelijcheiden
ic liete mi eer doghen over luut
deen na dander steken uut
waendi dat ic valsch soude sijn
neenic al waert die suster mijn
dat ghi mi seit nenic bi gode
ic soudt vertrecken herde node
here seiti ghi segt waer
maer tfertrecken es mi te swaer
want seidijt iement die nu levet
die de werelt binnen hevet
ic sout besterven sekerlike
doen antworde die hertoghe rike
dat ghelovic u bi miere trouwen
dat nemmermeer man ofte vrouwen
van minen weghe weten sal
dat hout voer die waerheit al
noch in ghelate noch in waert
die ridder stont sere vervaert
ende weende uter maten sere
hier op salict u segghen here
dat ghi vraghet verstaet mi
ic minne uwer nichten van vergi
die over scoene borchgravinne
ende ic weet wel dat haer mijn minne
herde ontfanckelijc weder es
die hertoghe seide berecht mi des
levet enech mensche die weet
hoet tusschen u beiden steet
die ridder antwerde ende seide
dat wet here voer waerheide
dat gheen mensche sonderlinghen
en weet van onsen dinghen
die hertoghe seide hoe mocht sijn dat
hoe soui comen tenegher stat
onderlinghe tenegher spraken
here na dien ghi onse saken
al dus vele wet soe willic u
al de waerheit vertrecken nu
doen liet hi hem daer verstaen
hoe een hondeken quam ghegaen
int prieel hemelike
ende hi dan wiste sekerlike
dat tien tiden bi hare
niemen in die camere en ware
die hertoghe seide es dit waer
soe biddic u leidt mi daer
tierst als ghi daer gaet
te besiene oft aldus staet
ic swere u bider trouwen mijn
dat ic daer alsoe heimelec sal sijn
dats mijn nichte niet weten en sal
here seiti dit lovic al
ic ghetrouwe u alder doghet
die hertoghe seide als ghi wel moghet
vort here seggic u dan
van mi en weet nemmermeer man
here op dat u vernoit niet
tavont als ghijt doncker siet
dan salic gaen derwaert
dan moghdi sien op dat ghijt gaert
ende mede gaen al daer ter stede
jaic bi miere kerstenhede
si vieseerden daer ter stat
onder hem beiden dat
waer dat si vergaderen souden
alsi daer wert gaen wouden
dus sijnsi ghescheden beide
tote inder demsterheide
den hertoghe verlangde sere daer naer
want hi wiste gherne voer waer
weder dat sijn nichte si often si
savons quamen si gheloves mi
ter stat daer si hadden gheseit
ende gingen en wech ghereit
ten boegaerde onder hem beiden
met wel groten blijtheiden
doen siere beiden binnen waren
quam thondekijn sonder sparen
alsoe alster te comen plach
alse dat die hertoghe sach
soe es hi en wech ghegaen
ende liet den ridder allene staen
om dat hi niet en woude
dat sijn nichte weten soude
dat hondekijn quam ten here
ende toefdene herde sere
daer na quam die borchgravinne
diene ontfinc met bliden sinne
daer was ghehelst ende ghecust
des hem beiden wel lust
ende menech vriendelijc waert
sprac deen ten anderen waert
die hertoghe sach al toe
hoet daer mede was ende hoe
si mallic anderen sere custen
dies hem beiden wale luste
die ridder seide mijn vriendinne
sidi boven alle die ic kinne
ghi sijt mijn troest ende joeie
ghi soe huedt mi van vernoeie
wel lieve lief seide die vrouwe
ghi sijt mijn feeste sonder rouwe
want ic weet al sonder waen
als ic u hebbe in minen aerm bevaen
ghesont benic dan ende blide
sone mochtic dan tien tide
niet ghecrighen op ertrike
bliscap al die ghelike
die hertoghe diere mercte naer
hevet verstaen wel voer waer
dat was sijn nichte ende niement el
die den ridder ontfinc soe wel
dies liet hi neder vallen stille
al gader sinen quaden wille
ende hielt dat vore waerhede
dat hem sijn wijf loghene sede
ende valscheit dede verstaen
sijn meswanen liet hi gaen
entie ij vriendelijc ghelieve
gingen liggen te haren grieve
op een bedde vriendelike
ende loken die dore liselike
daer die ridder in quam
ic weet wel dat elc anderen nam
vriendelijc in die aerme sijn
want in hem beeden was minne fijn
haer feeste en dochte niet vertoghen
dien nacht waren si in hoghen
ende en sliepen nemmer twint
ic weet wel dat eer gheint
den nacht was eert hem was lief
anderen daden si gherief
si wouden wel dat een jaer
den nacht hadde moghen dueren daer
dat mach elc merken wel
si hadden joeie ende spel
tote den nacht leden was
entie dach comen was
doen moesten die ghelieve scheeden
die dien nacht onder hem beeden
hadden ghehadt vrouden vele
met helsen met cussen ende met spele
met hooschen woorden onder hem beiden
diese vriendelijc tsamen seiden
ten sceedene lietense meneghen traen
ende menech suchten ute gaen
dus es de ridder wech ghegaen
entie vrouwe die loec saen
een lettelkijn die dore naer
maer si bleef staende daer
na hem siende tote dien
dat sine nemmeer en mochte sien
ende sanc oec dit liedekijn
altoes moeten mijn oghen sien
doen die hertoghe besloten sach
die dore quam hi al dat hi mach
ten ridder haestelijc ghegaen
ende nammen om den hals saen
ende claghde dat sijn jolijt
duerde alsoe corten tijt
ende soe cort waren die nachte
in dit ghepeins in dit ghedachte
was oec die vrouwe daer hi af sciet
dier hi al sijn herte liet
die hertoghe seide bi onsen here
ic minne u uter maten sere
ende wil u van miere vrouwen
emmermeer vort ghetrouwen
want ic u ghetrouwe vinde
van dat ic niet en kinde
die ridder seide god loene u here
ic bidde u uter maten sere
dat ghijt heelt voerwaert meer
want quamer toe enech keer
dat iement wiste ofte ute quame
ic weet wel dat icker seker an name
de doot sonder eneghe beide
die hertoghe antwerde ende seide
sijt seker dat van minen weghen
ewelijc sal sijn ghesweghen
vore elken mensche die levet
die hertoghe orlof ghenomen hevet
ende es van hem ghesceiden daer
alst etentijt was daer naer
entie ridder quam te hove
daer hi was van groten love
ende gheprijst herde sere
die hertoghe dedem meerder ere
dan hi hadde ghedaen te voren
des hadde die hertoginne toren
want si sere den ridder haet
om dat hise hadde versmaet
ende maecte haer siec ende swaer
ende stont op vander tafelen daer
ende es in haer camere ghegaen
ende ginc neder ligghen saen
op haer beedde of si siec ware
si woude wel dat te hare
die doot quame daer si leghet
doch heeft een knecht gheseghet
den hertoghe sonder beiden
datse bevaen ware met siecheiden
ende op haer bedde laghe die hertoginne
die hertoghe die grote minne
droech te siere vrouwen waert
wert te hant sere vervaert
ende es haestelijc op ghestaen
ende in die camere ghegaen
ter vrouwen ende vraghde hare
wat node dat haer ware
die vrouwe die haren toren wach
ende lettel goet den man ontsach
seide al dus te waren here
mi deert uter maten sere
dat ghi mi prijst soe lettel goet
ende soe lettel eren doet
dat ghi den gonen houdt over vrient
die an mi wel hevet verdient
dat men hem name dlijf
hi es quader dan een keitijf
donnere die hi mi messeide
ende die hi mi te voren leide
was alsoe wel uwe als mijn
maer in maechs niet ghewroken sijn
ghi hebten liever dan te voren
om te meerdere minen toren
soe doedi hem meerder ere
laet varen vrouwe seide die here
wet wel dat ic niet wesen en sal
verrader want ic boven al
van mier herten verraders hate
ende bi mi niet dueren en late
wat hulpt die sake die ghi mi
seidt dat wetic wel dat si
al loghen ende niet waerheide
soe wel wetic sijn heimelijcheide
hine peinsde noit int herte niet
die valscheit die ghi hem antiet
het ware beter dat mens sweghe
die here stont op ende ginc weghe
entie vrouwe bleef verbolghen
die hem node soude volghen
maer eer hi emmermeer van hare
vercrijcht stille oft oppenbare
solaes hi sal haer weten doen
dat hi weet vanden baroen
si peinsde wel dat si sal
noch van hem weten al
mocht sine in haren arm ghecrighen
hine souts haer niet swighen
hier na peinsde die vrouwe sere
ende pijnder na in allen kere
hare ensien om datse woude
dat hi haer segghen soude
te waren men hevet dicke ghesien
alse de vrouwen spannen na dien
om te weten enech dinc
dat hem enechsins ontsinct
soe anhanghel sijn die vrouwen
ende soe crijghel in goeder trouwen
savons als die nacht quam toe
entie hertoghe quam slapen doe
blide wel ende in goeder hoghen
soe es die vrouwe besiden ghetoghen
alse die haer belghet sere
maer in sinen aerm namse de here
ende cussese vriendelike
doen seide die hertoghinne rike
ligt met peinse ende laet varen
want valscher man en leeft te waren
op ertrike dan ghi sijt een
ende sotter wijf en levet gheen
in die werelt dan ic been ene
men soude vroeder van enen stene
sniden ofte houwen dan ic si
want wat dinc ghi segt mi
dat ghelovic alte male
ende u ghelaet ende uwe tale
dat doet die minne die ic tuwert draghe
ghi segt mi meneghe loese saghe
ende doet verstaen dat ghi mi mint
ende ic ben oec soe kint
dat ic u gheloeve wale
van dat ghi mi segt te male
maer dat dit al loghene si
dat hebdi ghetoent mi
om een clein sake maer
daer ic u heden vraghde naer
hets waer in wilder weten niet
dat ghi dus groten valscheit pliet
dat ghi mi sout helen saken
die ghi wijst ofte eneghe spraken
dat deert mi en segt wale
dat ghi dese werelt alte male
niet soe lief en hadt als ghi mi daet
nu sie ic wel dat ghi mi versmaet
ende ghi wet doch lieve here
dat ic u minne herde sere
ende ic u niet ghehelen en can
het es recht ghi sijt mijn man
waert mi goet ofte quaet
ic soude u segghen minen raet
maer nu seggic u dat ghi
wel cont helen jeghen mi
het deert oec miere herten sere
dat seggic u wel lieve here
mettien heeft se een suchten begonnen
ende een weenen dat haer ronnen
over danschijn die tranen
die hertoghe die dit sach ane
het deerdem sere te waren
ende seide goede vrouwe laet varen
in mochte die tranen niet ghedoeghen
die ghi laet uut uwen oeghen
noch die grote serechede
maer wet wel voer waerhede
dat de sake die ic weet
u te vertellen niet en steet
ende niemen sone weet die
ende soe waert dan dorpernie
dat icse u liete verstaen
die vrouwe antwerde saen
here soe en segghes mi niet
maer mi doet int therte verdriet
dat ghi mi niet en gheloevet soe vele
noch in ernste noch in spele
alse tontecken enen raet
ghi hout mi seker over quaet
ic waende heimeliker met u
hebben gheweest dan ic ben nu
ghi haet mi dats goet te siene
mi steet des raeds wel tonsiene
mettien weenese vele meer
den hertoghe dien therte seer
hadde om sijn wijfs rouwe
antwerde te waren vrouwe
ic gheloeve u herde wale
dat ghi emmer die tale
sout helen die ic u seide
ende dat ic u die heimelijcheide
die ic hebbe in minen sin
u niet sculdich te helen en bin
op dat salict u doen verstaen
maer dat wet al sonder waen
bi miere trouwen es dat sake
dat icker af hore eneghe sprake
ghi sterfter omme wetet wale
die vrouwe die hoorde die tale
sprac dit gheloevic want ghi wet wel
dat ic en ben scalc no fel
soe dat ic enech dinc bi gode
jeghen u soude segghen noede
die hertoghe haer gheloefde
daer hi sent sere om droefde
ende begonste haer te vertellen al
van siere nichten groet ende smal
die borchgravinne van vergi
ende hoe die ridder ende hi
waren savons indien bogaert
ende hoe hi ginc besiden waert
ende hoe dat hondeken quam
daert den ridder staende vernam
ende dat ghevaren alte male
verteldi hare herde wale
ende hiet haer dat sijt helen soude
ofte si haer lijf behouden woude
want hijt haer op die doot onhiet
op dat sijt vorder seide iet
den hertoghe gheloofde sijt
maer wet datse groten nijt
hadde in haer herte binnen
dat die ridder nedere minnen
soude ende haer ontseide
dochte haer grote versmaetheide
dat hi haer hadde ghedaen
si peinsde in haer herte saen
ja om die vrouwe van vergi
soe heeft hi versmaet mi
maer op dat ic den sinxen dach
met ghesonden leven mach
ic sal haer ene lesse lesen
si salder af bescaemt wesen
dit peinsde se in haren sinne
maer wael haelt die hertoginne
te sinxenen dat daer quam bi
soude houden hof die hertoge vri
ende hi ontboet alte hande
al die vrouwen vanden lande
entie joncfrouwen mede
want het was altoes sijn sede
dierste was die borchgravinne
die ten ridder droech minne
si quam te hove blidelike
want si was scoene ende rike
maer doe die borchgravinne quam
ense de hertoghinne vernam
soe ontstac si als een vier
want haer oghen siense hier
dien si haet alder meest
nochtan heeft sise meest ghefeest
ende ghetoent scoen ghelaet
dan enegher vrouwen die daer staet
maer grote pine doet haer verdrach
datse haer niet segghen en mach
dat si wel sere begheert
tonteckene te haer weert
doen die feeste leden was
na den eten gheloevet mi das
soe heeft die hertoginne vernomen
die vrouwen die daer waren comen
ende leidese in haer camer binnen
om dat si daer souden beghinnen
dansen reien vriendelike
daer was meneghe vrouwe rike
scoene behaghel ende valiant
die hertoghinne die doe vant
hare stade ende haren tijt
moeste oppenbaren haren nijt
dies si hadde int therte vele
ende seide ofte ware in spele
vrouwe borchgravinne sijt blide
want ghi mint nu ten tide
een scoen lief ende feitijs
ende hebdt enen fraien amijs
die vrouwe antworde spellike
dat wet wel vrouwe rike
dat ic mier minnen niemen en an
dan minen here minen man
dien god gheve blisscap ende ere
want ic en minne niement mere
neen ghi vrouwe dese tale
en es gheloeflijc wale
want ghi hebt gheleert soe wel
u ambacht al sonder spel
an dat clein hondekijn
dat wel can dat ambacht sijn
die vrouwen hoordent alle wale
die daer waren in die sale
maer niet en wistense wat droech
om dat die hertoghinne loech
maer die scoene borchgravinne
wert bedrueft in haren sinne
si wert alte male ontdaen
ende ginc in ene waerderebbe saen
daer in lach ene sieke joncfrouwe
op een bedde viel die vrouwe
droevende ende clagende sere
ende seide ay god lieve here
ontferme u mijns doer uwe godheit
wat eest dat mijn vrouwe seit
die vermaende vanden honde mijn
here god wanen mach haer comen sijn
van niement dan dat hijt heeft
dien ic minne vore al dat leeft
hare gheseit ende verraden mi
nochtan en dedijs niet en si
dat hise mint vele meer
dan mi dat mi therte seer
doet nu hebbic wel bekint
dat hi mi niet en mint
alse hi mijns gheloefte af gaet
ay suete god want mi soe staet
dat icken minne vore al die leven
ende hoe mach hi mi begheven
ende een ander vore mi geet
dat soe meeret mi mijn leet
hi es die gone die oit was
mijn deduut ende mijn solas
ay lieve vrient hoe es dit comen
dat ghi mi al sijt ghenomen
ende die valscheit ghedaen mi
te waren lief ic waende dat ghi
mi ghetrouwer gheweest hadt vele
beide in ernste ende in spele
dan triestram isauden was
want god kint die waerheit das
dat ic u minde vele mere
dan isaude triestram dede eere
ja seerdere mindic u mede
dan ic mijns selfs lichame dede
ende ghi hebdt mi nu verraden
dat sal mi mijn leven scaden
waerlijc ghi daet sonde
want ic sal op dese stonde
becoren hier die bitter doot
ay lieve lief twi makedi bloet
onsen raet dat wondert mi
ic betroudu meer dan ghi
mi hier trouwen hebdt ghetoent
ic ben verraden ende ghehoent
want waer god comen sekerlike
selve ute hemelrike
ende hadde mi ghelooft sijn vroude
ende ic u daer mede soude
verliesen ic hadt weder seit
ghi waert mijn joie ende mijn blijdtheit
soe groten rouwe hevet therte mijn
om dat ic van u waende sijn
ghemint herde ghetrouwelike
dat ghi mi dic valschelike
daet verstaen met menegen worde
die ic u selven spreken hoerde
ay lieve vrient in waende niet
dat ghi mi soudt laten iet
en vertellen onse minne
si hertoghinne ofte coninghinne
waer di lief vore mi doot bleven
ene ure en haddic niet willen leven
dat wet suete lief voer waer
ic hadde liever te sterven daer
ende sijn gheleit neven u side
sone maghic nemmermeer soe blide
sijn als ic daer af soude wesen
ay minne eest recht van desen
dat ment vertelt ende oppenbaert
ons begherte ende onse vaert
ghelijc dat nu es ghedaen
hets waer hi woude mi af gaen
want ic seidem al oppenbare
alse ons minne worde mare
dat ict emmer besterven soude
nu es gheden mine vroude
sent ic scheiden moet van heme
soe biddic gode dat hi neme
hastelike mijn leven
ende sijn ghenade mi wil gheven
ende bidde gode ontfermelike
dat hijt den gonen ewelike
vergheve die mi heeft verraden
ende sta hem ewelijc in staden
ende gheve hem ere ende prijs
ende vergheve hem in alder wijs
mijn doot al heeft hi mi onwaert
mijn herte altoes siere eren gaert
ende al heeft hi dit gheseit
van hem comt mi selc soetecheit
dat mi te sterven en es gheen pine
haer arme nam die vrouwe fine
ende hevet haer selven bevaen
om haer borste ende seide saen
lief ic bevele u onsen here
suchtende met groten sere
hier met dwancse haer arme toe
dat haer therte scoerde doe
ende bleef doot liggende daer
op dat bedde dats waer
haren vrient ende amijs
die scoene was ende faitijs
enne wiste niet van deser dinc
in die camere dat hi ginc
daer die dans was ende die feeste
maer en was hem niet dat meeste
hem en behaghes twint niet
want hiere sijn lief niet en siet
dat hem wonderde sere
ten hertoghe seide hi here
deeus here ende waer bi
eest dat u nichte niet hier en si
sine hevet niet hier ghewesen
die hertoghe sach al omme met desen
toten ridder seide hi mettien
gaet in ghene waerderebbe sien
want icker en siere hier niet
ofte si daer mach wesen iet
te hare liepi haestelike
ende helsese vriendelike
ende custe an haren mont
dic ende te meneger stont
cout vant hi den mont ende bleec
dat si haer selven niet en gheleec
hi sach wel datse was doot
doen riep hi met rouwen groet
o vriendinne dien ic minde sere
nu helpt god wel lieve here
si es doot wat salic an gaen
die maget die stont op saen
die daer siec lach doen si hoorde
ende verstont des ridders worde
si seide here het mach wel wesen
want men noit hoerde lesen
van meerren rouwe dan si
heeft ghemaect die vrouwe vri
om die doot heeft si ghebeden
sent si hier quam met droefheden
om dies die hertoginne seide
van harer minnen die waerheide
dat haer was herde leet
want in die camere si haer verweet
van een hondeken cleene
in desen rouwe in desen weene
heeft si gheweest een wile groet
ende bat dic om die doot
mi dunct si heeftse becort
alse de ridder verstont die woort
dat hi heeft doot die vrouwe hoghe
om dwoert dat hi den hertoghe
seide ende al liet verstaen
doen wert hi met rouwen bevaen
dat hi beefde met allen leden
ende viel in onverduldecheden
ende seide lacen lieve amie
dat u mijn oghen saghen nie
ghi waert scoene ende wel gheraect mede
u doghet ende u hoveschede
die es alte male nu leden
in wel groter jammerheden
ic ben verradere ende onghetrouwe
ic hebbe u doot wel lieve vrouwe
het ware recht dat ware ghekeert
dese mort te mi weert
die ghedaen hevet dit verraet
ende dese grote overdaet
ay mi ghine mesdaet mi niet
al hebdire omme dit verdriet
maer u trouwe es soe groet
dat ghi sijt van rouwen doot
nu eest recht dat ic wreke
over mi selven haesteleke
die dese verradenesse dede
an ene want hinc daer ter stede
een scaerp sweert dat daer hinc
dat trac hi ute ende ginc
weder daer die vrouwe lach
die hi droefelijc ane sach
daer hi hare dus stont bi
met weenenden oghen seide hi
ay gheraecte vrouwe fijn
nu willic u goet rechter sijn
van miere groter valscheden
ende dontrouwe die ic u dede
tsweert nam hi in die hant
dat hi haelde ane die want
ende staect hem int therte vore
dat het banderside quam dore
ende viel neder op hare doot
dit sach die maghet in anxte groet
wert si ende sere vervaert
ende liep ten hertoghe waert
ende deed hem alsoe verstaen
alst in die camere was vergaen
ende hoe steerf die vrouwe fijn
om dat haer vanden honkekijn
verweet mijn vrouwe die hertoginne
vore die andere diere waren inne
alst die hertoghe hevet verstaen
ende hi ginc uter sale
wert hi met rouwen sere bevaen
entie joncfrouwe alte male
in die waerderebbe es hi comen
ende heeft die ghelieve vernomen
doot ligghende alle beide
een twint hi doe niet en seide
al waest dat hem sere deert
hi toech uten ridder tsweert
sere verbolghen ende ontdaen
ende es indie camere ghegaen
daer dans was ende feeste groet
tsweert droech hi al bloet
ende es in die dans comen
daer hi sijn wijf hevet vernomen
ende sloech haer tsweert op thoot boven
dat haer die hersene cloven
ghelijc hi haer gheloofde wale
doen hijt haer seide te male
die vrouwe viel neder doot
daer wert droefheit herde groet
van hem allen te waren
die daer ter feesten comen waren
die hertoghe seide saen
vore hem allen diet wouden verstaen
alle de sake van worde te worde
daert menech mensche toe hoerde
diet alte rouwelijc claghen
als si die ghelieve saghen
alsoe beide ligghen doot
was daer rouwe herde groet
dat hof sciet met rouwen daer
die hertoghe dede daer naer
die like graven sonder letten mee
onder enen saerc leide hi die twee
die soe ghelieve waren
dandere leidi oppenbaren
eerlijc teere ander stat
entie hertoghe om dat
hadde den rouwe soe groet
datse om sinen wille doot
waren heefti tcruce ontfaen
ende voer over zee saen
daer hi te hant wert tempelier
ende liet al sijn heerscap hier
daer leidde hi een heilich leven
ende hevet dese werelt begheven
wie dat draghet der minnen doegen
trecke dit exempel vore oghen
ende hele die minne alte male
jeghen die liede soe doedi wale
sonder jeghen sine vriendinne
soe blivet verholen sine minne
want der verraders es soe vele
die gherne benemen der minnen spele
dies moetse god vermalendien
ende al gader hare paertien
segt alle amen hets wel ghedaen
dese rime wet sonder waen
was gheendt sonder saghe
in mey xxiiij daghe
doen men screef ons heren jaer
mccc wet voer waer
ende xv daer toe mede
nu sende ons god sinen vrede
