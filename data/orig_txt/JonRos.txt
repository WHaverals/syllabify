die sake was al te groot
maria datselve ontboot
hij moeste den rouwe altene draghen
in sijn hertte sonder claghen
nu hoert op den lesten dach
als die scriftuere doet ghewach
ende eglentijn hadde onttaen
die crone van goude sonder waen
sij was huesch ende goedertieren
nu keer ic weder tot rosafiere
die commen was in haeren sinne
bij marien der coninghinnen
doen ghinc sij met listen
daer sij scoen hende wele wiste
doen dede sij aen sonder beijden
een hemdeken wan witter sijden
daerover dede die maghedijn
eene pelse wit eermerien
daerboven dede die kussche smale
eenen rock die haer stont wale
doen nam sij al metter spoet
eenen mantel van prijsse groet
ende sette op haer hoot een crone
die rickelijc was ende scoene
doen sij die crone hadde ontfaen
was sy scoene ende welghedaen
doen ghinc sij in de sale
rosafiere die scoene smale
in der ghelijcken in der ghebare
oft eyneghe belde waere
doen stont op menich heere vrome
ende hyeten die maghet willecome
doen soe trac sij achterwert
ende was seer verwaert
ende seide ghij heren wats ghesciet
des en ben ic werdich niet
dat ghij teghen my sout opstaen
doen dede si se sitten saen
doen ghinc rosafier altehant
daer sij haeren suster want
sij seide suster quaden dach
gheve u god diet wel doen mach
hoe waert dij noet soe coene
dat ghij dit bestont te doene
dat ghij myn lief hebt ghenoemen
seker het sal u lettel vromen
ic woude ic u nu hier ter stede
met mynen handen hadde doet ghescleghen
ic mach wel segghen wach armen
dat ghij sult ligghen in sinen armen
dien ic hadde soe seer ghemynt
en hads u ghelovet twint
hort wat die conijnghinne dede
sij was hovesch van seden
ende daer tuwe mijn conincricke
ende u lief ghetruwichlijcke
wi en sijn maer ons tween
noch en sullen nemmermer
onse moeder hebben wij verloeren
die scone was ende welgheboren
onse vader liet ons in swaren pijnen
doen hij voer op die sarasinen
nu sijn wij verdreven uutten lande
dats jammer grot ende scande
nu gaet sitten in myn side
ende nempt die crone die ic u gheve
u camieriere soe willic bliven
totten ende van mynen live
als dit hoerde rosafiere
die hovesch was ende goedertieren
sij sede suster hier ter steede
dwijnghedij my met hoveschede
mijn lief en mach ic nomen niet
lieve zuster wat ghesciet
hij heeft my seker ghelaten
maer en wet niet die sake
het es bij marien tuwecomen
dat hebbic herde wel vernomen
want hij mint se boven al
dat hij doer haer doen most geval
hij mint se boven allen ertricke
maria en moet ons niet beswijcken
suster ic moet die sake weten
oft mijn hertte sal mij breken
ende seide suster op edeleheyden
nu soe doet my eene bede
sij antworden met dien
suster dat sal u ghescien
bit my om silver ende om gout
ic saelt u gheven menichwout
het es een ander sake
ic salt u segghen achter sprake
waer ic bij hem in eenegher listen
dat daer niement af en wiste
ende hij waenden onghespaert
suster dat ghijt selve waert
hij soude my segghen in corter stont
die waerheijt sijns hertten gront
ende ic moet die waerheyt weten
eer ic nemmermeer drincke of eete
lieve suster sonder beijden
laet my ter nacht slapen bij siere siden
ende en doet ghij niet ic moet sterven
ende die bidtere doot verwerven
ic gave u liever sekerlijcke
suster half myn conincricke
maer en wilt u ontsegghen niet
lieve suster wats ghesciet
ghij moetten doen verholen
dat niement te wetene en comme
ende dat wij gheen scande ontfaen
lieve zuster sonder waen
nu swijt seitsij edele wijf
het soude my eer costen dlijf
met dien lieten sij die tale
rosafiere kerde in de sale
het was den avent haerdde bij
hoert wat dede dije maghet vrij
sij ghinc in die camere met liesten
dat daer niement af en wiste
ende decte haer sonder pine
al onder eene gordine
rosafiere die scoene smale
nu keer ic weder in de sale
toriÃ«nten in de stede
nu hoert wat feesten men daer dede
als die feeste was ghedaen
van den avonde sonder waen
doen stont op die coninghinne
mijns lief moeder met sinne
ende nam die coninghinne metter hant
van prijsse die vrouwe faeilant
ende dade stillen dat gheluyt
ende ghinnen beyde toter bruyt
ende seiden in waren saken
ghij sult gaen rusten ende slapen
ende namen die bruyt met eeren
dat doet ons die scrieftuere leeren
ende ledese met blijden sinne
vriendelijcke ter cameren inne
ende die tortijssen doen ic u weten
waren by der bruyt ontsteken
sij ghinc te bedde sonder blame
alsoe haer eerlijc was ende betame
doen kerden sij in dat palas
nu hoert wat dede jonitas
hy ghinc voet over voet
sijn sins was hy onvroet
ende riep maria nu eest tijt
dat ghij mijns ghehuldich sijt
vrouwe ic hebbe u langhe dient
op oetmoet sijt uwe myn vrient
wairtuwe es myn lief gheboren
van miere moeder hier te voeren
eer ic se liet in groeter noet
ic soude hair bidden broot
mochtic myn lief op bedde weijden
ic souder haestelijc op springhen
ay vach lacen neen ic niet
dies moet ic doghen swaer verdriet
doen dit seede die coninc
in die camere dat hij ghinc
voir dat bedde ghinc hij staen
sine cleederen heeft hij uutghedaen
vriendelijcke daer ter steden
nu suldij hoeren wat hij dede
men deden die tortijssen uut
als dat vernam die scoene bruyt
ghinc sij herde lijsselijcke
van den bedde die vrouwe rijcke
ende op dat bedde quam sciere
die overscone rosafiere
ende strecte haer ter selven tijden
op dat bedde sonder beyden
sy was scoene van leden
nu hoert wat die coninc dede
doen so ghinc hij metter spoet
lighen op dat bedde goet
als hij daer was tehande
nam hij sine sneewitte handen
ende seinde haer sij sede wader
hier willic sijn in uwer ghenaden
dat ic dit houwelijc moet anegaen
ende dat tuwer eeren sijn ghedaen
ende als wij niet langher en sullen leven
moetti ons hemelrijc gheweghen
ende voeren ons dit sijt wijs
in dat soete paradijs
dus bewael hem die coninc
ende strecte hem metter dinc
sekerlijcke ter selven tijde
neven rosafiere sijde
sinen aerme heeft hij verheven
ende waenden over zijn wijf hebben gheslegen
hi sloch se over rossafiere
die hovesch was ende goedertieren
hij sede willecom vrouwe
met hertten ben ic u ghetruwe
ghij sijt myn wijf ic ben u man
want ic u eere ende ducht an
wij sijn beyde ende bloet
edele vrouwe ende goet
bi der heylegher kerken
god ons heere die moet ons ghesterken
ic minne soe seere rosafieren
doen weende die coninc herde sere
dat sij my doet thertte breken
soe seere ben ic met haeren minnen ontsteken
ende en wisten wien dat seghen
noch nement te voeren legghen
ghij sijt haer suster goede
haers waders kint ende haers moeders
up trouwe ende op edelhede
daeromme biddic u een bede
dat ghij haer sonder leetten
sulken clederen wilt doen sceppen
als ghij sult draghen edele vrouwe
dies biddic u op rechter trouwe
ende laet se sijn bij uwer sijden
allen daghe ende allen tijde
ic moet se allen daghe scouwen
oft ic blijve doot van rouwe
sij antworden met stillen talen
dat hijt niet en verstont wale
ende sede coninc van allen desen
dinct my groot wonder wesen
dits emer een groote sake
daer ghij mynder suster om latet
boven my es sij soe scoene
dat sij mocht draghen croene
hi siede vrouwe oft ghijt ghebiet
die sake en moch dij weten niet
sij es seker al te groet
want my maria selve ontboet
doen soe swoer hij eenen neet
dat hem was herdde leet
her coninc setsy moet dit bliven
ic en ligghe nemmermeer bij uwer sijden
noch en comme in u bedde
ghij en sult my die waerheyt segghen
doen antworde hij tehant
vrouwe gheeft my eenen pant
sy antworden sonder tsneven
heere wat pant soude ic u gheven
ic saelt u segghen edele vrouwe
nyet dan nyale trouwe
dat ghijt niemet en sult segghen
no man no wive te woeren legghen
voer dat compt den lesten dach
dat ment niet langher heelen en mach
sij lede haer hant te dien tijde
den coninc over sijn side
daer ghelofde hem trouwe
rosafier die scone joncvrouwe
dat sijt niement en soude segghen
nocht haer suster te voeren legghen
sonder u vri edele heere
dan versuchten herde seere
nu hoert naer my lieve vrouwe
op susterlijcke trouwe
want ic was al ghereet
die maghet te truwene welghereet
ende haer te nemenne tenen wijve
maer lacen het moeste achterbliven
ic woude maria sijn onderdaen
ende in haeren dienste staen
doen ghinc hij altehant
daer ic maria belde want
doen viel ic over myn knieden
ende leide mijn hant tegader mettien
doen seidic maria edele rose
bericht my al sonder boese
waert u lijf ende bequame
dat ic myn lyf pennetencie name
doen ghinc hij hair sonder letten
die gherechte waerheijt segghen
alsoe hem dinghel hadde gheseit
nu hoert vrouwe op edelheit
doen moest ic die waerheyt weten
dit horde ic den inghel spreken
hier suldy ontfermerticheyt hooren
onder een planete es sij gheboren
dat sij haren wader moet draghen kint
dat en mach achterbliven twint
ende ooc moet si oppenbaere
der werelt wijt gaen vii jaer
om dese sware saken
vrouwe moet ic rosafiere laten
als dit horde die jonghe vrouwe
was sij bena doet van rouwe
vrouwe seet hij ghij en doet niet wale
dat ghij ghewaghet deser talen
doen antworde sij met desen
dinc u dat ennich wonder wesen
die boetscap gaet my al te naer
des es mijn hertte harde swaer
het es ende was myn suster goede
myns vaders kint ende mynder moeder
nu bidde ic u her coninc uutvercoeren
na dien dat sij daer es gheboren
ende sijt niet en mach ontgaen
dat ghij hair wilt vriendelijc bijstaen
om al te latene sekerlijcke
u vrouwe ende myn conincrijcke
wan lande te landen soude ic haer bidden broet
eer ic se liet in eynegher noet
dan verdroch hem ter selver uren
den edele coninc puere
ende nam in den aerme sijn
rosafiere dat maghedijn
doe wart sij seer verwaert
ende trac haer achterwert
ende seide edele coninc fijn
doer gode nu hoert naer my
ic gheloefde in goeder trouwen
maria onser lieve vrouwen
den eersten man die ic soude truwen
her coninc dat suldi scuwen
dat ic in waerheden
maria houden soude suverhede
ende suver bliven den eersten nacht
nu bidde ic u door maria cracht
ende doer hare reynicheden
laet my volcomen myne bede
die coninc antworde met dien
doer maria salt u ghescieden
doen kerde hem omme die coninc
ende sliep met der dinc
als dat rosafier wiste
ghinc sy van den bedde met listen
ende doen quam sonder gheluyt
up dat bedde die scoene bruyt
dus laghen si twaren
totten daghe sonder sparen
als den coninc sach den dach
stont hij op alsoe hij plach
ende grottese hoghelijke
die vrouwe van orienten rijcke
ende sij groettenne die coninc vroeme
nu es hij in die sale comen
hij groette sinder moeder goedertieren
nu hort wat dede rosafiere
uutten cameren ghinc sij met liesten
dat daer niment van en wijste
ende quam den coninc daer te ghemoete
nu hoert hoe sine grotten
her coninc seetsij lieve heere
god gheve u lachter emmermere
ghij sijt dongetrouste een
die noet sonne ofte mane besceen
waeromme hebdij my ghelaten
hets emmer een swaer sake
al lachende dat hijt verdroech
sijn oghen hij vriendelijc op haer sloech
trouwe lief gheloeves my
ghen sake en wetic aen dij
ic minne u boven allen vrouwen
al en mocht ic u niet trouwen
ic salle u selke ghiften gheven
vulmaect lief alhier ter steden
scoene wijf es een conincrijcke
ontfaet dat van my blydelijke
sij sprac her coninc dit sermoen
en dorfdy aldus voer mi niet doen
ic segghe u dat al sonder blijven
ic lach te nacht bij uwer sijden
als dit die coninc hoerden
versuchti metten worde
ende sede scoene wat vraegdij dan
sekerlijc ghij wetet al
wie heeft my ghedaen dese scande
hij en es soe hoeghe in mynen lande
al waert oec mijns selves wijf
sekerlijcke ic nam haer dlijf
sij riep ghenade edele man
die scoenste die nie lijf ghewan
het heeft ghedaen myn suster goede
mijns vaders kint ende mynder moeder
verghevet haer op rechte minne
die wie draghen in onsen sinne
doen soe sprac hij sonder tsneven
vulmaect lijf het es al vergheven
al hadde sij vele meer mesdaen
doer dinen wille sonder waen
si sede her coninc dat loen u god
die over allen die werelt heeft ghebot
nu bidde ic u op hoveschede
dat ghij my doet eene bede
nadien dat ic ben vercoeren
ten swaren sonden ende gheboren
ende ics niet en mach ontgaen
soe bidde ic u lijf sonder waen
voert my met ghestade sinne
teenen grauwen cloesteren inne
ende laet my draghen ter selver tijt
die covele ende dat abijt
dat bidde ic u lieve heere
marien te love ende thoer eren
dat sij my moet verdinghen
ende uutten swaeren sonden brenghen
hij antwoerde haer met dien
vrouwe dat sal u ghescieden
up sijn paert nam hij se met liesten
dat daer nienen af en wijste
ende vordese met blijden sinne
teenen grauwen cloesteren inne
doen sij in den cloester quam
ende dabdijsse dat vernam
viel sij over haer kniden
ende weende seere met dien
ende sprac vrouwe om onsen heere
die hem liet pinen herde seere
ende doer ons sterf die bittere doot
gheeft my clederen ende broot
alsoe langhe als ic sal leven
dabdijsse sprac men salt u gheven
ende doer den coninc die hier staet
die sal u gheven goeden raet
doen bracht men haer ter selver tijt
die covele ende dat abijt
nu hoort wat die coninc dede
hij gaf haer ter selver steeden
den closteren x dusentich pont
doer die minne van haer sij ons cont
hij sede scoen lief ende vrie
allen daghe com ic te die
ende troste dij van uwen rouwe
si weende seere die joncvrouwe
ende sprac te hem sonder tsneven
aldus lief en mocht ic niet leven
ende en seegt mynder suster niet
mynen rouwe ende myn verdriet
hij sede lijf wel scoene kint
soe wair ic herde seere verblent
doen nam hij orlof aen haer
ende en reet wech sonder sparen
doen quam teghen hem die coninghinne
ende groettene met blijden sinne
doen sprac si her coninc ter steden
uwen orlof willic nemen
mijnder suster willic soeken gaen
met rouwen es hair hertte bevaen
si doghet wel sy es uut haren sinne
edele coninc doer u minne
doe dit hoerde die edele heere
vrouwe set hij dese tale en segt niet mere
doen sweech die vrouwe goedertieren
nu keeric weder tot rosafiere
die in den cloestere was ghedaen
vore dabdisse ghinc si staen
die porte sal ic wel wachten
beede bi daghe ende bij nachten
ter porten sal ic wesen snel
ende laten niement in en kennen wel
doe antworde die abdisse met desen
dit ambacht sal ic u gheven
doen ghinc sij ter porten waert
met bitteren tranen onghespaert
daer stont sij woer vii jaer
dat segghic u overwaer
si wasser seker tuwe gheboren
nu suldi van haren vader hoeren
hi hadde gheleghen in swader pinen
jeghen die felle sarasinen
om te wrekene dat soete bloet
dat doer ons aen cruce stont
ende es te lande comen
ende heeft die waerheyt al vernoemen
dat sijn dochter in den cloester es ghedaen
ende heeft die waerheijt al verstaen
doen swoer hij met sterken moede
want hem was wee te moede
dat hij soude lude ende stille
met haer doen sinen wille
hij quam dicke te cloestere ghereden
voer die porte up ende neder
sij kendene utermaeten wel
maer sij sloet die porte snel
ende en woudene niet enlaten
dat was hem een droefve sake
hij quam ghereden met groeter cracht
tusschen dach ende nacht
in den derden dach van meye
voer den cloesteren in een valleye
die sede vrient waer wildi waren
in desen nacht al sonder sparen
hier es menich mordenaer int wout
al waerdi noch alsoe stout
ghij en mocht int riden noch ontgaen
doe antworde die boesse saen
wildi mi gheven sonder blijf
u siele ende u lijf
ic sal u hulpen ridder vroeme
dat ghij in den clostere sult comen
nu hoert wat dede die kettijf
hij gaf op siele ende lijf
den viant op die selve stat
om een soende dien groeten scat
doe sciep hij hen beijden in twee nonnen
haestelijcke ter dien stonden
ende hij ghinc al onghespaert
met haren vaderen ten cloester waert
doen liet haer rosafiere gheleiden
voer eene venstere ter dien tijde
ende waende twee nonnen hebben ghesien
van haeren cloesteren met dien
doen liet sij inne die felle gasten
ende sloet die porte waste
nu hoert wat die duvel dede
hij leedde haren vader ter stede
daer rosafiere te sclapene plach
alsoe haer ordene was
doen ghinc hi al sonder letten
hemselven up dat bedde strecken
aen haer en hadde hij ghen macht
hij moeste rumen met grooter cracht
ons seit die heileghe gheest
dat ons trost es aldermeest
in wat sonden dat sij
gods gratie moeter wesen bij
nu hoert wat dede die scoene smale
sij las haer ghetijdene wale
voer maria ghijnc sij staen
dat segghe ic u al sonder waen
ende knielde oetmoedelijcke
voer maria van hemelrijcke
ende rieppe ghenade vrouwe metdien
mijn hertte wilt mi ontvlieen
sij riep ghenade wolle vloet
sint dat ic in die capelle stoet
my en was noet soe wee
hadde myn hertte moghen breken ontwee
als tuwe op deser uere
moeder ende maghet puere
wat sal my nuwe ghescien
myn hertte wijlt my nu ontflien
sij rieppe ghenade edele vrouwe
slaet u oghen op mynen rouwe
ic bidde u doer dieselve wee
die ghi claghet an salomee
dat ghij my hulpt op dese tijt
want ghij moeder ende maghet sijt
doen seide sij salve regina
met dien sciet sij van daer
met vele bitteren rouwe
rosafiere die scone vrouwe
doen ghinc sij sijt seker das
daer sij altoes te slapene plach
ende bat haerde vriendelijcke
der fonteynen van hemelricke
nu moet dij mijn troester wesen
hair wader stont aen haer met desen
die te haer was herde fel
bi den aedem kendene sij hem wel
ende penst om die moerderlijcke trouwe
die maria ons vrouwe
dadi die sonden in desen stonden
ghij jacht die siele ter hellen gronde
wat sij sprac ofte riep
en mocht haer al hulpen niet
daer wan hij al sonder sparen
een kint in der nacht aen haere
nu mach sij wel lien
dat verwlt es die profesie
die van hare was gheseet
dies dref sij groote jamerheyt
ende sij riep onsalege name
sprac rosafiere die scoene smale
den wader nam sy bi der hant
ende sede haeren wadere tehant
doen nam sij hair rechte hant
ende sede haeren wader te hant
ende seide god dor uwe oetmoet
die ant cruce storte sijn bloet
ende ontfinc meneghe wonde
ontfermt u my miere sonden
in ommacht dat sij nedersloech
daer doghede sij pine ende onghewoech
doen bette sij neder ter eerden
nu hoert van den coninc werde
o lief seet hij edele figuere
sprect teghen my te deser ure
ende en sprecti niet ic blive doot
soete lief in deser noot
heeft u iement iet mesdaen
segt my dat al sonder waen
want ic en machs niet langher vieren
ic moete weten herde sciere
nu segt my vriedele wijf
en sprectij niet het cost my dlijf
ic sal my strecken bij uwer sijden
dan sullen wij te gader ghelijden
dan sullen wij varen dies sij wijs
in dat soete paradijs
daer sullen wij bliven sonder rouwe
doen antworde die joncvrouwe
ende becomen van der ommacht
daer sij voer den coninc lach
scoen lief seet sij
en segt niet meer macht te my
mynen maghedoem es verloeren
dies heb ic rouwe ende toeren
her coninc doet my eene bede
up trouwe ende op edelheijde
en dat se niet om allen goet
dat comt uuter seen vloet
doen sede sij edele conic stout
voert my buten in dat wout
ende set my te middewaert
dies bidde ic u al onghespaert
dan sal ic sijn te ghemake
ic vergheve u sonden ende sake
de dieren sullen my hebben saen verbeten
metten tanden ende gheten
dan en sal niement sonder sparen
weten waer ic ben ghevaren
laet staen die tale edele wijf
ic name my selver liever dlijf
troest u lijf op onser vrouwen
die sal u altoes sijn ghetruwe
ende sij en sal u niet begheven
doer haer groote ontfermicheiden
ende als ghij lieve vriendinne
hier niet langher en moghes sijn inne
dan segt my hoe met u staet
ic sal u gheven raet
ic sal u voeren in vremden landen
daer suldij bliven sonder scande
en segt mynder suster niet myn elende
waerwert dat ic my bewende
doen reet die coninc onghespaert
droeffelijcke tuuswaert
doen quam teghen hem die coninghinne
die hovesch was ende vroet van sinne
in elleke hant brocht sy een kint
ende sede willecome edele coninc
metten derden ghinc sij swaer
want sij en ghinc niet langhe daernaer
doen sede sij edele coninc
gheeft my orlof ende mijn kint
want ic moet sonder waen
mynder suster soeken gaen
ontfermt der vruch in mynen lichame
comter af u eyneghe blame
vrouwe het soude u costen dlijf
doen soe swech dat edele wijf
die hovesche was ende goedertieren
nu hoort weder te rosafiere
si diende altoos ghetruwelicke
der moeder gods van hemelricke
dat si se moeste verdinghen
ende uutten swaren sonden brenghen
ende allen daghe reet die coninc
ende troeste dat scoene kint
ende alse die coninc wiste sonder waen
dat sij bijna hadde volgegaen
alsoo hij hem hadde gheseet
ghinc die coninc wel ghemeit
ende sat op een dier ghesneden
ten cloester waert voude hij riden
ende nam over hem met ghewout
beede silver ende gout
dat was op derden dach van meye
quam hij ghereden in een valleye
voer den colosteren alsoe saen
die porte heeft hij wijde ontdaen
doen groetten sij den coninc rijcke
ende hij haer vriendelijcke
nu segt my lief hoet met u staet
ic sal u gheven goeden raet
hoert lief ic doen u ghewach
blivic hier noch eenen dach
sij sullent allen werden ghewaer
van den cloesteren haer ende daer
hier es myn paert ende mijn ghesijnde
wij sullen te gader henen rijden
sij seide her coninc bij mynder trouwen
ic wille gaen dienen onser vrouwen
ende sij riep ontfermelijcke
o fonteijne van hemelrijcke
nu soe moet ic van u sceeden
my en ghescie noet soe leide
ic moet dolen en wet hoe naer
achter landen ic en wet waer
wat sal ic doen allendich wijf
dat ic noet ontfinc lijf
hoe sal ic my ter werlet setten
sij es soe vol quader trecken
die draghic in myn hertte verdriet
die conic sprac volmaec lijf
maria en sals u niet afgaen
ende ic sal vriendelijcke u bijstaen
my en rout myns lievens niet
ic ville doen lijf dat ghij ghebijt
her coninc setsy wat myns ghesciet
en hebbe u te gheven niet
diere lijf en begher ic niet
mijn herte doghet swaer verdriet
maer ic bidde u scoene smale
tghelt dat ghij went met uwen lichaeme
dat ghijt niet en sult verteren
maer ghevet dor die moeder ons heren
dat sij u moet verdinghen
ende ter hoogher blijsscap bringhen
ic sal u alsoe wele gheven
ghij sult er vii jaer af lieven
al soudic van hongher bliven doot
en sal u laten in ghender noet
hovesch lief ende vrie
ic sal hier oec comen te dien
telker maent scoene joncvrouwe
ende troosten u bij goeder trouwen
ic soude van rouwe blijven doot
ghy sout my bringhen in sulker noot
maer als die vii jaer sijn leden
suldij comen hier ter steeden
hij gaf haer selver ende gout
ende cleederen menichfout
hadde sij ghewilt overwaer
sij hadder of ghelievet vii jaer
doen reet die coninc tuswaert
sijn hertte was hem seere beswaert
en hadde die moeder gods ghedaen
hij hadde verdoelt gat sonder waen
mer dinghel van den paradijse
moeste hem den wech wijsen
rech tot dat hij thuus quam
sine vrouwe dat hij vernam
doen custen sine aen sinen mont
vriendelijcke aldaer terstont
doen sede sij coninc edele here
vaerom droefdij aldus seere
ghij hebt al ander dinc
int hertte dan ic weet edel coninc
gheeft my orlof maecht ghescien
met mynen kinderen allen drie
mynder suster moet ic soeken gaen
haer doghen gaet my al te naer
doen sprac die coninc die edele heere
vrouwe dese tale en segt niet mere
doen swech die vrouw goedertieren
nu keric weder to rosafiere
die buten vech was ghegaen
haer doghen suldij nuue verstaen
sij riep sone ende wader
ende heylege ghest algader
wat sal ic nuue bestaen
ter quader werlet moet ic gaen
wat sal ic doen aerme kettive
troest my nu van den lijve
doer u groote ontfermicheit
een jonghelijnc quam daer ter steden
up een ors van stercker lede
nu mochdij hoeren wat hij sede
hi sede troest u scoene joncvrouwe
in desen doghene in desen rouwe
ghij sult myn vriendinne bliven
totten ende van dinen lijvve
sij sede wat dat myns ghesciet
uwen amye en blivic niet
maer en verbiede u lude noch stille
met my te doende allen uwen wille
dit was dierste dat sij misdede
buten wineghem dats die waerheyde
doen ghinc haer sonder letten
in die quade werelt setten
ende waert dat quaeste wijf
die nie ontfinc van moeder dlijf
haer eeden waren soe groot
ende dicke swoer sij gods bloet
allen dat haer die coninc seede
hadde sij vergheten in waerheiden
si en achte op god groet noch clene
maer emmer diende sij die maghet reijne
der fonteyne van hemelricke
dat si se niet en moeste beswijken
daer soe ghinc sy overwaer
in swaeren sonden vii jaer
niet wele men niet vele meere
nu suldij hoeren van den heere
die bij synder vrouwen was gheleghen
alsoe hij dicwille dede
sinen aerm sloech hij over hare
ende sede scoene smale
morghen moet ic onghespaert
waren te sinte jacop waert
doen sprac die edele vrouwe
o coninc goet ende ghetruwe
so moet ic waren bij uwer sijden
binnen den muren  en willic niet bliven
edele vrouwe ghij hebt onrecht
met my en sal waren man no knecht
dus laghen sij totten daghe
onder hen beiden met groten claghen
als die coninc sach den dach
stont hij op allen dat hij mach
doen ontboet die coninc goede
beijde wader ende moeder
hij sede wader bewaert myn kint
het es u herde wel becant
ende ghij moeder bewaert myn wijf
ghelijc u selves lijf
ende myn kinderen allen drie
op sijn paert sat hij met dien
ende allen dat volc van den lande
hadde rouwe ende vranc sijn handen
ende reden metten coninc twaren
tot dat sij quamen aen sijn palen
doen dese wederkeeren
die coninc ende die eedele heere
ende nam allene die waert
te sente jacop in galissie waert
ende als die coninc sach
dat men niet meer sien en mach
doen liet hij die waert
tsintte jacop waert
ende voer ter steden daer hij se liet
dat en woude hij laten niet
ende als hij ter stat quam
ende hij se daer niet en vernam
doen soe maecti jamer groot
ende seide lief sijdij in u sonden doot
dats groete jamerheijde
ende wende seer ter steden
ende sedeeynich quaet meensche sonder blijf
sal u hebben ghenoemen dlijf
constic uwen licham vinden
seker ic souden ter eerden brenghen
ende bidden over dij
ende uwer sielen ghehulpich sijn
doen dede die coninc sonder leten
over in venegen setten
om te soekene die scoene figuere
soe langhe reet hij die stat duere
daer sij voer eenen kelder sat
met vii putiers ende at
haer overste cleet hadde sy uutghereet
ende teender canssen bijgheseet
doen hief hij op sijn hant
ende sede hem te hant
ende seide god hemelsche wader
waerom onwerpt haer die mensche algader
waertoue es dese joncvrouwe comen
sij en hadde niet eenen eet in haer ghenoemen
over x jaer om een conincrijcke
sij swersse nu om een mite
mochtic in den kelder comen
maer ic duchte het soude my lettel vroemen
haer gheselcap es so fel
sij souden mij doeden dat wetic wel
met desen heeft sy hem ghesien
ende quam op die strate met dien
ende begonste wast te houdene
bi den breydel fijn van goude
ende seide coninc ic cenne u wel
al ben ic quaet ende fel
maer die trouwe sonder waen
die ghij mi dicke hebt ghedaen
soe willic van u scouwen heere
waert vech ende blijf in u eere
myn ghesellen sijn soe fel
heere ghij en sijt hier niet wel
ic ben een dat quaeste wijf
die nie ontfinc van moeder dlijf
soude ic langhe bij u staen
letter ere soudi van mi ontfaen
vaert wech blijft in u eere
te mynen ghesellen willic keren
hi antworde van haren gaste
ende sprac al sonder raste
al stontdi xx daghe bij my
edele lief ende vrij
ghene scande en soude ic ontfaen
scoene lijf al sonder waen
doen nam hij haer hant al metter spoet
ende dwansse dat er bloet
te haeren naghele uut woet
saghent myn ghesellen heere ghi waert doot
segt my dan lyf hoe met u staet
ic sal u gheven goeden raet
god heeft sin aermen ontdaen
hij sal u vriendelijc ontfaen
ende sal u vergheven uwe sonden
ende toghen u sijn opene wonden
doen begonste sij te lachene zeere
ende sede swijcht lieve heere
sage ic ghender sonder leetten
eene scoene tafele setten
daeraf soude ic wesen blijde
ende ijc terlinghen te selven tijde
alse die messe was ghedaen
voer marien moeti gaen
ende bidden ghetrouwelicke
der moeder gods van hemelricke
dat sij my doen verstaen
hoet met my sal vergaen
ic en ben niet alsoe stout
dies droef ic menichwout
dat ic voer haer derre gaen
haer suverheyt es soe claer
ende myn senden sijn soe groet
edele coninc ende ghenoot
ic soude my scamen al te zere
te gaene voer die maghet reine
hovesch lijf ende vrij
sij sal u bat hoeren dan mij
sij es wolmaect ende goet
gaen wij te gadere metter spoot
sij es moeder ende maghet bleven
doer die sonden dats vergheven
hij heefse bij der hant ghenoemen
ende sijn voer maria comen
ende vielen over hare kniden
ende leiden hare handen te gader met dien
die ghij claghet an solome
ontfermt ons rosa bloeme
sij begonsten seer te kaermen
der moeder gods begonste tonfermen
ende liet haer dalen daer ter steden
met eender groeter claerhede
wellecome seet sij soene mijn
saleghe moeder sal ic u sijn
ghij hebt goed middelaer ghewest
van sonden sijt ghij ghenesen
ende uwen lief sijn vergheven
haer sonden alhier ter steden
siet soene sonder waen
wat ic doer u hebbe ghedaen
ic hebbe voer die portte ghestaen
ende heb se gheloeken ende ontdaen
dat es voer dij lieve kint
met hertten heb ic u ghemint
sij es hovesch ende velgheraect
ende in allen duechden volmaect
oec sal sij morghen sonder waen
dat abatscap ontfaen
haer soete lijf es hier ontboden
dat hij ter festen soude comen
ende oec sijn goede wijf
ende sijn kinderen sonder blijf
ende oec sijn wader ende sijn moeder
die waerheyt maec ic u vroeder
ende oec heeft sij overwaer
porttersse ghewest vii jaer
alse die coninc dat hadde verstaen
dancte hij maria saen
doen seidi lijf al sonder waen
al u doeghen es ghedaen
in den cloestere suldi comen
tuwer eeren ende tuwer vroemen
sij antworde wats myns ghesciet
in den cloestere en come ic niet
mynen lichaem en mochs niet bestaen
dat ic in die kerke soude gaen
ic wille voer u knielen ter eerden
myn hooft afte sclaende met een en swerde
jonitas seide lief sonder ghenoot
ic soude eer selve bliven doot
doen nam hi se in den aermen sijn
jonitas die joncghelinc fijn
ende droechsse ter kerken doere
al wert hem noch soe suere
maria was wel bedacht
ende heeft haer dabbijt bracht
haer cledere mijnlyc ende soete
vanden hoofden totte wotten
vriendeiijc sonder beyden
hoert wat rosafier seede
o lijf ghij hebt mij gheleyt met listen
dat icker niet af en wiste
doen was sij uutermaten blyde
die nonnen quamen te strijde
doen quam die abdisse
ende seide lijf kint sengt u lesse
doen antworden sij met dien
vrouwe dat sal u ghescieden
dat heb ic ghedaen lude ende stille
lieve kint om dinen wille
ende dinen wader ende diner moeder
heb ic altoes in goeder hoeden
ende u kinderen allen drie
heb ic in hemelricke met my
hierboven in den hoeghen troone
daer die enghelen singhen scoene
u goede wijf die es alleene
in rouwen ende in groeter wenen
en hadde myn troest ghedaen
sij vaer doot sonder waen
nu vaert thuus te dien lande
ende troest u wijf te hande
ende segt haer sonder waen
hoet met haeren suster es vergaen
ende dan gheeft u conincricke
doer myn kint mindelijcke
dan sal ic halen die joncvrouwe
die ligghen sal in groeten rouwe
ic sal haer vraghen ghevaerlijcke
oft sij wilt waren in hemelricke
ende sclaet dijn oeghen overwaer
in den hemel die scoene es ende claer
siet wat lieve ghij sult ontfaen
voer die dueghet die ghij hebt ghedaen
doen sach hij in den troone staen
drie setelen welghedaen
aen elcken hinc een croone
die rickelijc was ende scoene
doen riep hij maria vrouwe
laet my desen setele scuwen
o soete lijf hebdij ghehort
van maria dese wort
ja ic seetsij ghebenedijt
moetti sijn op dese tijt
lief het es al bij uwen sculden
dat ic sekeren ben behouden
nu troest u selven scoene smale
te mynen lande willic waren
doen weendes herde bitterlijcke
ende hij voer wech die coninc rijcke
alsoe maria selve seide
troeste hij sijn wijf sonder beiden
ende hoet metter suster is ghesciet
seede hare ende ic en lieghe u niet
doen dancte hij oetmoedelijcke
der moeder gods van hemelrijcke
doen ghinc die coninc metter spoet
ende gaf om goede allen sijn goet
pennetiencie dedi xl daghen
doen quam maria sonder saghen
alle beide onghespaert
ende voer dese ten cloestere waert
doen was daer groot hantghesclach
menich riep o wij o wach
wat sal dit cloester nuue verliesen
waer sullen wij nu ander kiesen
dies hebben wij wel groeten rouwe
noet en was ghen soe ghetrouwe
doen liet haer dese rosa bloeme
dalen die daer was comen
met grooter inglenscare
ende songhen oppenbare
maria seide dochter mijn
ghetruwich vrient sal ic u sijn
wilt ghij met mich waren sekerlicke
rechte voert in hemelricke
sij sede vrouwe wat myns ghesciet
in hemelrike en wille ic noch niet
doen songhen dinghlen herde clare
met eender stemmen dat was waer
maria sprac wats u ghesciet
en vildij waren ten hemelricke niet
vrouwe soe waer ic dat quaeste wijf
die nie ontfinc van moeder dlijf
