dat ons nature wantroest te desen
in boucken van naturen wi lesen
dat onder allen dieren van groten zeden l leden
sone heeft gheen den mont ghesneden
so cleene als tmenschelike diet
ende daer bi es ons wel bediet
dat wi in onse voetsel souden
ghetemperthede ende mate houden
ende altoes overmate vlien
eene ander leeringhe es te dien
dat in ghulsheden rust die duvel
hier up spreect sente matheus wel
alse donsuvre gheest viant
hute eenen meinsche moet te hant
wandelt hi bi steden droghe
of hi daer ruste vinden moghe
maer neen hi hine vintse daer niet
die droghe steden zijn bediet
die ghetempert leven ende wel
in dusdane ne vint de duvel
quade exemplen die si gheven
den ghenen voer wien si ghulselic leven
sente pauwels scrijft van desen
in eene epistele die wi lesen
vergrammet dijn broeder dor dine spise
sone wandelstu in gheere wise
na dien dat caritate ghebiet
verlies met diere spise die niet
daer god omme gaf sijn leven
in eene andre epistele bescreven
so staet van den ghulsen ditte
die ghulse die sijn selve smitte
van leckernien niet alleene besmit
maer si sijn smette claer es dit
besmettende den evenkerstijn
die naer hem lieden ziende sijn
tander onrecht des sijt vroet
dat ghulsheit den evenkersten doet
die dinc wert meest gheouffent van den man
daer hi meest minnen heeft an
si aenbeden goud selver of steene
die ghulse ane beedt alleene
dat die naturlike hitte
niet en mach verteren ditte
