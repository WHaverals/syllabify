alle gader sterke man
ende goede wapene an
ende grimuwaert zijn sort
aldaer wierp rechte vort
daer bi dat guweles
tzinen nette comen es
ende wert recht in dole
ende buten ziere mole
ende zine gezellen drie
cume so wisten zie
weder si ghingen of reden
stappans datsi leden
enen doren groot ende breet
daer so was wel bereet
grimuwaert ende die zine
in vulre wapine
die so riepen met moede wreet
vastelijc nv beet nv beet
alle iiij ghi peilgrijn
ghi moet uwe arabijn
hier laten ende v goet
ende blide zijn dat ghi te voet
van ons leuende moget geraken
dat so dochte qualijc smaken
den hertoge guweloen
ende zeide ghi felloen
soudi ons willen rouen nv
kendi mi dat zecgic v
ghi sout arde node doen
ende ghi ne waert ooc niet so coen
wie zidi dan sprac grimuwaert
dat wi van v veruaert
souden zijn gemeenlike
al waerdi die meeste van vrankerike
daer omme souden wi niet laten
omme te zoukene onse baten
fellijc zeide guweloen
quaden ende moeti doen
soudic dor enen mordenare
moeten zecgen wie ic ware
daer ic verholen wilde riden
so addic tdezen tiden
danne geleeft lanc genouch
ic zal meere ongeuouch
eer ebben an mine lede
doe trac hi een zwaert van goeder snede
van onder die kneuele zijn
ende eene huue stalijn
addi onder zinen hoet
wel getempert ende goet
ende zijn rudder mede
trac een zwaert vuter scede
datti sturte onder voet
ende heersene ende bloet
hem te zamen vute ran
daer omme die ondadige man
aldaer niet achter terden
het began buten verden
onder hem te gane daer
grimuwaert die toueraer
moeste daer bliuen mede
ende grimuwaert die dede
sijn bloet tdiere stonde
lopen vut nese ende vut monde
vanden slage die hi ontfinc
hi stont vp ende ghinc
daer hi staende vant zulc cruut
dat in adde zulc virtuut
als hijt nutte ent ter herte
quam verloos hi alle smerte
quetsure ende zeerhede
ende van zinen gezellen mede
die hi daer zach gewont
stac in elken inden mont
aldaer of het was gedaen
ende si genasen zaen
maer die dode bleuen doot
si trecten met aesten groot
te zamen in hare duwiere
die dode grouuen si schiere
beder dander ende die hare
maer daden die dode dare
wapene ende cleder vut
si die ghingen in dat cruut
ouer zien hare gewin
die paerden waren in
die duwiere geleet
daer hem wel was gereet
hoy ende voeder coren
si bezagen tdier oren
die male daer si in vonden
arde vele diere ponden
in goude ende in zelvere claer
ende juwelen dierbaer
van mantel ende van clederen mede
daer si bi te dier stede
bekenden die wareit das
dat het een groot heere was
het ne dede clene man
nie zulke gewaden an
van gesteente ende van goude
beset arde menichfoude
ende geuoedert met ermine
elc der auonture zine
dancte bouen maten zeere
maer si waren vuten kere
om hare gezellen doot
maer mette goude root
so waren si vergeten
si ghingen drinken ende eten
ende waren metten bliden
vp guweloene willic tiden
die welke also lage sloop
ende ghinc ende croop
datti vuten woude quam
daer hi enen wech vernam
dies hi was zere blide
ende trac an ere zide
ende hieu neuen der aerde
enen stoc met zinen zwaerde
die hi vp zine scoudere leide
ende stac tzwaert in de sceide
ende trac den wech vortwaert
sere clagedi zijn paert
ende zine lieden mede
ende zine andere rijchede
hiet hi varen alte male
ende sprac met hogh tale
jegen hem zeluen daer hi ghinc
biden hemelschen coninc
ware hi comen weder te lande
hi soude elken met enen bande
vor dat wout hangen doen
van rouwen weende guweloen
ende zine camerlingen
die hi bouen allen dingen
want hi was van gane moede
hi adde in ziere hoede
noch peningen tdiere wilen
van goede daer hi c milen
mede soude ebben gegaen
in ene herberge trac hi zaen
hi die wiste wel die zeden
menich lant addi dor reden
heidin ende kerstijn
hi beghaerde een camerkijn
te ebbene daer allene
met niemene wildi gemene
wesen te diere stont
omme dat niemene cont
soude wezen wie hi ware
arde wel hi hem dare
dede dienen guweloen
ende dede comen doen
met hem eten blide van zinne
bede waert ende waerdinne
datsi arde ghaerne deden
want hi sceen van goeder steden
dats te zecgene edel man
na maeltijt hi began
hem lieden vragen dare
hoe verre dat het ware
van daer tote bordeeus der stede
vier dachuaerden die waert zede
maer si waren clene
si vraechden twi hi allene
daer so dorste achter wegen
ende menich gerooft ende verslegen
was in twout daer hi bi quam
guweloen die tale an nam
ende zeide ic wasser nalinx met
al nv bleuen daer int net
ic lieter lieden ende paerde
allene vlo ic mire vaerde
also men hier mach zien
segt her waert onder wien
die goede te bringene dan die quade
die gast zeide dor ghenade
o heere waert hoe mach dat zijn
sijnt niet goede kerstijn
danne die hem ane gaen
die waert zeide niet verstaen
sone heb ic vander duecht
maer wel ghise kennen muecht
het zijn magen van guweloene
die altoes met haren traisoene
nacht ende dach omme bisen
hoe si in eniger wisen
die goede mogen bederuen
ende ontgoeden ende ontheruen
kennesse adde an die wort
guweloen daer hise hort
dat die waert ende waerdinne
adden arde clene minne
an dat geslachte zijn
ende peinsde ten trouwen mijn
vp dat ic hier ware becant
ic soude clene geuant
wezen van dezen man
hi souder litel winnen an
dat so peinsdi ooc mede
toten waert datti zede
seker ghi zegt waer
bede verre ende naer
zinget men dat zelue liet
wist karel tvrome diet
van dezen heere dat hi
sijn lant hout so onvri
hi die souden corrigieren
of hem zeluen calengieren
bede van liue ende van goede
heere waert waerdi zulc van moede
dat ghi hem een brieuekijn
wilt geuen in die handen zijn
hi soude bin dagen drie
te niete doen al die quadie
mare van coninc hugen bringen
daer men arde vele dingen
aue zeit binnen parijs
die waert sprac dies benic wijs
want ic was te parijs int stede
daer ic al die warede
den goede abt van clongi
horde van den coninc vri
zecgen vor die gemene stede
hoe hi karels boodscap dede
anden soudaen gaudijs
dies men hem te vullen prijs
nemmermee geuen mach
tote anden domesdach
ende hi es weder in aragoen
comen die coninc coen
daer hi crone heeft ontfaen
ende bringt geuangen den soudaen
ende menigen heidijn
gebenedijt so moeti zijn
ende alle die ne ebben lief
ende toren ende grief
alle die gone diene haten
hi slacht wel bouen maten
sinen vader saiwine
guweloen dochte therte zine
breken te dien male
datti horde zulke tale
maer hi louch ende volgde mede
al die tale die hi zede
lange zeere bouen maten
si ouer tafle zaten
dat guweloen den waert vut aelde
ende zelue houeschelike taelde
ende so princelike zat
ouer tafle ende at
al addi karel zelue gezijn
ende dede zine slavijn
vut doen scheen hi wel een heere
zijnde van groter eere
ende dedem ouer waer
ooc dienen al daer
ende alst up was gedaen
ghinc guweloen also zaen
tusschen bertaengen ende normendien
niet vorder ne wilde hie
guweloen die felle baren
metten scepe te watre varen
maer hi zat vp zijn paert
ende reet te lande waert
hemelijc ende allene
sine bliscap die was clene
omme dat hugelijn
adde behouden tleuen zijn
ende al die zine met
nie waer heuet hi gelet
vor hi quam in henegouwen
hemelijc hi ziere vrouwen
omboot ende zine lieden
ende ghinc hem bedieden
dat zine gezellen waren bleuen
in spaengen ende lieten tleuen
ende hi zelue nauwe ontghinc
hi was tleuen metter dinc
te wets om ene luegen
te vindene metter vluegen
of te eene mordaet
of enen valschen raet
te vindene vp ene stede
staende ouer warede
hilden si zine wort
die hi al daer brochte vort
sine adden ooc verstaet tbediet
daer iegen dorren zecgen niet
al adt luegene gewesen
ic die zwige vort van dezen
ende zecge v van gheraerde
ende vanden fellen ghibewaerde
elkerlijc van hem beden
adde therte vul droufeden
ende vul der ongesonden
sine dorsten tdiere stonden
hem zeluen niet ziec maken
die herte in waren zaken
maer hine wiste van wien
ende datti zinen broeder zien
dat ionc ende daer toe oude
ouer hem bidden soude
met lieue moeste comen
aldus so dedi nomen
sine bede dat zecgic v
ende hi maecte enen baeliu
in die stede vanden doden
ende dede hem geboden
te geuene tote dat
ruwaert te zine vander stat
geheten was hi muelpas
ne geen ouerdadigher was
die si geloofden cume
want men onder den dume
soude te lande comen
nu so willic v nomen
maer suptyl ende vroet
ende getrouwe ende goet
ende addi niet een vader
ja bi vrient ende allegader
die met hugen onzen heere
voeren ouer twilde mere
die so kendic alle wel
vrome rudders ende snel
ende die abt van clongi
daer so wasser ooc die mi
bestoeden arde naer
vander hauene omaer
ende gontier vander geronden
god vergeue hem alle zonden
of si alle bede zijn doot
ende leuen si vuter noot
moetse bringen onse heere
want tvolc es vuten keere
dat zijn broeder gheraerdijn
ouer den coninc hugelijn
den lieden doet doen gebede
ende ouer hem zeluen mede
want die menige die peinst
datti hem zeluen daerin veinst
want zijn wijf ende zijn zweer
weten menigen lozen keer
ende so doet hi zelue mede
ende hi heuet in die stede
nu gemaect enen baeliu
die es alre doget scu
ende vul alre quaetede
ende hi heeftene in zine stede
al met allen ooc gheset
hi es gheboren van tollet
daer noit goed man geboren was
ende es geheten muelepas
vander felre verraders bloede
god die gheeft ons te goede
ende zijn lieue moeder marie
ene quade dachuaert dede hie
troude tenen wiue
hi die heeft bi haren live
ende zeidi lieue heere waert
mi dinke dat ghi gerecht vaert
zijt in uwer herte gront
wildi te dezer stont
also vele doen dor mi
als ic soude bidde di
ic wils verdienen ten trouwen mijn
ende ter eeren van hugelijn
want ic wel ende wee
met hem doochde ouer zee
ende die gezelle mine
ende metten coninc hugeline
quamen wi ouer bede
dat ghi wout in die stede
een ghedeel lieden mi
doen spreken die ghi
kent dat getrouwe zijn
den coninc hugelijn
ende die vrienden ende die magen
die met hugen wilden wagen
in dat lant van ouer zee
ic wilde hem een wort of twe
secgen van hugeline
ende vanden gezellen zine
als die waert dat verstoet
diere om adde bliden moet
dat was hi die iacke hiet
an vulcanute datti schiet
ende namen inden arme dare
ende zeide wildi mie mare
secgen vanden here mijn
ic wille tuwen dienste zijn
ende doen dat ghi beghaert
jaic en trouwen lieuen heere waert
doet ons die vrienden comen
vanden rudders die ic nomen
v alle gader wille hier
voren die rudders fier
steuen ende gontiere
ende omaer den ridder fiere
ende claroen den ridder fray
die men hiet van gournay
hemelijc metter vaerde
maer den fellen gheraerde
sone willic spreken niet
help heere die hem crucen liet
sprac iacke die goede man
hoe wel ken icse alle die an
dezen goeden lieden gaen
v begheren wort wel gedaen
eer dat ic in enighen keren
ete of drinke bi onzen heere
doet v te gemake wel
ic die zal mi maken snel
datsi cortelijc en trouwen
v zullen comen anescouwen
ende so hemelijc gedaen
dat niemene zal verstaen
die ons ende dezer mare
sal wezen contrare
ende mettien so ghinc hi
zeere blide geloues mi
daer hi wiste der goenre magen
wies namen ghi horet gewagen
vaders broeders oome neuen
ende heeft hem te kennen gegeuen
aldaer zonder letten mee
dat tzinen thuus waren si twee
die met hugen ouer quamen
ende diese alle te zamen
hemelijc gherne spraken
ay god hoe wel si te gemaken
waren die goede lieden
alsi dat horden bedieden
ende quamen een ende een
te zamen dat ne gheen
alle te zamen gegaen
daer si wel ebben ontfaen
ende blidelike die twee
die welke van ouer zee
met hugeline quamen
ende baden hem te zamen
dattem al die wareit
van hugen worde gezeit
ende van haren vrienden met
daeromme datsi ontset
waren van herten zere
vulcanuut sprac bi onzen heere
dat so zal v gheschien
ende wilt dies gelouen mien
al die rechte wareit
wort van mi gezeit
doe ontvielen hem die tranen
als hi begonste vermanen
van hugen ende dat hi
peinsde omme den coninc vri
wies hem ouer was gegaen
der gelijc dat ghi verstaen
ebt die wareit min no mee
van dies hem ouer zee
was geuallen den heere vri
ende daer si waren na ende bi
hi ende zine gezelle mede
die met hem vut kerstinede
trac ende met hem weder quam
tote dat die heere lofzam
weder quam int casteel
dat welke die hangereel
maecte met touerien
omme datti den vrien
hugen bedriegen woude
ende die minne ende die vroude
die welke hem gheraert
ende zijn zweer ghibewaert
toochden den coninc fiere
ende datti gaf gadifiere
scheen vander werelt wijt
ende alst was slapens tijt
verloren kennesse ende zin
alle die gone meer no min
die den dranc dronken daer
ende si waren daer naer
geuoert henen of gedragen
maer wi die gone die lagen
biden paerden inden stal
vanden dranke waren wi al
vergeten si v verclaert
ende die vij lupaert
die welke ons waren bi
ende smorgens als wi
onse ogen doe ondeden
vonden wi vpter heden
ons metten hemele gedect
tcasteel was wech getrect
ende vrouwen ende heeren
kinderen maechden vul der eeren
ende scat ende paerden
maer die vij lupaerden
die so waren ons allen bi
lx gezellen adden wi
maer wel vc der verrader
die so waren daer te gader
onder rudders ende knecht
die wel wisten hoet berecht
adde die dief heinriet
die andere zeiden in dat net
so waren si alle geuaen
bescaemt waren wi ende ondaen
nochtan riepen wi alle gader
mordenaren ende verrader
waer so hebdi onze heren
vrouwen maechden vul der eeren
om dezer nacht nv gedaen
si die begonsten vp ons slaen
ende scieten ende steken
daer wi arde zwaerleken
so ons dochte waren an
elc die weerde hem als een man
so hi alre best conste
ende bider gods ionste
die ons dicken in staden
adde gestaen bi ziere genaden
