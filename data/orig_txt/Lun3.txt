alse de mane es van eenen daghe
dan es die tijt harde ghelaghe
ende doet goet alle dijnc bestaen
die in siecheden wert bevaen
hets lanc eer hi mach ghenesen
want hi moet quellende wesen
so wat so men in drome siet
daer ne comt of gheen verdriet
al verwinnendi dine viande
daerof ne comti nemeer scande
dat kint dat danne wert gheboren
dat sal edel sijn van voren
behendich vroet ende letter wijs
ende langhe leven ende hebben prijs
in watre saelt ghevreest wesen
nemaer maecht daerof ghenesen
so maecht leven menich jaer
dat seit die lettere ende het es waer
die maghet die danne wert gheboren
sal suverheit hebben vercoren
goedertiere ende letter wijs
ende van scoenheden hebben prijs
so sal vroet sijn van sinne
menich mensche sal se minnen
langhe sal soe bederde wesen
in die oude ende niet ghenesen
een teekin sal soe hebben dan
in die wintbraeuwen of deran
of so saelt hebben in den mont
dat maect ons die lettere cont
alse die mane es ij daghe out
dan eist nuttellc menichfout
copen vercoepen wech bestaen
eeren sayen in scepe ghaen
die steelt ic secht u overluut
het sal sciere comen huut
die siec wert sal sciere ghenesen
datti droemt sal goet wesen
ne hebt gheene sorghe van desen
weder het goet so quaet sal wesen
tkint eist wijf ofte man
dat gheboren werdet dan
sal sijn salich ende lettel sueven
nemaere en sal niet langhe leven
alse de mane hevet iij daghe
so segghic u sonder saghe
dan eist quaet eenich dijnc bestaen
ensi dat si weder wassen saen
dan eist quaet ene maken
ic sal u segghen dor wat saken
dan wasset gheerne quaet cruut
die dan stelt et comt saen huut
droeme ne moghen niet dieden
siecheit die dan comt den lieden
laetter cume eenich ontghaen ende ghenesen
tknapelkin sal heet moedich wesen
ende ander lieder goet begheeren
ende valscheliken hem gheneeren
onlanghe leven ende quaden ende
saelt nemen ghelijc eenen rende
tmeiskin wert een pijnlijc wijf
menich man sal begheeren haer lijf
haer quaetheit wert menichfout
ende selden weert so hout
alse die mane hevet iiij daghe
dan sijn alle dinghen ghelaghe
waterloep delven ende maken molen
ende kinder te settene in scolen
die dan vliet ute sinen lande
men salne vinden altehande
die siec werdet stervet saen
of hi sal cume der doot ontghaen
ende drome dieden dan
tkint sal wesen een pijnlijc man
hoerier ende wel ghehacht int lant
ende met heerscepe wel becant
leeftet over xv jaer
et wert rike dat es waer
dicken saelt in vreesen sijn
datselve sal sijn ant meyskin
alse de mane hevet der daghe vive
dan werdent gheerne keytive
die eenegherande dijnc bestaen
so wie so ontvliet sal sterven saen
of boodscap sal van hem ghaen
daer hi yewer es ghevaen
die steelt men sal saen weten waert es
dies sijt seker ende ghewes
die siec es sal varinghe sterven
ende cume sine sonden verwerven
drome sijn danne onwaert
want dat hi savons beghaert
daerof droemti gheerne snachts
nochtan sie dattu di wachs
dattu niet ne does sonder raet
bedi di mocht er of commen quaet
tkint dat danne ter weerelt comt
dats onnuttelic ende verdoomt
na v jaren saelt sterven saen
ende cume so langhe der doot ontghaen
tmeiskin sal sterven doorperlike
want so sal wesen sekerlike
toeverigghe ende in alle quaetheit verbout
ende haere selven wesen onhout
alse die mane es van vi daghen
dan eist arde nuttelic jhaghen
beede met voglen ende met winden
dat men dan steelt sal men vinden
die siec es sal sochte quellen
ende langhe up sijn bedde welen
drome sijn seker dan
maer ne sech se wijf no man
tkint wert groot coene ende vroet
behendich levende ende goet
maecht leven over xix jaer
het sal gheteekent sijn dats waer
in sine rechter hant sal sijn
gheteekent seghet tlattijn
die maghet sal wesen goet
ende suver in haren moet
bequamelike in alre doghet
ende lief met manne in der jhoghet
alse die mane hevet vij daghe
dan eist bloetlaten gehelaghe
danne eist oec goet bestaen
ersaterie sonder waen
die dan vliet in vremde landen
men salne vinden tehanden
die steelt hi wert er mede ghevaen
so wie met evle wert bestaen
doeti dat die bouc ghebiet
van den evele en steerft hi niet
drome sijn danne waer
daernaer over menich jaer
bi aventuere sal hi ghescien
ende dies ne machtu niet ontvlien
tkint sal danne wesen wijs
ende goet van live ende hebben prijs
werdichede ende wel gheleert
langhe leven ende sijn gheheert
in meneghe stede saelt sijn ghelovet
gheteekent saelt sijn an sijn vorhovet
die maghet sal sijn groot van tale
ende den manne becommen wale
in die borst of boven den oghen
sal so een teekin daerane toghen
alse de mane es viij daghen out
dan eist nuttelic menichfout
bien buken ende sacken coren
dat men dan steelt blijft verloren
die siec es mach dan niet ontghaen
ende datti droemet zonder waen
dat sal cortelijnghe ghescien
also als duut heves ghesien
tkint sal ombekent bliven
ende groot van sinen live
groet bejhaghere van goede
siecheit sal het langhe broeden
in siere jhoghet het sal wesen
ghevreeset in watre ende cume ghenesen
i teekin saelt hebben bi tide
staende in sine rechter side
in die rechterside sal tjoncwijf
haer teekin draghen i scamel lijf
sal so leeden menich jaer
maer ic segghu over waer
datter een lac sal wesen an
hare ne sal niet genoughen i man
alse die mane hevet ix daghe
so segghic u al sonder saghe
dat goet doet alle dijnc bestaen
ofte te makene sonder waen
so wie so loept in vremden lande
men salne vinden altehanden
die siec wert sal ghenesen
ende droeme sullen waer wesen
ende binnen ix daghen ghescien
tkint dat gheboren wert in dien
sal gracieus wesen ende vroet
scone sijn ende goet
eer et wert viij jaer out
saelt sijn in vreesen menichfout
een teekin in de rechter hant
saelt hebben daerbi eist becant
mag het leven xiij jaer
het sal rijke sijn te waer
die maghet wert bequame
nutelic met goeder namen
so sal gheteekent sijn
ghelijc als was tcnapelijn
alse de mane hevet daghe x
danne eist nuttelic ende siene
niewe husijnghen te bestane
ende kindre in scolen tontfaene
die siec es moet sciere ghenesen
of hi moet varijnghe doot wesen
drome ne moghen danne niet dieden
kinder die werden dan roukelose lieden
pijnlijc in hare joncheit
ende dorlopen die werelt breit
die maghet wert goedertiere
also ghewast sal so sciere
volle werkinghe des sijt ghewes
hoe hout so soe es
alse die mane hevet xi daghe leden
dan doet goot bidden alrande beden
biebuke breken bome poten
ende wijngaerde snoucken sine scoten
die siec werden bliven te live
sijn si manne ofte wive
binnen iiij daghen ghesciet die droem
wacht ende neempter omme goem
tkint wert bevende van moede
lustich ende bejhagre van goede
soot ouder wert soot beter es
die maghet sal sijn des sijt ghewes
gheteekent int vorhovet
of in die borst des ghelovet
so sal sijn suver ende vroet
ende den ende nemen goet
alse de mane heeft xij daghe
dan eist nuttelic ende ghelaghe
sayen huwelijc doen weghe bestaen
die met evele werd bevaen
hi sal quellen ende ghenesen
drome sullen waer wesen
alle sullen se ten besten comen
binnen viij daghen weerd si vernomen
tkint wert gheerne deghenlijc
godevruchtich ende vriendelijc
in de rechter hant of in de knien
sal men een teekin derane sien
greeselijc sal die maghet sijn
in die borst draecht so teekijn
groete scoenheit sal haer god gheven
maer onlanghe sal soe leven
wacht u van der xiij mane
so es vreeselic na minen wane
hets quaet jheghen vriende striden
so wie so vliet in den tiden
hi sal sciere werden vonden
wie dat siec wert in den stonden
hi sal varijnghe ghenesen
of langhe quellende wesen
drome ghescien bin ix daghen
tkint sal i eeten moet draghen
coene rovere copere van goede
hovaerdich levende van vreemden moede
niemen ghenoughen dan hem selven
wel jonc sal menne delven
gheteekent es hi bi den oeghen
die maghet sal een teekin toeghen
binnen den dien of in den als
soe sal sijn oevaerdich malschs
ende haer lijf menich man gheven
maer onlanghe sal soe leven
alse die mane hevet der daghe xiiij
danne es die tijt harde siene
goet te copene ende kinder
up te settene meerer ende minder
die siec weert steerft hi niet saen
so sal hi cortelijnghe upstaen
so wat dat men in drome siet
binnen vij daghen et ghesciet
tkint weert coepman ende men sal sien
een teekin staen an sine dien
met niemen lief dan met hem selven
in siere joghet sal menne delven
bi den necken sal dat meyskin
seghet die bouc gheteekent sijn
licht ende hoevaerdich sal soe sijn dan
ende begheeren meneghen man
wert die mane out xv daghe
so es alle dijnc onghelaghe
sonder te dieften al eenlike
die uten lande ghaen sekerlike
men sal segghen dat hi es doot
die siele die ne hevet gheene noot
drome sijn danne waer
ende commen over menich jaer
gheerne eist rouwe ende toren
tkint dat danne weert gheboren
wert arm ende lievelijc ghedaen
ende gaste saelt wel ontfaen
ghestade sal het sijn van sinne
gheteekent in aensichte binnen
soet ouder wert soet beter es
die maghet des sijt ghewes
sal teekin draghen in die rechter side
behendich wert soe ende blide
ende ghemoet over al
also langhe alsoe leven sal
dat men belovet in de xvi mane
dats onseker bi minen wane
ic wane die siecke niet ongaet
die in derden daghe niet upstaet
die droem ne deert niet
binnen vij daghen hi gheerne ghesciet
tkint dat dan comt in den daghen
sal teken up die scoudre draghen
gheerne herberghen ende goet weert
in watre so saelt sijn verveert
tmeyskin weert een pinende kint
ende van meneghen man ghemint
scamel alst wel betaemt den wive
ende suver van den live
so weltijt so die mane hevet
xvij daghe noyt man ne levet
ne sach den tijt wesen so goet
tote alle saken hebben spoet
die siec es mach ghenesen
drome sullen waer wesen
ten besten saelt commen bin xij daghen
du sout sien menegherande laghen
tkint sal gheerne in vreesen wesen
behendich ende wel connen lesen
coene salich ende ghetrouwe
groet sal sijn die joncfrouwe
zuver van live rike van goede
ende ghestalike in haren moede
alse die mane hevet xviij daghe
es oec die tijt ghelaghe
huwelic ende ander dijnc bestaen
die siec wert mach ontghaen
binnen x daghe werden drome waer
binnen xx of bin xxx daernaer
ende danne werden si gheerne goet
tkint weert qualike ghemoet
verwaent moyleec clappende loes
gheteekent sal et sijn altoes
ane kinne ende so sal tjoncwijf
behaghel sal sijn haer lijf
suver ende vaste ouden
ende hebben te meer alsoe sal ouden
die xix mane mach wel goet wesen
want die siec es mach ghenesen
drome sijn waer bin ix daghen
tkint sal een teeken draghen
bi der wintbrawe of deran
het sal sijn een ghetrouwe man
goedertiere behendich gherne striden
ende betren an sijn oude tiden
die maghet sal hem gheliken
maer al te gheerne sal so striken
es die mane oud xx daghe
so es al beghinsel onghelaghe
die siecke sal quellen ende ghenesen
die drome sullen waer wesen
ne draechter omme gheen ghepens
ghi ne gheeft er omme gheen tsens
tkint wert een ackerman
ende behendich deran
ende et wert een behendich dief
die maghet wert met niemen lief
want so sal de manne slachten
ende hare negheene quaetheit wachten
die xxi mane es niet goet
si ne ghevet negheenen spoet
no te ghene andre ghewerke
dat men beghinnen mach so sterke
sonder alleene vecht bestaen
ghevestu du ne sult ghenen danc ontfaen
die steelt et comt uut haestelike
die siecke gheneset cortelike
of hi stervet in corten stonden
drome werden al loghene vonden
si ne ghescien bin ix daghen
tkint dat sal een teekin draghen
pinende arm ongheleert ende goet
die maecht suver ghemint ende vroet
hare sal wel ghenoeghen i man
gheteekent sal soe wesen dan
in den hals of up hare lier
dat vint men bescreven hier
alse die mane up den xxij dach ghaet
danne eist weghe besoeken quaet
die siec wert sal ghenesen
drome sullen waer wesen
tkint sal pinen ende ersatre sijn
arem wert dat maghedijn
welken tijt so die mane
hevet xxiij daghe
men sal dan gherne striden
die siec wert in dien tide
quellet langhe dat es waer
an drome ne leghet niet i haer
want si ne hebben gheene crachte
tkint sal winnen groot gheslachte
ende oec die maghet god gheeft hare te goede
soe wert hoeghedraghende van moede
die xxiiij mane es nutte ende goet
enten beghinne goeden spoet
die siec es mach niet ghenesen
datti dromet sal waer wesen
ende algader salichede
tkint sal hebben quade zede
gheerne doen sonde ende lopen wide
ende altoes sijn in stride
die maghet sal gherne leven sachte
ende hebben idel ghedachte
alse die mane heeft xx daghe ende vive
ne mach die siecke metten live
in gheere wijs ontghaen
drome sijn met vreese bevaen
ende sullen cortelike ghescien
meneghe vreese sal tkint ontvlien
die up den tijt wert gheboren
ghierecheit salt hebben vercoren
ende daermede leden sijn lijf
hem sal slachten dat joncwijf
alse xxvi daghe hevet die mane
dan stervet die siecke na minen wane
drome sijn danne waer
als tkint ghecrighet sine jaer
eist gheerne met goeden name
ende in wandelijnghen bequame
salech weert dat maghedijn
dus eist bescreven int lattijn
de mane van xxvij daghen
ne doet gheene drome claghen
want si keeren ten besten waert
al bestu in drome vervaert
men sal di niet quaet wesen
die siec wert sal saen ghenesen
tkint wert vroet ende vrient hout
oec mag het wel werden out
die maghet wert erachtich ende wijs
haer staet te hebbene meneghen prijs
die xxviij mane mach wel goet wesen
want die siec es sal ghenesen
ende drome ne deren niet
gherne diedet dat men siet
tkint eist man of wijf
sal roekeloos wesen al sijn lijf
die xxix mane comt daernaer
dan sijn altoes drome zwaer
ende du ne darf se dan niet helen
die siecke en sal niet langhe quelen
die gheboren werdet dan
es hi wijf ofte man
hi sal sijn lief ende waert
in wat lande dat hi vaert
nu hoert van der xxx mane
hets oec die leste na minen wane
drome sijn dan waer vonden
ende ghescien in corten stonden
die siec wert sal cranc wesen
ende weder van der doot ghenesen
tkint dat dan wert gheboren
sal een bode sijn vercoren
ende goet gharsoen wesen te voet
die maecht wert te werke goet
ende leden i bedervelijc leven
nemmeer ne vindijts bescreven
alse die mensche al hevet ghelevet
ende dicken in sonden ghesuevet
so dijnct mi dat men prisen sal
gode onsen heere boven al
want hi maect alghader goet
so wat dat die mensche doet
daeromme biddic in desen brief
ten eersten gode om mijn lief
ende om mi selven daerna
dat hi ons beeden niet versla
in die joghet met onsen sonden
want wi hem niet ontghaen ne connen
maer alst hem tijt dijnct moeti ons gheven
ons beeden te samen i goed leven
