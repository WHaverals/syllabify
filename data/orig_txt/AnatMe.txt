so mogedi nu oec dat verstaen
dat dijs minschen been sijn dus gedaen
ende geliken der erden die leegt an den gront
also sijn oec talre stont
des minschen been ende voete op den gronde
so dat nieman en conde
so groet gewassen noch so lanc
sie en onthildentene sonder wanc
volseggen u in corter stont
maer die mijn herte heeft gewont
dier willic eer bidden genade
ay ioncvrouwe en dunke u niet te spade
ic wille gerne al mine mesdade
betren na uwes selves rade
dat ic eer hadde aen gevaen
daertoe willic nu weder gaen
dat seggen die boke int latijn
dan als tuewerfseven maende comen sijn
so saelt kint sitten volcomelike
ende na driwarfseven maende sekerlike
so saelt spreken menech wort
so dat mense versteet ende hort
aen den lude dadt wort sijn
dats u dicke worden scijn
ende na virwerfseven maende sonder waen
saelt sitten wel ende gaen
ende spreken sulke wort volcomen
daer na sal hem luttel vromen
der moeder melc vorwart meer
nochtan begeven sise onder wilen eer
dats de waerheit ongeloghen
die ons selden heeft bedrogen
alse dan sevenwarfseven maende sijn leden
dan hebben die kindre dat van seden
datse bedalle versmaden beginnen
dmelc dat si van ammen borsten gewinnen
men dwincse dan met gewontheit
so es hen dan der ammen melc leit
van dage te dage ilanc soe mee
oec es mi tallen stonden wee
dat ic so verre van der livere bin
die mine herte ende minen sin
al heeft benomen ende niet min
daer toe dat daer besloten es in
ic vrese dadt te lanc soude wesen
ochtic van allen dien tide soude lesen
dien die minsche leven sal
daer om so willic corten over al
daer ic mach met redenliken dingen
ende wilt scire ten inde bringhen
alset kint es comen te vier jaren
die tande die hem gewassen waren
ende gnoech vast waren daer te voren
die werden dan som uerloren
ende vallen dan uten monde
daer scire na in corten stonde
wassen hem vastre dan die eirste waren
ende grotre want na den vier jaren
eten die kindre harder spisen meer
dan si daden tevoren eer
dan vort inden selven tide
eer des tides iet vele lide
so wert der tongen bant ontbonden
also dat di tevoren niet en conden
gespreken menech wort volcomelike
die spreken si dan ochte sekerlike
sine spreken nimbermee volcomen
dit hebdi dicke wel vernomen
noch heden sijn in menger stad
sulke liede die weten dat
dat si volcomelike en spreken niet
sulc wort des es vele gesciet
ende nog vele gescien sal
in dese werelt over al
het es noch beide jonc ende out
die niet en hevet die ghewout
inder tongen noch noit en gewan
dat hi terechte spreken can
volcomen mengerande wort
dat hebdi dicke wel gehort
den genen dien dat gesciet
en es die tonge ontbonden niet
noch vort seggic u verwaer
als comen twewarfseven iaer
so begint die kinscheit ave gaen
dan mach hi manlike werke bestaen
bat dan daer te voren eer
wie selden so oec dat gescie
die minsche mach dan kindre winnen
ende mach plegen der minnen
die daer es dan een man
met orlove sprekic nochtan
so mach die ioncvrouwe bat
twee iaer min in menger stat
vor alle die in die werelt sijn
een mint spel een ander wijn
waer af dat dit moge wesen
also als ict hebbe gelesen
dat so willic u te hant
seggen als ic gescreven vant
het spreket een heiden man
die wille hi geloves dan
ende die en wille hi laet sijn
doch willic gerne der liver ioncvrouwen mijn
hier ave dinen ende over al
god die berge ende dal
makede ende ontmaken sal
hi moet hare geven goet geval
als ic in een boec hadde vernomen
seder ic nu daertoe ben comen
soe willic u segghen dan
waer ombe soe dat een man
stridet gerne een ander minnet
een ander hem in wijsheden versinnet
als ic seide daer te voren
die willet hi maget horen
god die alles dinges gewout hevet
ende elker creaturen hare nature gevet
die altoes ane hem moet sijn
hi hevet ons gemaket scijn
in menegen dingen sine grote cracht
ende getoent sine mengerande macht
ende sine grote wonderlijcheit
doch merket metter waerheit
dat een dat meeste woude sijn
aen die sterren es wale in scijn
want groet ende menechfout
ende starc es hare gewout
si maken silver gout ende bli
loet coper mettal ende daer bi
en mach oec des niet werden
sonder hare cracht inder erden
ende dat die sieke scire genesen
ocht lange siec moeten wesen
dit connen si algader maken
noch sijn vele andre saken
ane die sterren die ic seggen wille
openbaer ende oec stille
alse mi die stade werden can
waer ombe ic dese redene began
als gi hijrna solt horen
want hare nature en sal verloren
niet sijn noch versuegen bliven
ic salse u gerne al bescriven
ende nomen met namen wie si heten
si sijn genoemp planeten
die sterren daer ic af wille sagen
maer wilt nu ieman vraghen
wat dat planeten sijn
dat es wel die wille mijn
dat ict heme make cont
inne wille nu te derre stont
van dien vragene mi niet uerlichten
ende wilse also gerne berichten
nu dijs nine weten alse hijr na
ic wille dat elc minsche versta
seven sterren sijn al so gedaen
dat si bi dandre nine staen
want si staen nedere vele bat
ende steet elc in sine sunderlinge stat
die ene steet boven die andre ho
die andre sterren en staen niet so
want sie staen alle gelike
inden hemel gestedelike
sonder enech ombegaen
maer dese sevene sijn so gedaen
dat elc hevet ene stat
ende altoes omgaet als een rat
planeta dat spreket ongestadecheit
nu willic u met groter waerheit
