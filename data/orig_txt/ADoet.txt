men seget dat bedinge sere vroemt
ende datter grote bate af coemt
wi mogen merken in tween dingen
hoe wi selen doen onse bedingen
ten hovewaerd van hemelrike
ende met begerten ende hoe nerstelike
dat een es ons selfs keitivechede
dat ander es goeds genadechede
wat mach den minsce bat bringen
naest te sine ter bedingen
dan die pine entie keytivechede
vanden vernoye daer hi es gemoit mede
ende wat magene blideliker ende mere
trecken te biddene onsen here
dan die genadecheit daer hi na haect
van sinen sceppere dine heft gemaect
der hi soe dicke werd geware
in sinen onwille harentare
dus dwinget die noet an dese side
den mincse dat hi ne si te gere tide
traech te biddene den here van hemelrike
ende datmen op dander side laulike
noch wanhopende sine bedinge niet doe
daer vermaentmen gods genaden toe
mettesen tween vloglen die ic seide
dat es mettes minscen arbeide
ende met ons heren genadechede
ward opgeheven des minscen bede
bedi als sminscen gedachte daerto trect
ende hem daerbi ter devotien wect
narstelike het vliget ter vart
met ere devotien opward
alsmen dan wille doen bedinge
daer bedarf toe heilige pensinge
soe datse altoes nine mach wesen
volmaect in al en si bi desen
dattere vorpensinge si mede
oft datmense hebbe vor die bede
bedie diegene die soe lettel weten
dat si te merkene vergeten
hier omme werden te vele steden
lichte bedrogen bi onwetenheden
met dat si eyschen menechwarf
anders dan te eyschene bedarf
oft dat si eischen min betamelike
dan si souden oft min werdelike
ende werden al lau dan van herten
met te eyschene hare begerten
ende es dat wi willen vrodelike
bidden gode ende nerstelike
wi moten met eenpaerliker pensingen
onsen sin oeffenen ende dwingen
willewi merken onse keytivechede
wi mogen vroet werden daermede
wat ons dan te biddene bedarf
willewi merken anderwerf
optie genade gods ons heren
wi mogen merken ende leren
met wat begerten wi selen dan
gode bidden ende roepen an
laet ons onse gepens daertoe geven
hoe ongedurech dat es dit leven
hoe die wech vander werelt es
onsuver ende oec soe vul dor des
ende hoe groet es die onsekerhede
vander wile van onser doet mede
pensewi alswi dlijf anenamen
dat wire wenende in quamen
ende wi dit leven te menegen tiden
met rouwen leden ende liden
dat wire ute moten sceden
met rouwen ende met droefheden
laet ons pensen om die sothede
ende om die feeste ende mergelichede
die ons die werelt brinct te voren
watter al besecheiden toe behoren
ende watter bitterheiden an cleven
diemen dogen moet in dit leven
weten pensen in onsen sinne
al dat ons deser werelt minne
te voren bringet ende al mede
wat ons belovet haer scoenhede
hoe bedrigende het es alden dach
hoe lettel menre ane houden mach
hoe ongestade ende hoe overlidende
si es altoes ende niet ontbidende
het sijn vele vernoye gemeinlike
onder die liede van ertrike
som vernoye den lieden toehoren
daer si mede werden geboren
ende daernaer van hen sceden
oft bi ons heren genadecheden
oft bi vroetscepen van enegen man
die hem daeraf onderwinden can
andere vernoye comen ons oec toe
somtijt ende wine weten hoe
ende laten ons somtijt daernaer
ende varen wine weten waer
andere vernoye ons oec bestaen
ter tijt dat wi dat leven anvaen
ende en sceden van ons vor di tijt niet
dat ons te stervene god gebiet
oec comen andere vernoye an
na sine gebornesse oec den man
dine niet laten none begeven
maer met hem altoes vord cleven
wie soude dan mogen vertellen alle
die vernoye ende die mesfalle
die in dit leven van ertrike
sijn onder die liede gemeinlike
ende al willewi laten altemale
vanden vernoie te houdene tale
die alle die liede gemene
onder hen hebben groet ende clene
wat mogewi micken die vresen dan
die som den lieden sonderlinge gaen an
ende vanden sonderlingen vernoyen
die de liede sonderlinge moyen
ende diese sonderlinge oec pinen
alse elken cont es van den sinen
wilde elc merken in sinen sinne
hoe vele hi heeft van beginne
quaets gedaen ende sonde
ende hoe vele hi te meneger stonde
vernoye moeste oec gedogen
ende hijt wilde setten vor ogen
die tide die hi leden hevet
ende die dage die hi hevet gelevet
ende nerstelike merken wille
hoe vele hi lude ofte stille
idelre pinen hevet gedaen
ende over niet uten wege gaen
om die minne van desen live al
ende hoe dicke hi heeft cranc geval
ende bedrogen es ende vonden
in pinen die hi dede tien stonden
ende in al dat hi heeft gelevet
cume ene raste bejaget hevet
dan mach hi kinnen bi desen
ende jugeren wat dit lijf mach wesen
alsi op ene side mict ende besiet
die pine vander werelt ent verdriet
ende haer grote keytivechede
ende hi over ander side penst die soethede
vanden soeten lande van hemelrike
ende hi dan mict ende penst naerstelike
wat hi vonden heeft ende wat verloren
daer hi leget oft hi soude versmoren
ende vanden wane daer hi af gevallen es
alse hem die minsce onderwint des
dat hi dit wille belien ende merken al
ic wane hiere bi wel verstaen sal
hoe vele hi in deser ellendecheden
wenen moet ende hebben droefheden
want soe een bat kint sine mesdaet
soe hem meer te suchtene staet
als ons gedinkenesse comt an
van onsen vernoye hets goet dan
dat wi gedinken ter selver stede
om ons heren genadechede
willewi pensen hoe hi vor desen
ons genadech heeft gewesen
wi selen met te merre sekerhede
hopen op sine genadechede
ende te sekerliker genaden soeken
nu laet ons pensen ende roeken
wat goede hi ons dagelijcs gevet
ende hoe hi ons dicke verloest hevet
uten vresen goedertierlike
alse wi geladen waren swaerlike
ende hine dede niet te min genaden
al lagewi in sonden in mesdaden
hi vermaende sijns sels bi karitaten
dengenen die sijns vergaten
hi wederriep die sondaren
alsi van hem gekert waren
ende hi ontfinc goedertierlike
die te hem quamen arme ende rike
die berouwen hare sonden
hi vergafse hen te meneger stonden
die weldoende wachti ende vermaende
die wel stonden hilt hi staende
die goede die waren gleden
rechti op weder tharen steden
quade genoechten dedi saen
dicke in bitterheiden vergaen
ende die gepijnt waren bitterlike
troesti dicke salechlike
ende die gene die met haren
tribulatien gesuverd waren
gaf hi volmaecte ruste daernare
hi beterde van sonden den sondare
ende die gerechte liede mede
behoetdi in hare gerechtecheide
soe wie dat vor sine bedingen
met aldusgedaenre pensingen
sinen sin wel te oeffene pliet
hine comet onversien niet
ter bedingen no lauwelike
maer hi comt wel ende vorsienlike
want van wel te verpensene voren
soe comt wetentheit ende werd geboren
die verdrivet die onwetenthede
ende men bejachter compunctie mede
die compunctie als mense hevet
si verjaget traecheit ende si gevet
devotie in des minschen sin
ende alsmen devotie dan hevet in
si volmaect des minschen bede
dit es in den minsche wetenthede
alse die minsce werd verlicht daertoe
dat hi hem selven kint spade ende vroe
nu verstaet wat compunctie es
compunctie es des sijt gewes
alse die minsce merket op sine daden
ende die sonden daer hi met es geladen
dat hi daer omme binnen int herte
grote rouwe heeft ende smerte
devotie es in alre manire
ene oetmodege ene godertire
begerte in gode als te voren
die van compunctien werd geboren
want die man vervart van groetheden
sire sonden ende van sire quaetheden
ende wantrouhede in machten
die in hem mogen sijn ende trachten
ende bekert hi hem tonsen here
hi hevet gods hulpe te mere
dat hi els niet dan gode siet
daer hi hem mach toe betrouwen iet
dus es devotie dat seldi verstaen
bekeringe te godewaerd sonder waen
met begerten die met oetmodecheden
sijn gemanc ende met godertierheden
dus es die minsche oetmodech daerbi
dat hi sine crancheit kint ende hi
es godertierre alsi merct ende siet
goeds godertierheit die niet en vliet
die devotie alse gi verstaen moget
hevet in hare drierhande doget
soe datmen die drie dogeden wale
mach heten dogeden principale
dats gelove hope ende karitate
daer af comt menegerhande bate
want die minsce bi minsceliker leren
en soude hem niet te godewaerd keren
bi devotien en ware dat hi
des wel gelovede dattene daer bi
god onse here behouden mochte
ende hine hoepte met in sijn gedochte
dat god van sinen mesdaden
soude willen hebben genaden
ende en minde hi niet mere
int uteinde gode onsen here
dan hi minnet sine sonden
hine vloe te genen stonden
die sonden ende hine helde an
gode onsen here boven al dan
dus mach elc wel vroet sijn des
dat elc minsce die devoet es
dat hi gelovet hopet ende minnet
verstaet dit wel ende kinnet
hi gelovet an die almachtechede
hi hopet an die genadechede
ende hi minne die wachte tallen stonden
dat hi niet en valle in sonden
bedinge en mach niet anders bi desen
dan devotie van herten wesen
dats te godewaerd keren sijn herte
met godertierre oetmodeger begerte
ende hi daertoe hebbe tsire bate
gelove hope ende karitate
die hem selven kinnet van desen
voerseiden dingen vorsien wesen
mach stoutelike ter beden gaen
in hope dattene god sal ontfaen
ay vader ende sone ende heilegeest
uwer genaden dankic nu meest
van dat ic doe ende dat ic can
ende alles dies ic ie gewan
gebenedijt si die vader ende sone
entie heilegeest die gewone
altoes es te sine in hen tween
alse gewaerlike als dese drie sijn een
ende icse over enen god bekinne
moetti mi bringen in sulken sinne
dat ic nember moete versterven
in moete u hulde verwerven
ende ic mote dor uwe genaden
alle dese wereltlike daden
beide die ic doe ende die ic scrive
gebeteren in desen armen live
doef si die duvel ende blint
dat hijs nembermer gevreisce twint
wat ic doe oft sal bestaen
ic wille te mire jeesten gaen
nadien dat hadde gesproken wale
meester wouter mappe vanden grale
gnoech ende sufficiantelike
sinen here den coninc heinrike
ende vanden questen dire in lagen
diemen dore tgrael moeste bejagen
dit en dochte hem niet gnoech
hine wilde weten dat ongevoech
al ute van haren groten daden
hoe si haren inde daden
hier omme was dese achterste pertie
vanden boeke gemaect alsics lie
ende hi hietse des conincs arturs doet
om datter in staet al bloet
gescreven hoet daertoe quam
dat coninc artur sinen inde nam
nu begint aldus meester gautier
in desen boec te sprekene hier
ende seget doe die coninc artur sach
dat daventuren van logers op dien dach
soe te hoefde waren comen dan
datter lettel souden gescien vort an
dedi enen tornoy crieren na desen
die inden mersch te winceesters soude wesen
dit was omdat hi nine woude
dat sine ridders die wapinen laten souden
lanceloet alse gi mocht horen
lesen inden boec hier voren
in die queste vanden grale daer hi sonder waen
enen goeden man te biechten was gegaen
hi hadde hem daer der coninginnen
ave gegaen ende harre minnen
biden rade vanden goeden man
hoe suver dat hi hem hilt nochtan
tirst dat hi te hove was comen
ende hi die coninginne heeft vernomen
binnen der irster maent mindi alse sere
die coninginne als hi dede noit ere
ende hi vel weder in die sonde also saen
als hi anderwerven hadde gedaen
al haddi heme bedectelike
gehouden vor dien tijt ende vrodelike
dat nieman werd geware der minnen
die hi hadde metter coninginnen
acgravein die waleweins broder was
die noit lancelote alsict las
gemint ne hadde claerlike
hi wachte lancelote so erstelike
ende werd geware dat hi die coninginne
minde doe met dulre minne
ende alst acgravein doe ondervant
harre tweer minne hi werd thant
blide daer af ende sere te gemake
want dat lanceloet om dese sake
scande hebben soude ende dere
dit was hem liver dans conincs onnere
ende in die selve weke quam die dach
daer die tornoy van winceesters gelach
ende een groet deel maecten haer vard
van sconincs ridderen ten tornoiewaerd
maer lanceloet daer soe wesen woude
dattene nieman kinnen soude
hi dede sinen geselscepe verstaen
dat hi siec ware sonder waen
ende dat hi in gere maniren
den tornoy doe mochte antiren
maer sijn wille was ende hi woude
dattere bohort varen soude
ende hestor ende oec lyoneel
ende van haren geselscepe een deel
si seiden sine voerre niet ter stont
nadien dat hi ware ongesont
lanceloet antwerde hen ter vart
ic wilt ende bevele u dat gire vaerd
porret mergen tiellike ic sal
eer gi wedercomt genesen sijn al
bi sheren hulpe van hemelrike
doen antwerden si gemeinlike
nadat gijt wilt wi selenre varen
des ander dages al sonder sparen
porde behort vander stede
van karmeloet ende sijn geselscap mede
ende alse acgravain des geware ward
dat si porreden ten tornoyeward
ende lanceloet niet en voer mede
hi werd pensende daer ter stede
dat hi ware bleven om die minne
die hi hadde an die coninginne
dat hi alse die coninc wech ware
sine minne driven soude met hare
hi es toten coninc sinen oem gegaen
ende dede heme daer aldus verstaen
ne vernoyets u niet her coninc
ic soude u gerne secgen ene dinc
in rade ende dat ic u wille spreken
dat es om uwen lachter te wreken
minen lachter sprac die coninc
hebbic nu lachter in enege dinc
acgravein seide ten coninc ter stont
here mi donct dat si u nu cont
van lancelote ende vander coninginnen
dat si hen dullike onderminnen
ende bedie dat si niet mogen stille
wel vergaderen te haren wille
alse die coninginne u es beneven
soe es lanceloet nu bi hare bleven
soe dat hi niet ne wille twaren
ten tornoye van winceester varen
ende hi heeft sijn geselscap gesint daer
ende als hi sal weten oppenbaer
dat gi wech sijt tavont oft morgen
soe sal hi te bat sonder sorgen
ende bi moten metter coninginnen
spreken van sire firre minnen
die coninc en geloefde niet van desen
dattet waer mochte wesen
ne mare hi waende sonder waen
dat hi hem logene dede verstaen
ende seide tot acgraveine vort
live neve en segt nembermer dese wort
die ic niet gelove dat waer sijn
bedie ic ben seker int herte mijn
dat lanceloet dit in sinen gedochte
in gere maniren pensen mochte
ende pijnsdijt oyt ic wet wel
dat dede hem doen gene dinc el
dan cracht van minnen daer te gere uren
sin no redene mogen jegen geduren
acgravain sprac toten coninc hoe
en wildire niet anders doen toe
wat wildi wat ic doe sprac die coninc
here ic wille dat gi om dese dinc
doet wachten nauwe ende spien
oft mense te gadere daer can gesien
dat gi kinnen moget dat ware
die coninc antwerde daernare
doet also als gi wilt van desen
van mi ne suldijs niet belet wesen
acgravain seide doe coninc here
in cysche u hier af nemmere
die coninc pensde vele in dier nacht
van dat hem te voren hadde bracht
acgravain van lancelote ne ware
hine naemt int herte niet so nare
want hine mochte niet van desen
geloven dat waer mochte wesen
nuchtens gereidem die coninc ter vard
om te vaerne ten tornoyeward
hi vermaende ridders vele
om met hem te vaerne ten spele
die coninginne seide dat si soude
gerne met varen op dat hi woude
want si horde secgen dat te desen
goet ridderscap soude wesen
ende die coninc antwerde hare
dat hi niet wille dat sire vare
te deser tijt altehant sweech si
ende die coninc dede dit bedi
om te provene sonder waen
dat hem acgravain dede verstaen
alse die coninc was in die vard
ende hi voer ten tornoyeward
hi ende die met hem waren in di rote
spraken vele van lancelote
ende seiden van hem onderlinge
hine soude niet sijn ter vergaderinge
alse lanceloet sconincs vaerd heeft verstaen
es hi van sinen bedde opgestaen
ende heeft hem gereit ende seide
daer hi quam ter coninginnen sonder beide
vrouwe waerd u wille twaren
ic soude gerne ten tornoye varen
si seide waeromme hebdi gelet
soe lange dat gi niet vort met
alse die andere voren doe seide hi
vrowe ic hebbe gelet bedi
dat ic allene varen woude
ende dat ic daer soe comen soude
dat mi nieman kinnen mochte daer
vrient ic wilt wel vorwaer
port alse gi wilt ter vard
hi kerde doe ter herbergenwaerd
ende bleef daer doe alden dach
savons als elc op sijn bedde lach
ende si alle waren in slape
wecketde lanceloet sinen knape
ende seide tot hem du moets opstaen
ende met mi riden sonder waen
ic wille ten tornoyewaerd tiden
van winceestre ende met nachte riden
die knape gereidem metter vart
ende nam sijns heren beeste part
ende porde met sinen here tier ure
ende reden dien nacht aldure
ende quamen opten anderen dach
tien castele daer die coninc artur lach
lanceloet decte hem alsoe houde
dattene nieman kinnen soude
vanden ridders dier hi daer vele
sach porren uten castele
ende die coninc artur die nochtoe
ten vensteren lach werd geware doe
lanceloets paert als hijt heeft versien
kindijt alsoe houde bi dien
om dat hijt hem hadde gegeven naer
maer lancelote ne kindi niet daer
bedie dat hi so bedect reet
mare daer hi over een water leet
ende sijn hoeft rechte daer kinde di coninc
lancelote te hant bi ere dinc
ende hi wisdene griflet vort
daert nieman el siet no hort
en sidi niet lancelote aldare
die gisteren seide dat hi siec ware
here seget griflet dat hi
riet alsoe dat es bedi
dat hi ten tornoye wesen woude
dat nieman weten ne soude
hi bleef thus bi desen ocsoene
lanceloet die van haren doene
nine wiste dat sine hadden versien
es inden casteel comen binnen dien
ende sijn knape met hem sonder waen
ende hi es in ene camere gegaen
ende verboet dat nieman oppenbare
seide dat hi daer in ware
die coninc en stic ter vensteren ontbeet
ende alsi siet dat lanceloet nine leet
werd hi te hant des geware
dat lanceloet es bleven dare
doe seide die coninc griflet
ons en doech niet langer gelet
lanceloet ne donct mi niet weder comen
hi hevet herberge genomen
griflet sprac here het mach wel wesen
ic wane wel seker sijn van desen
dat hi bi nachte ridet al
om dattene nieman kinnen sal
sidermeer dat hi hem decke wille
sprac die coninc so swiges stille
ende ne gewaget niemanne van dien
dat gi lancelote hebt gesien
ende ic ne saels maken gene tale
dus maget verholen bliven wale
bedie want allene wi twee
hebben gesien ende nieman mee
sider hi ons hem niet wilt togen
latet ons decken daer wi mogen
die coninc es vanden vensteren saen
met sinen geselscepe gegaen
lanceloet bleef inden casteel dan
met enen vavesoer enen riken man
die hadde twee scone jongelinge
die ridders waren worden nuwinge
vans conincs hant selve twaren
die starc ende dapper ridders waren
lanceloet hevet in die zale mettien
dier neuwer ridders scilde gesien
ende sach dat si waren roet bede
ende sonder enegher kinnesse mede
het was tien tiden costume daer
dat newe ridders in haer irste jaer
gene scilde vorden twaren
dan die van ere varuen waren
lanceloet sprac toten here van daer binnen
here ic bidde u bi minnen
ende bi hovescheiden dat gi
desen enen scilt wilt lenen mi
om te dragene inden tornoye
ende dat u niet en vernoye
dat gi mi leent oec di wapine
te dragene daer over die mine
doen antwerde hem die goede man
en hebdi genen scilt dan
nenic dien ic dragen wille seidi
men souder mi bekinnen bi
scilt ende die wapine mede
tot dat ic kere hier ter stede
doe antwerde hem aldus die werd
ic wille dat gi nemt dat gi begerd
deen van minen sonen es so ongesont
dat hi nine mach nu ter stont
ten tornoye varen daer gi vard
ende min outste sone port nu daerward
ende die riddere quam daerin also houde
die ten tornoye varen soude
ende als hi lancelote vorsach
wet wel dat hi sijns wel plach
hi vrachde lancelote wie hi ware
ende lanceloet seide hem daer nare
dat hi een vremt riddere ware
uten lande van logers comen dare
maer hine seide hem niet hoe hi hiet
ende vorder ontecti hem niet
sonder dat hi al eenlinge
wilde nu ter vergaderinge
te winceestre varen te hant
ende dat hi daeromme ruemde sijn lant
here sprac die riddere twaren
ic wille daer met u varen
nu laet ons varen te gadere danne
sprac lanceloet toten jongen manne
maer ic ne wille nu ten tiden
altoes met den dage niet riden
want mi soude quetsen der hitten cracht
maer wildi beiden toter nacht
ic sal u geselscap houden gerne
maer anders staets mi tontberne
want in gere maniren dan ten tiden
sone soudic niet willen riden
die jonge riddere antwerde te desen
here gi donct mi soe goet man wesen
dat ic doen sal al uwen wille
ende sal hier bliven al stille
alst u tijt donct selewi varen
ende porren al sonder sparen
ende lanceloet dankede hem sere
dat hi hem dede daer die ere
dien nacht es lanceloet daer bleven
men heeft hem daer binnen gegeven
ende gedaen alle die maniren
daermen goeden man met mach aysiren
die daer binnen waren si ondersochten
vele van sinen doene maer sine mochten
niet daer af geweten die waerheide
sonder dat lanceloets knape seide
tot des heren dochter die was
ene scone joncfrouwe alsict las
ende die hem vragede herde sere
wat manne dat ware sijn here
ende hi die de joncfrouwe scone sach
ende met vragene so anelach
en dorst niet al ontsecgen hare
van dat si hem vragede tware
want het docht hem dorperheit wesen
hi seide der joncfrouwen binnen desen
sekerlike joncfrouwe wats gesciet
in macht u ontecken niet
bedie ic mochte met dire saken
minen here al gram maken
maer sonder twivel al dat ic u
sonder mesdoen mach secgen nu
dat salic u secgen sekerlike
joncfrouwe ic weet wel waerachtelike
hi es die beste riddere die levet
die meest met wapinen gedaen hevet
ic weets nu gnoech seide die joncfrouwe
gi hebt mi wel bericht bi mire trouwe
si ginc tote lacelote nadien
ende knielde neder over haer knien
ende seide doe edel here ic bidde u
dat gi mi gevet ene gichte nu
bider trouwen die gi sculdech sijt
der dinc van deser werelt wijt
die gi meest in uwen sinne
minnet met gerechter minne
alse lanceloet op hare knien
die joncfrouwe sach hi seide mettien
ay staet op scone joncfrouwe
en es gene dinc bi mire trouwe
die gi moget hebben te done nu
in wilse gerne doen dore u
si stont op ende seide wetti
wat gi nu hebt gelovet mi
dat gi sult te desen
tornoye die nu sal wesen
mijn rechte mouwe dragen ende gi
met wapinen doen sult dor di minne van mi
hi gewillecoret harde saen
ende alse saen als hijt hadde gedaen
werd hi bedroeft om dat belof
bedie hi was wel seker daerof
tirst dat dit te voren quame
der coninginnen ende sijt vername
dat sijs hem ondanc soude weten
ende sijs node soude vergeten
nochtan pensdi te dire ure
hi soude hem setten in daventure
om te houdene sijn belof
die joncfrouwe die blide was daerof
si brachte lancelote al geel
die mouwe an een poengeel
ende bat lancelote mede alsoe
dat hi dor hare minne doe
met wapenen soe ten tornoye
dat sijs si gepait ende hebbe joie
ende haer dinken moge dat si wel hevet
die mouwe bestaet di si hem gevet
ende wet wel dat gi dirste ridder sijt
die ic oyt tote deser tijt
van eneger saken versochte
ende in hadde niet in gedochte
noch niet te versoekene an u
dan bider doget die ic hope an u
dus bleef lanceloet daer binnen dan
savons alse die nacht ginc an
nam hi an sinen waerd orlof
ende an die joncfrouwe ende ruemde thof
ende dede den knape di met hem quam
den scilt voren dien hi daer nam
ende dede sinen scilt daer laten
ende voer henen sire straten
ende sijns waerds sone den nacht lanc
des mergens eer die sonne ontspranc
quamen si gereden dat was waer
winceesters ere milen naer
lanceloet sprac te sinen geselle te hant
wetti nu igeren hier int lant
bi winceestere enege stede
daer wi hemelike mochten sijn bede
dat sagic gerne nu bi gode
want in winceestere varic node
die jonge riddere hem antwerde gaf
here u es wel gesciet hier af
want buten groten wege hierbi
woent een edel wijf ende vri
si liten den groten wech ter vard
ende voren te hant daerward
alsi daer binnen waren comen
ende die vrouwe heeft vernomen
haren neve si was blide sere
van hem ende vanden anderen here
si vragede haren neve saen
wat hi sider hadde gedaen
dat sine niet ne hadde gesien
ende si vragede hem nadien
om sinen broder te dier stonde
ende oft hi iet te dier stonde
ten tornoye soude sijn daerbi
hi seide vrouwe neen hi
hi es een deel tongemake nu
ende dese riddere die hier es met u
wie es hi vrachde hem di vrouwe
hi seide vrowe bi mire trouwe
in kinne niet anders desen
riddere dan hi goet man scient wesen
ende om die doget die icker sie ane
mickic margen met hem te gane
ten tornoye ende sijn geselle tsine
wi selen beide dragen ene wapine
die vrowe es tote lancelote comen
ende heeften bider hant genomen
ende harde vrindelijc ontfaen
ende dedene in ene camere gaen
daer si der rusten plegen souden
hi ende sijn geselle oft si wouden
lanceloet was den nacht van aldien
dattie vrowe mochte wel versien
des margens alse die dach ontspranc
lanceloet stont op ende maecte sinen ganc
tere capellen daer bi
daer een hermite woende daer hi
messe horde als dit es gedaen
es hi weder ter herbergen gegaen
lanceloet hadde gesent sinen sciltknecht
te winceestere om te sine berecht
wie dien van binnen hulpen soude
ende wie hem an die van buten houden
die sciltknecht bracht hem mare
datter groet ridderscap ware
maer die meerre macht es binnen
dat comt bedie dat suldi kinnen
dattie vander tavelronden
binnen sijn nu ten stonden
wetstu iet an welke side sijn
bohort ende lyoneel di neven min
si sijn binnen here oft gijt gebiet
daden si anders sine togeden niet
dat si dan waren vander tavelronden
wie sijn die buten sijn nu ten stonden
here daer es die coninc van scollant
die van gales entie van yrlant
ende ander hogere liede gnoech
maer sine hebben niet wel haer gevoech
gelijc dat doen die van binnen
van goeden lieden dat suldi kinnen
lanceloet sat op sijn paert ende hi
hiet sinen knape com niet met mi
quaemstu met mi daer binnen
men soude mi bi di daer bekinnen
die knape seide ic sal gereet
hier bliven nadien dat gijt heet
lanceloet porde metter vard
ende die riddere ten tornoieward
ende twee knapen di metten riddere waren
ende si sijn soe verre gevaren
dat si te winceestre sijn comen
ende hebben den mersch vernomen
ende vergadert in beiden siden
mijn her walewein en droech tien tiden
gene wapine soe en dede
garihet sijn broeder oec mede
dat hadde hen verboden die coninc
die wel wiste in waerre dinc
dat lanceloet daer soude torniren
ende hine wilde in gere maniren
dat deen den anderen gave quetsinge
oft si josteerden onderlinge
hi dochte dat in eneger wisen
tuscen hen ompais mochte risen
die coninc artur es met ridderscepe
ende met groten geselscepe
opwaerd gegaen den tornoy sien int plein
daer was met hem min her walewein
ende sijn broder her gariet
lanceloets geselle hevet geset
lancelote in talen ende hem gevraget
welken hem te hulpene behaget
lanceloet seide welc donct u
van beiden siden donsienste hebben nu
dat donct mi di van buten here
die van binnen sijn goede ridders sere
lanceloet hevet geantwerd te desen
laet ons dan mettien van buten wesen
en ware gene ere te hulpene dien
die wi int scoenste wesen sien
soe laet ons hen hulpen dan
dat gi wilt ic vaet nu an
lanceloet es te hans ingevaren
daer die porsse meest was twaren
ende dede dors lopen metter spoet
ende stac enen riddere int gemoet
dat hi droech ter eerden bede
den riddere ende sijn ors mede
ende lanceloet es over gevaren
om joeste te doene sonder sparen
want sine glavie was geel nochtoe
ende hi stac enen anderen riddere soe
dat hem scilt no halsberch ter stont
nine halp hine heften gewont
in die luchter side ene wonde groet
maer hine was niet gewont ter doet
hi heftene soe vanden orsse gevelt
dat hi daer nederlach opt velt
sere ontaen ende tongereke
lanceloets glavie brac vanden steke
die de joeste sagen seiden saen
dattie neuwe riddere hadde gedaen
ene goede joeste te dire ure
ende het moest doen goede aventure
soudire meer doen des gelike
lanceloets geselle liet lopen hastelike
op hestore van maras sonder vorst
ende brac sine glavie op sine borst
hestor stakene weder met ere
glavien die starc was sere
ende stac ter eerden al tenen hope
hem ende sijn paert metten lope
ende men waende daer wel dat lanceloet
ware een vanden broderen van scaerloet
alse lanceloet vor hem ter eerden vernam
sinen geselle werd hi soe gram
hi liet sijn ors lopen metter spoet
hi hadde ene glavie starc ende goet
har negeen kinde anderen twaren
bi dat haer wapine verwisselt waren
om dat si bedect wilden torniren
lanceloet stakene in dier maniren
dat hine droech vanden perde sine
vorden galoes galegantine
walewein die hestore kinde gnoech
alse die daer sine wapine droech
alsi werd geware deser dinc
seidi tote arture den coninc
dese riddere bi mire trouwe
die op sinen helm draget di mouwe
hine es die gene niet secgic u
die ic waende dat gesien hadde nu
het es een ander endelike
men sach noit des gelike
proueetse an die kinder van scarloet
no mede niweren na soe groet
artur vragede hem na desen
wie die riddere dan mochte wesen
in weet sprac walewein ne ware
hi es een goet man oppenbare
lanceloet hadde doe soe vele gedaen
dat hi sinen geselle hadde saen
verloesset vander groter porsse
ende weder geholpen tsinen orsse
bohort quam mids dore met groter varde
vellende beide ridders ende parde
aftreckende di helme met gewilde
van den hoefde van halse die scilde
ende quam soe verre vord dat hi gemoette
lancelote dien hi nine groette
alse dine nine kinde ter stont
ende heeftene swaerlike gewont
ende stakene in die luchter side
met ere glavien starc ende stide
soe dat hi hem scuerde bede
sinen halsberch ende sinen scilt mede
ende velletde beide metter vard
tenen hope lancelote ende sijn part
ne mare lanceloet eer iet lanc
al bescaemt op sijn paert spranc
alse die noit riddere ne vant
die hem dede soe swaren pant
hi gegreep ene glavie met gewelt
die een sciltkecht vor hem helt
ende rechte hem te bohordewaerd
die plaetse werd hem geruemt ter vaerd
alse deen ende dander werd geware
dat si waren doe soe wijchgare
ende om josteren onder hen tween allene
want dise sagen alle gemene
hildense over twee die beste twaren
die in alden tornoy waren
lanceloet quam met ere groter vard
daer gereden te bohordeward
ende stakene daer vanden paerde
soe dat hine droech ter aerde
ende hem tgereide bleef tuscen di dien
alse walewein dit hadde gesien
sprac hi toten coninc te hande
bohort ne hevet gene scande
al es hi gevallen ter mouden
want hine wiste hem waer an houden
ende die riddere es goet man sonder waen
die di twee joesten heeft gedaen
jegen hem ende jegen hestor mede
ende ware lanceloet hier ter stede
ende niet siec ware bleven te karmeloet
ic soude secgen het ware lanceloet
alse die coninc verstont dese tale
pensdi in sijn herte wale
dat lanceloet wel mochte wesen
ende loech ende seide te desen
neve wie dat dese riddere si
hi hevet wel begonnen dat donke mi
ende ic wane bi mire wet
dat hijt noch sal doen vele bet
ende als lanceloet werd geware das
dat sine glavie tebroken was
hi trac sijn swaerd ten selven tiden
ende ginc deilen in beiden siden
grote slage in allen dele
ende dede prouetse harde vele
soe dats alden lieden hadde wonder
vander doget die in hem was besonder
ende bohort ende hestor die waren
weder opgeseten sonder sparen
si dadent so wel dat si van desen
te rechte geprist souden wesen
si toenden ridderscaeps so vele
toesiende allen dien vanden spele
dat ander ridders daermede
exempel namen ende coenhede
ende si daden vele wederstote
wilde oft ne wilde lancelote
si hildene so cort te vele tiden
dat hi dor haer hande moeste liden
si beletten te doene lancelote
vele scone vromecheit ende grote
bedie hi was sere gewont
ende hadde sere gebloet tier stont
dat hi niet hadde doe al sine macht
ende si twee waren van groter cracht
nochtan dedi vromecheit soe vele
mids dore die twee inden spele
dattie van binnen sonder sparen
bi sijnre fortsen in gedaen waren
ende lanceloet hadde te dien tiden
alden prijs in beiden siden
ende die van buten wonnen vele
optie van binnen in dien spele
alse die tornoy sceden soude int plein
seide tot arture den coninc walewein
in weet wie die riddere es en trowen
die opten helm draget die mowe
maer op datmen trechte vonnesse gevet
ic secge dat hi verwonnen hevet
den tornoy ende men hem in alre wijs
sculdech es te gevene den prijs
inne werde te gemake meer
in sal daer af weten eer
wie hi es hi hevet hier gedaen
soe vele ridderscaeps sonder waen
daerna sprac sijn broder gariet
in weet wie hi es bi mire wet
maer hi donct mi inden sinne mijn
die beste riddere vander werelt sijn
sonder lanceloet van lac allene
dus spraken si van lancelote int gemene
walewein doet sijn paert bringen tien tiden
ende wilt naden riddere riden
om hem sien ende wille met sinen spraken
aquitanse ane hem maken
alt selve seide gariet also saen
ende sijn vanden torre neder gegaen
alse lanceloet des geware ward
dattie van binnen in die dachvard
al hadden verloren hi seide
tot sinen geselle al sonder beide
here laet ons sceden van hier binnen
int bliven en es ons geen winnen
doe voren si wech harre straten
ende hebben in die plaetse gelaten
enen sciltknecht verslegen met allen
die een ridder doet sloech bi ongevalle
lanceloets geselle heeft hem gevraget
waerwaerd hem te varne behaget
lanceloet den riddere antwerde gevet
dat hi wille yweren te varne hevet
daer hi dagen mach acht dage oft mere
bedie ic ben gewont sere
ende dat riden soude mi vernoyen
laet ons varen te mire mouwen
sprac die riddere daer wi lagen tnacht
si sal u ayseren met al haerre macht
ende en es niet verre tote daer
lanceloet hevet geseit daernaer
hets min wille doe porden si
daerward lanceloet ende hi
ende lanceloet es buten allen wegen
al willende daerwaerd geslegen
hi pensde dattene kinnen soude
enech riddere dire omme volgen woude
ende alsi ter herbergen quamen
die daer binnen waren si namen
lancelote ende holpen hem vanden parde
ende deden gerne dat hi begarde
hi was bebloet ende gewont daer hi lach
ende alse die riddere die wonde sach
hi werd sere tongemake te hant
ende heeft om enen ouden riddere gesant
die daer bi woende ende wel conde
genesen alsogedane wonde
tirst dattie riddere hadde gesien
die wonde hi seide mettien
dat hine wel waende genesen
maer niet soe varinge sout wesen
alse hi wilde want die wonde
was groet ende diep te dire stonde
dus lach hi daer ses weken sonder waen
dat hi riden mochte no gaen
noch wapine dragen mede
nu selewi swigen hier ter stede
van hem ende van sire aventure
ende spreken vanden coninc arture
die vol was van groter hoveschede
ende van waleweine sinen neve mede
nu hebdi vanden tornoye gehort
ic ga op mine materie vort
daventure doet vord verstaen
dat walewein ende gariet saen
den riddere volgen begonnen
die den tornoy hadde verwonnen
ende sochtene darwaerd twaren
daer si waenden dat hi was gevaren
maer sine vondene altoes niet
ende alse walewein dat gesiet
dat hine niweren vinden mochte
werd hi drove in sijn gedochte
ende seide mi es utermaten leet
dat ons dese riddere es ongereet
bidien hi es een sere goet man
ende een vrome riddere daeran
ic soude gerne wesen mocht sijn
sijn geselle ende hi ware de mijn
dus sijn weder te winceester comen
alse die coninc hevet vernomen
vragedi waleweine tien stonden
oft si den riddere hadden vonden
daer si na gevaren waren
walewein seide hi es ons ontfaren
die coninc loech doe en lettelkijn
ende seide walewein  gode neve mijn
dit en es die irste pine niet
die u dore heme es gesciet
ende en sal die leste niet wesen
walewein verstont wel bi desen
dats die coninc doe wel vroet was
wie die goede riddere was
ende seide here nadien dat gi
wel wet wie dattie riddere si
gi moget mi wel secgen eest u wille
die coninc seide swiget des stille
na dien dat hi hem wilt decken
men mocht mi te lachtere trecken
maectict dan dus oppenbare
u ofte iemane wie hi ware
ende ic wille hier af swigen dan
ende gine sulter niet verlisen an
het sal u al te tijt werden cont
galegantijn seide tier stont
wie die riddere es en wetic niet
maer ic ben seker dat hi sciet
uten tornoye bloedende sere
van ere wonde die bohort den here
makede met ere joeste
daer hi jegen hem torniren moeste
doe vragede die coninc es dat waer
die ander seide het es al claer
doen sprac die coninc dese wort
ic segt u sonder twivel bohort
dat gi noit wonde gavet man
die u serre rouwen soude dan
u dese wonde stervet hi daer af
hestor hem doe antwerde gaf
alse die waende dat artur die coninc
in quade hadde geseit die dinc
ende seide oft hi stervet sterve dan
onslieden en gaets niet an
die coninc sweech die tongemake
ende drove oec was om die sake
dat hi vorwaer wel verstont
dattie riddere sere was gewont
doe vresede die coninc sere
dat doetwonde mochte hebben die here
daer was gnoech gesproken dien nacht
vandien riddere ende sire cracht
die den tornoi hadde verwonnen doe
ende si waendent weten embertoe
wie die riddere was daer wi af lesen
ende dat en mochte altoes niet wesen
die coninc haelt so wel dat hi
nieman wilde secgen wie dat si
dat hire iet of hevet vernomen
eer si te karmaloet sijn comen
des margens si van winceesters varen
ende vordien dat si geport waren
was gecriert dat soude wesen
een tornoy een maent na desen
te caneborch dat een casteel es
staende in den inganc van nortgales
alse die coninc was gesceden
van winceestre heeft hi gereden
soe vele dat hi quam te scarlote
daer hi hadde gesien lancelote
ende herbergeden in dien casteel
hi ende siere liede een deel
ne mare min her waleweine tier ure
gevel alsogedane aventure
dat hi es in die herberge geslegen
daer lanceloet in hadde gelegen
ende sijn bedde was gemaect doe
daer lanceloets scilt in hinc alsoe
opten selven avont sonder waen
en es walewein te hove niet gegaen
die hem een deel siec hevet beseven
ende es ter herbergen bleven
hi ende mordreit die broder sijn
die ten tornoye hadde gesijn
ende met hem ander ridders daertoe
die waleweine geselscap hilden doe
binnen dien tiden dat si saten
ter taflen ende si daer aten
sprac tote waleweine die joncfrouwe
die lancelote gaf die mouwe
ende vragede hem tote desen
oft die tornoy goet hadde gewesen
ende oft hi wel geslegen ware
ende wie den prijs hadde dare
walewein antwerde simmijn trouwe
soe secgict u joncfrouwe
in hebbe sonder twivel gesien
genen tornoy bat geslegen dan dien
ende dine verwan sijt seker das
dat een vroem riddere ende starc was
ende oec wel vermogen te desen
ic wildic sine gelike mochte wesen
sider dat ic sciet van karmeloet
sone sagic noit sinen genoet
ende also vele esser an godweet
dat ic nine weet hoe hi heet
doe sprac die joncfrouwe secget mi
hoedane wapine droech hi
joncfrouwe sine wapine waren roet
ende op sinen helm droech hi bloet
daertoe ere joncfrouwen mouwe
in weet welc was so ere vrowe
ende ic segt wel oppenbare
waerd soe dat ene joncfrouwe ware
ic wilde di mouwe min hadde gewesen
opdat ic hadde die minne van desen
alse die joncfrouwe verstont dese sake
ward si harde wel te gemake
al ne wilsijt niet oppenbaren
vor die gene die daer waren
alse die ridders ter taflen saten
die joncfrouwe diende hen die daer aten
bedie men plach te dien tiden des
in dat conincrike van logres
alsmen in goetsmans herberge vernam
datter wandelende riddere quam
ende die riddere was hoech man
die joncfrouwe dire binnen was dan
soe si edelre was soe si mere
was gehouden te dienne den here
ende ne was si niet edel si liet
dat dienen staen ende diende niet
hierbi diende die joncfrouwe doe
mijn her waleweine ember toe
ende den genen die met hem aten
dien tijt dat si ter taflen saten
ende si was so scone te desen
dat gene scoenre mochte wesen
walewein die sach sere op hare
dien tijt dat si vor hem diende dare
die hem soe wel te siene bequam
dat hi vele bat ware nam
ter joncfrouwenwaerd dan ter spisen
ende hem dochte in alre wisen
dat ter goeder tijt geboren ware
die riddere dient alsoe ware
dat hi beide lude ende stille
mochte hebben te sinen wille
solaes met soe scoenre joncfrouwe
alse si was bi mire trouwe
naden etene es sonder waen
die here van daer binnen gegaen
in een prieel daer mede was
sijn dochter gegaen alsict las
ende alsi daer binnen sijn comen
hebben si daer waleweine vernomen
ende sijn geselscap oec mede
si stonden op daer vander stede
ende sijn jegen haren waerd gegaen
ende hebbene hoveschelijc ontfaen
si gingen sitten allegader
walewein nam der joncfrouwen vader
ende es tuscen hem dat suldi weten
ende sire dochter doen geseten
soe dat hi die joncfrouwe sette
tuscen hem ende mordrette
ende gariet ende der joncfrouwen vader
si waren geseten daer te gader
alsi aldus saten ende spraken
onder hen van messeliken saken
gariet trac bat af tier tide
haren werd an ene side
van waleweine om dat hi mochte
heimelike oft hem goet dochte
jegen die joncfrouwe spreken bidien
alse walewein sinen poent hadde versien
doe versochti van minnen hare
si vragedem wi hi ware
hi seide joncfrouwe wildijt weten
ic ben riddere ende walewein geheten
ende min oem es artur die coninc
ende ic segt u in warre dinc
ic ben die u gerne soude minnen
mochticker die uwe met gewinnen
in maniren dat bi al desen
dattie minne tuscen ons sal wesen
mach u mine minne genogen
sone willic mi dan nemmer vogen
te minne vrouwe no joncfrouwe
anders dan u in goeder trouwe
ende wesen met al mire machte
u riddere bi dage ende bi nachte
her walewein here sprac die joncfrouwe
en speilt met mi niet bi uwer trowen
ic weet wel dat gi nu ter tijt
te hoge man ende te rike sijt
soe arme joncfrouwe in uwen sinne
te doene ende oec te minne
niet bedie ward sake dat gi
bi minnen nu minnet mi
het soude mi leet wesen nu
ende oec rouwen dat secgic u
ay mi sprac walewein ter joncfrouwen
twi soude u dat nu rouwen
bedie seitsi al ward dat gi
met al uwer herten minnet mi
ende alse sere alse man mochte daer an
het soude om niet wesen dan
ende soude u niet mogen vromen
dat gi te mire minnen sout comen
bedie ic heb in minen sinne
gedaen eens ridders minne
dien ic niet wille doen loeshede
ende ic segt u bi mire waerhede
dat ic noch ene maget bem
ende vor dat begonste minnen hem
sone haddic noit gemint man
ende tirst dat ickene sach an
werdickene minnende also houde
ende ic bat hem thant dat hi woude
met wapenen doen dor mi
hi sout gerne doen antwerde hi
ende hi hevets so vele gedaen
nadien dat icker af hebbe verstaen
datmen hare te rechte scande
soude doen in allen lande
die hem dade ute haren sinne
ende ane u leide dan minne
want als hulpe mi god hine es nijt
min goet riddere dan gi sijt
no van minder scoenhede
no min van wapine gepriset mede
hierbi secgic in rechten ware
dat verloren pine es al clare
van minnen mi te besokene mere
want ine doet in ne genen kere
alse min her walewein des was vroet
dat sine alsoe daer wederstoet
ende wederseide soe haestelike
antwerde hi hare weder grammelike
nu biddic u hier op trouwe
ende op hovescheide scone joncfrouwe
dat gi soe vele doet dat ic op hem
moge proven oft ic arger bem
ja waendi dat ic u dat oytrieren
soude van hem in eneger manieren
alsoe mochtic wel bederven
dat scade ware ende doen sterven
twee die beste man secgic u
die in al die werelt sijn nu
oft ten minsten den enen vanden tween
daer ne ware twivel an negeen
hoe sprac walewein es hi danne
een der alre beste manne
die nu si in al eertrike
jahi seget si gewaerlike
walewein sprac der joncfrouwen an
hoe es des ridders name dan
si seide sinen name wetic niet
maer sinen scilt dien hi hier liet
alsi voer te winceestrewaerd
dien salic u togen als gijt begaerd
walewein antwerde hare mettien
den scilt dien willic gerne sien
want dan mach niet sijn  sonder waen
es hi ridder di prijs heft ontfaen
ende van prouetsen bekinnet man
ic sal sinen scilt wel kinnen dan
die joncfrouwe antwerde mettien
gi sult den scilt varinge sien
alse gi slapen gaen sult bedi
in die selve camere soe hanct hi
si sijn van daer si saten opgestaen
ende ter herbergenwaerd gegaen
walewein nam die joncfrouwe bi die hant
ende si gingen in huus te hant
ende si leidene in die camere recht
daer si vonden ontsteken groet lecht
die joncfrouwe alse gi verstaen moget
hevet walewein den scilt getoget
siet hier des mans scilt hangen nu
dien ic meest minne secgic u
nu besiet ende merket des
oft gi iet kint wie die riddere es
ende ofte u herte iet nu gevet
dat hi de beste es die levet
alse walewein werd geware das
dat gene lanceloets scilt was
trac hi achterwaerd al tongemake
ende al drove om die sake
dat hi hadde geseit al sulke wort
ter joncfrouwen alse gi hebt gehort
ende ducht dat lanceloet sal weten al
alsi jegen die joncfrouwe spreken sal
hi seide joncfrouwe nu biddic u
dat u daer af niet vernoye nu
van dat ic tote u hebbe geseit
ic secge u in rechter waerheit
ic houde mi nu over verwonnen
van al dien dat es begonnen
tuscen ons tween ende dat wi
hebben geseit onder u ende mi
ende ic wille u volgen van al
van dat gi hebt geseit groet ende smal
want die riddere die u minne hevet
es de beste riddere een die levet
en es vrouwe na minen sinne
op dat si mochte hebben sine minne
sine soude mi laten ende minnen hem
hi es beter riddere dan ic bem
ende scoenre ende oec bat gedaen
haddict geweten sonder waen
dat gi had therte soe hogelike
te minne geset ic hadde sekerlike
u te versoekene te desen stonden
van minnen mi niet onderwonden
wet wel dat gi joncfrouwe sijt
die ic nu weet in die werelt wijt
daer mi nu liefst af ware
dat si mi wilde minnen ne ware
niet so groet wedersecgen daertoe
maer sekerlike joncfrouwe eest alsoe
dat gi hebt in uwen sinne
mijn her lancelote ende hi u minne
ende u alse sere hevet gesinnet
alsic wane dat gine minnet
sone quaemt noit bi mire trowen
soe wel vrowen no joncfrouwen
joncfrouwe hebbic geseit nu iet
dat u te horne bequam niet
ic bidde dat gijt vergeeft mi nu
si seide gerne ic vergeeft u
alse min her walewein werd geware
dat hi pais hadde jegen hare
hi seide ic bidde u joncfrouwe
op hovescheit ende op trouwe
dat gi mi segt eest u gevoech
hoegedane wapine dat droech
te desen tornoye lanceloet
si seide hi droech wapine roet
ende op sinen helm ene rode mouwe
die ic hem gaf sprac die joncfrouwe
dit sijn goede tekene sprac walewein
ic sagene also gewapent int plein
ic geloves nu bat dan ic dede
hier te voren mi donct oec mede
gi moget u selven prisen te mere
dat gi sijt gemint van sulken here
mi es herde lief dat ic vroet bem
van derre minnen hi hevet hem
soe gedect dats nieman in inne
werden mochte van sire minne
die joncfrouwe seide alsoe vele
es hi te beter te desen spele
gi wet wel ende moget kinnen
dat gene ombedecte minnen
comen mogen te hogen prisen
doe scieden si in deser wisen
die joncfrouwe es danen gegaen
ende walewein ginc te bedde saen
ende pensde om lancelote embertoe
ende seide tot hem selven doe
hine waende niet in sinen sinne
dat lanceloet soude hebben minne
geleit sonder in hoger stede
ende die uterlijcste oec mede
die enech man gepensen mochte
ende vinden in sijn gedochte
niet bedi in magen daer af niet
blameren dar hem dit es gesciet
die joncfrouwe heeft soe grote scoenhede
ende si es soe hebbende oec mede
al minnesse die alre scoenste man
die nu levet hi waerre wel an
des margens sijn si vroch op gestaen
die coninc ontboet waleweine saen
dat hi opsate hi wilde riden
mijn her walewein ginc tien tiden
tot sinen waerd ende nam orlof
ende dancte hem sere daer of
dat hine so wel hadde ontfaen
daerna es hi ter joncfrouwen gegaen
ende bevalse gode onsen here
ende beval hare sinen dinst sere
hi es toten coninc gevaren
ende si reden wech sonder sparen
walewein vragede den coninc das
oft hi iet wiste wie die ridder was
die den tornoy te winceestere wan
die coninc seide te waleweine dan
twi vrachdijs here bedi
om dat ic wel wane dat gi
nine wet wie hi was over waer
die coninc seide ic weet al claer
maer gine wet niet wie hi was
nochtan soudi te rechte vroet sijn das
bi den wondere dat hi dede
met wapinen aldaer ter stede
bedie en geen man sonder hi
en mocht soe gedoen donke mi
ende walewein antwerde mettien
ic hebbe soe menechwerf gesien
dat hi so vele met wapenen dede
dan enech ander man ic mochter mede
hebben gekint den goeden man gnoech
maer mettien dat hi droech
wapine van enen neuwen man
was hi mi al ontekent dan
maer ic ben sider soe geleert das
dat ic wel weet wie hi was
wie was hi dan sprac die coninc
here ic segt u in waerre dinc
het was lanceloet ende daernaer
seide die coninc gi segt waer
ende dat hi quam soe bedectelike
hi dede al dat bedie sekerlike
dat hi van josterne niet wesen woude
gerefutert alsmen kinnen soude
vord seide die coninc tote waleweine
haddic gelovet nu acgraveine
uwen broder ic hadde gedaen
den goeden man doen doet slaen
daer ic gedaen hadde mede
al tegrote ongetrouwechede
soe dat ic soude bi rechte van desen
van alder werelt gehaet wesen
ja sprac min her walewein
here wat seide u dan acgravein
segt mi oft u wille si
en trouwen neve hi seide mi
dat lanceloet mi scande dede
van minen wive ende dat si bede
hen onderminden ende dat hi ware
alse man met sinen wive bi hare
ende seide dat om el gene sake
lanceloet en ware tongemake
te karmeloet tien tiden dat wi
te winceestere voren dan om dat hi
te bat soude mogen sire minnen
plegen metter coninginnen
alsic ten tornoye ware
dat dede mi in rechte al dare
verstaen u broder acgravein
nu mochtic live neve walewein
mi houden over sere verdoeft
haddic sire logenen geloeft
want hadde lanceloet die coninginne
gemint met dulre minne
hine hadde niet van danen bi desen
gevaren dat ic wech hadde gewesen
walewein seide doe her coninc
lanceloet bleef om gene ander dinc
dan dat bi wilde sekerlike
ten tornoye comen bedectelike
ende nembermer geloeft no hort
man die sulke niemare brinct vort
ic ben seker dat noit begrepen ward
lanceloet ter coninginnenwart
in gepense van minnen dorperlike
ende ic weet wel sekerlike
dat lanceloet heeft geleit sine minne
an die scoenste joncfrouwe die ic kinne
int lant van logers ende si mint hem
alse sere dat ic wel seker bem
ende wi weten dat hi hevet gesinnet
sconincs dochter ende noch minnet
daer galaat af was geboren
die te hoefde brachte hier voren
vanden grale die aventuren
die coninc seide doe ter uren
in mach altoes geloven niet
al ware lanceloet dat gesciet
dat hi minde die coninginne
bi minnen dat in sinen sinne
comen mochte ongetrouwechede
daer hi mi scande dade mede
van minen wive des sijt gewes
want herte daer so grote doget in es
en penst niet sulke dorpernie
en dade grote duvelie
walewein seide in kinne van desen
lancelote soe onsculdech wesen
dat ict soude wedersecgen
wiet op hem wilde lecgen
wat soudi daeraf secgen seide de coninc
al seide al die werelt dese dinc
ende icse niet hadde ondervonden bet
dan ic noch doe here bi mire wet
in sout in negere maniren dan
geloven willen enegen man
die coninc es te karmeloet comen
ende alsmenne daer hevet vernomen
was hi daer ontfaen met groter joye
ende gevraget vanden tornoye
wie dat daer den tornoy verwan
dat ne wiste daer wijf no man
sonder die coninc ende walewein ende si
en wildent niet ontecken daerbi
dat si dat pensen ende mecken
dat lanceloet wilde decken
die coninc seide toter coninginnen dan
wine weten niet wel wie verwan
den tornoy dan wi wanen das
dat een vremt riddere was
ende hi droech wapine al roet
ende droech op sinen helm bloet
ere vrouwen oft joncfrouwen mouwe
in weet welc was bi mire trouwe
doe pensde die coninginne das
dat lanceloet altoes nine was
alse di waende dat hi in dien dagen
geen ander teken hadde gedragen
dan dat hi hadde van hare
en was lanceloet niet aldare
vragede die coninginne aldoe
ende walewein antwerder nu toe
vrowe was hi daer ic sagene dan
ende ic en kinden niet nochtan
ende was hire ic weet wel dan
dat hi den tornoy verwan
ende dat hi die was die droech al bloet
in den tornoy di wapine roet
soe jegen vrowe oft jegen maget
dat hi hare tekine draget
griflet spranc op ende seide saen
ic ben des seker sonder waen
dat die selve was min her lanceloet
die daer droech die wapine roet
ende opten helm die mouwe
want ic wachten soe nouwe
ende ic volgede hem nare
om te wetene oft hijt ware
alsi sciet daer uten tornoye
van wonden een deel te vernoye
ende hem was altoes een ridder bi
die also gewapent was als hi
doe sprac tote waleweine die vrowe
ic mane u bider trouwe
die gi sijt den coninc sculdech ende mi
dat gi mi segt oft waer si
dat wi griflet secgen horen
vrowe gi hebt mi so besworen
dat ict u moet secgen al claer
hi verwan den tornoy dats waer
die metten roeden wapinen trouwen
die opten helm droech di mouwe
tirst dat si dit heeft verstaen
si werd drove ende sweech saen
ende ginc in haer camere ter vard
daer si sere wenende doe ward
ende seide ay god live here
waer salmen trouwe vinden mere
ane enegen riddere die nu levet
nadien dat ontrouwe gedaen hevet
die beste van allen anderen
die nu in enech lant wanderen
dese word seide die coninginne
tote haer selven in haren sinne
ende waende dat lanceloet di joncfrouwe
minde die hem gaf die mouwe
ende dat lanceloet dor hare minne
gelaten hadde die coninginne
si was drove om die sake
ende seide si souts noch hebben wrake
van lancelote oft vander joncfrouwen
mach sise bekinnen ofte scouwen
si was drove al dien dach
sine verloech niet alsi plach
opten anderen dach quamen daernaer
bohort ende lyoneel ende hestor daer
tirst dat si gebeet waren
daden si vragen om niemaren
van lancelote dien si tier stont
doe si danen voren liten ongesont
men seide hen doe gi henen sciet
lanceloet en bleef hier langer niet
dan toten andren dage
doe voer hi wech sonder sage
allene met enen knape ende wi
en weten waer hi becomen si
alse die coninginne werd geware
dat lanceloets mage waren dare
ontboet si dat bohort tot hare quam
doe sprac si te heme harde gram
waerdi ten tornoye dat segt mi
jaic vrowe antwerde doe hi
sagedi uwen neve daer iet
nenic vrowe hine waser niet
si seide ic weet wel dat hire was
bohort seide vrowe swiget das
op genade des biddic u
dat hi daer hadde geweset nu
dat ne mochte altoes niet wesen
ic weet wel haddi daer gewesen
wi haddenne gekint ende hi hadde mede
jegen ons gesproken daer ter stede
ic weet vorwaer dat hire was
ic weet oec goet licteken das
want hi droech daer wapine al roet
ende op sinen helm droech hi bloet
ten tornoye ene mouwe
die was ere vrouwe oft joncfrouwen
ende hi was di den tornoy verwan
bohort gaf hare antwerde dan
vrowe in wilde niet van desen
dat dat min her lanceloet hadde gewesen
bedie hi sciet vanden tornoye
daer gi af sprect sere te vernoye
van ere wonde die ic tier tide
hem hadde gegeven in die side
die wile si vermaledijt seitse bloet
dat gine niet wondet toter doet
hi heeft hem so qualijc geproeft te mi
in hads niet gewaent dat hi
dit jegen mi soude hebben gedaen
bohort sprac ay vrowe laet staen
en gelovet niet dat soe es nu
alse gi penset des biddic u
eer gi hebt verstaen waerlike
dat rechte ware ende clarlike
alsulp mi god onse here
in mocht geloven nembermere
dat hi in eneger manieren
jegen u valscheit soude antiren
bohort sprac die vrouwe en trouwe
ic weet wel dattene enege vrowe
oft joncfrouwe met pusunen sonder waen
oft met toverien hevet bevaen
dat ic met hem nembermere
wel sal sijn in genen kere
sone sal hi oec wesen met mi
ende gevile oec morgen dat hi
hier te hove quame bi aventuren
ic soude hem doen ontsecgen ter uren
mijns heren herberge entie mine mede
ende soude hem wel doen secgen ter stede
dat hi niet hadde so conen moet
dat hire in sette den voet
bohort der vrouwen antwerde gaf
vrowe gi sult uwen wille doen daer af
maer ic weet wel in rechter waerhede
dat min here noit in gere stede
ne pensde te done sulke sake
alse gi hem tiet met vorsprake
hi toget wel ten tornoye
sprac si des ic ben te vernoye
soe dattie prove es oppenbare
vrowe sprac bohort daer nare
eest alsoe als gi doet verstaen
sone dedi noit sake sonder waen
die mi soe leet es bedi
jegen soe wat minscen dat hi
enechsijns soude mesdoen iet
jegen u en soudijs doen niet
al die weke bleef bohort daer
ende sijn geselscap ende dander daernaer
ende waren tongemake sere
ende in gepense vele mere
dan si te voren te sine plagen
om dat si die coninginne gram sagen
binnen dien nes nieman te hove comen
daer men iet ane heeft vernomen
die wiste van lancelote niemare
dat hine sach hare no dare
soe dat arture den coninc
sere wonderde van dire dinc
het geviel daerna op enen dach
dat artur die coninc ten vensteren lach
entie coninginne ende walewein tot dien
ende si spraken onder hen drien
van vele ende van messeliken saken
soe dattie coninc vel in spraken
jegen waleweine ende seide hem al bloet
mi heeft groet wonder waer es lanceloet
ende waer hi soe lange merret bedi
in hebbe niet gesien dat hi
mijn hof soe lange liet sonder waen
als hi sident hevet gedaen
dat die tornoy te winceestre was
mijn her walewein merkede das
ende loech een deel ende daernaer
here sprac hi doe over waer
hem ne vernoit niet daer hi es
want had hem vernoit sijt seker des
hine ware noch te comene niet
ende na dat met hem es gesciet
ne wondert mi niet dat hi so lange let
in weet so groten man bi mire wet
die sculdech te vernoyene ware
al so lange te sine met hare
die hi minnet in sinen moet
alsic wane dat lanceloet hare doet
alse die coninc horde dese word
was hi narnst om te wetene vort
hoet men lancelote ware
ende seide walewein segt ons dware
ic saelt doen here antwerde hi
alsic wane here dat si
indien dat ic secge onder ons drien
verloren sal bliven onder ons van dien
ende waendic datmen hier af iet
elre soude vertellen ic seits niet
die coninc antwerde ende seide van desen
en sal niegeren meer talen wesen
here sprac walewein wetti wat doet
dat lanceloet es bleven te esclaroet
hets dor ere joncfrouwen minne
die hi gedaen heeft in sinen sinne
die alrescoenste des sijt gewes
die int conincrike van logers es
ende alse wi scieden van wincestere doe
was si ene maget scone ende vroe
ende om hare grote scoenhede
versochticse aldoe ter stede
van minnen an haren danc
ende si ontseide mi eer ict lanc
ende seide tote mi ic wel lie
dat ic ben beters ridders amie
ende scoenres mede dan gi sijt
ic werd al gram te dire tijt
ende hiltse cort ende vragede hare
wie die riddere dan ware
soe datse te mi seide al bloet
het ware min her lanceloet
ende dattie mouwe hare was
die hi droech opten helm vor das
ende sinen scilt met dien hi daer liet
alsi van daer binnen sciet
dien togetse mi aldaer
die coninginne seide segdi mi waer
hoegedaen was die scilt segt mi dit
vrowe sprac walewein hi was wit
met tween libarden van aysure
gecroent si seide te dire ure
hets alsoe gi segt al waer
hi droech den selven scilt oppenbaer
alsi voer van henen bi mire wet
men es u sculdech te gelovene bet
doe sprac die coninginne segt mi
wie es die joncfrouwe daer gi
af sprect die soe sere scone es
vrowe ic wille u vroet maken des
si es des heren dochter van esclaroet
haer scoenheide die es soe groet
dat mi wondert vele te min
dat hise minnet in sinen sin
die coninc sprac inne gelove niet
dat lanceloet soude willen iet
sijn herte lecgen ane hare
oft ane ene andere sine ware
van alte hogen done ende rike
ende wet dat wel sekerlike
dat hi daer omme daer nine let
mar ic wane vele bet
dat hi leget siec van dier wonde
die hem bohort gaf tier stonde
dat si tornierden te wincestere int plein
het mach wel so wesen sprac walewein
die coninginne es opgestaen
ende in hare camere gegaen
drove ende waent dat es waer
alse walewein heeft vertellet daer
ende si ontboet bohorde daerbi
alsi daer quam doe seide si
bohort u neve her lanceloet
hi es al stille te esclaroet
met ere joncfrouwen die hi versinnet
hevet ende die hi si sere minnet
nu mogewi wel secgen daerbi
dat wine verloren hebben ic ende gi
ende dit heeft een riddere geseit
den coninc ende mi over ene waerheit
dien gijs wel sout geloven sonder waen
bohort antwerde der coninginnen saen
vrowe in weet wie die ridder es
maer ic ben wel seker des
waerd die warechste die levet
die u dese word geseit hevet
hi es hier af een logenare
want ic kinne ende weet soe clare
dat min here des sijt gewes
van so hoger herten es
dat hi dit in gere maniren
te doene soude gedangieren
hier ombe biddic u dat gi
den riddere nu wilt nomen mi
diet seide ic salne van desen saken
eer avont logenare maken
si seide ic segts u nember nu
maer alsoe vele soe secgics u
lanceloet ne gecriget nembermere
pays jegen mi in genen kere
bohort antwerde doe ay vrouwe
dies hebbic wel groten rouwe
nadat gi op hem belget soe sere
soe hebbict hier quaet bliven mere
ende die ons bestaen in dit hof
live vrowe uwen orlof
ic bevele u gode ende ic sal
mergen porren ende onse geslachte al
wi selen so vele soeken nu mere
dat wi selen vinden onsen here
ende als wine vonden hebben wi
selen met hem hier bliven wildi
ende gevalt dat u nine voget
hier dat bliven none genoget
wi selen tonsen lande keren
in onse goet in onser eren
daer vele liede ons te siene garen
ende daer wi in langen nine waren
ende daer selewi sijn te gemake
eest gode lief ende hebben sprake
met onsen vlescheliken magen
die wi in langen niene sagen
ende die wi hier en hebben niet
wet wel ons en ware niet gesciet
dat wi hier bleven waren sonder waen
en had lanceloet min here gedaen
sider dat leet die queste vanden grale
dat hi hier bleef ic weet dat wale
dat ne was om sake negene
dan om uwen wille allene
alse die coninginne bohorde heeft gehort
en const si haer niet onthouden vort
sine weende om die sake
ende was sere doe tongemake
ende si seide vort ter selver tijt
die wile moet sijn vermalendijt
dat ons quam dese niemare
ic hebber qualijc om gevaren
doe sprac die coninginne noch vort
suldi mi aldus laten bohort
jaic sprac hi vrowe het moet wesen
hi ginc uter cameren met desen
hi vant sinen broder ende hestore
ende leide hen die worde vore
die hadde geseit die coninginne
si warens drove in haren sinne
ende ne wisten wat anevaen
sonder dat elkerlijc seide saen
die selve ure ende die tijt
mote wesen vermalendijt
dat lanceloet oit sine minne
leide ane die coninginne
doe seide bohort laet ons gaen
anden coninc ende nemen orlof saen
ende laet ons soeken nu vort mere
tote dat wi vinden onsen here
ware hi met ons nu sekerlike
ende wine bringen int conincrike
van gaule sijt des onvervard
noit daden liede soe goede vard
wi souden dan mogen bi desen
in payse ende in rasten wesen
mocht hi hem in enegen sinne
ontkeren vander coninginne
hiertoe accordeerden al geel
hestor ende mede lyoneel
ende sijn toten coninc comen
ende hebben an hem orlof genomen
ende doen den coninc dus verstaen
dat si te soekene willen angaen
lancelote ende die coninc
gedogede node die dinc
hi hadse lief ende hiltse dagelike
omtrent hem ende namelike
om bohorde die was tien stonden
van merre name dan men hadde vonden
doen ter wilen enegen man
int conincrike van logers dan
des ander dages voer uten hove
coninc bans geslechte met orlove
ende reden dat si te esclaroet quamen
alsi lancelote daer niet vernamen
voren sine noch soeken weder
harentare op ende neder
ende soe sine meer soeken bestaen
soe sire min af vreiscen sonder waen
ende sochtene vijftien dage aldure
dat si en gene aventure
van hem niet vereeschen mochten
alsi sagen dat si om niet sochten
seiden si dit soeken es verloren al
ten irsten tornoye die wesen sal
sal hi wesen eest sake dat hi
gesont es oft ongevangen si
dus voren si dagen vort an
in enen casteel hiet atechan
omdat si des tornoys ontbeiden wouden
opdat si lancelote daer vinden souden
ende die coninc van nortgales
daerbi op een sijn huus hi es
tirst dat hi verstont die niemare
dat conincs bans geslechte daer ware
die van allen ridderen die utquamen
waren vander meester namen
hi vorse sien daer altehant
als die met hen gerne ware bekant
ende soutse gerne daerto vrien
dat si van sire maisnien
ten tornoye wesen wouden
daer si doen torniren souden
ende alsijt hebben vernomen
dattie coninc tote hen es comen
rekensijt grote goedertierhede
dattie coninc hen dit dede
si ontfingene wel hoveschlike
alse diet wel consten ende eerlike
ende dadene snachs met hen bliven daer
die coninc verbat hen daernaer
dat si met hem te sire woninge
varen tot dat quame die vergaderinge
ende bat hen so vele binnen desen
dat si hebben beloeft dat si wesen
selen ten tornoye ans conincs side
dies die coninc was harde blide
nu latewi van hen staen
ende selen van lancelote spreken saen
die siec lach ende oec gewont
alsic u hier vore dede cont
nu seget vord daventure
dat lanceloet lach te dire ure
siec ende oec gewont sere
ende hadde ene maent ende mere
daer gelegen vander wonden
die hem bohort gaf tien stonden
dat hi jegen hem josteerde
die hem al noch sere deerde
soe dattie riddere die vor desen
met lancelote ten tornoye hadde gewesen
els niet ontbeit dan sine doet
daer hi omme hadde rouwe groet
om die grote doget die hi an dien
riddere daer voren hadde gesien
alsi daer ene maent hadde gewesen
geviel dat daer quam binnen desen
tote lancelote die joncfrouwe
die hem hadde gegeven die mouwe
ende alsi niet en vant den here
genesen si was drove sere
ende vragede haren broder dare
hoet met lancelote nu ware
hi antwerde hi doet wel na dien
dat wi van hem hebben gesien
maer over xv dagen was min waen
dat hijs niet soude hebben ontgaen
soe vresselijc was sine wonde
die joncfrouwe antwerde tier stonde
god moten verren vander doet
want het ware scade al te groet
ende na hem ne soude bliven dan
in die werelt geen soe goet man
suster wetti dan wie hi es
jaic herde wel sijt seker des
hets min her lanceloet sonder waen
mijn her walewein deet mi verstaen
ic gelove u herde wel des
sprac die broder dat lanceloet es
bedi in sach noit man so vele
doen in enen nijtspele
alsi te dien tornoye dede
die te wincestere was vor di stede
noit was so wel bestaet mowe
die vrowe gaf ofte joncfrouwe
als die uwe was bestact daer
die joncfrouwe bleef daer binnen dats waer
tot dat hi was bat becomen
ende dat si ane hem heeft vernomen
dat hi bat opt siene was
ende bi sire doget alsict las
dochte hare in haer gedochte
dat si niet geduren mochte
sine mochte hebben haren wille
dit pensde si doe al stille
van hem ende doe si in desen lach
ende pensde om sine minne op een dach
ginc si ende hare wel gereet
ende pareerde hare cleet
ten besten dat si conste doe
ende si was harde scone daertoe
ende doen soe quam si bat vort
ende seide tote lancelote dese wort
ic bidde u dat gi mi secget here
en ware die riddere niet dorpere sere
dien ic van minnen versochte ende hi
sine minne dan wederseide mi
joncfrouwe hi dade grote dorpernie
hadde hi in sine bailgie
sine herte ende hi mogenthede
hadde te doene sinen wille daer mede
ontseidi u sine minne dan
ne mare stont soe dat een man
sinen wille niet mochte gedoen
vander minnen dine hadde ontspoen
men sout niet lachteren na minen sinne
al ontseide hi u sine minne
dit secgic bi mi selven nu
bedie waert inden sinne van u
dat gi mi dangiret te minnen
ende ic des met herten ende met sinne
macht hadde te done den wille mijn
alse vele ridders doen die nu sijn
het dochte mi geluc in minen sinne
wildi mi dangiren te minnen
in weet gene joncfrouwe dies mi
bat werdech donket dan gi
die joncfrouwe sprac metter vart
en hebdi niet u herte tuward
dat gi uwen wille doen moget
daermede jaic seit hi scone joget
ic dore wel minen wille mede
mijn herte es ter selver stede
daer ic wille altoes gestadelike
ende ic en wille niet sekerlike
dat si an andere stede ware
dan si nu es stille oft oppenbare
in mochtse niwer besteden bet
dan daer icse hebbe geset
nembermer late mi lude no stille
god sceden van desen wille
want na dien tijt mochtic nembermere
soe te paise sijn alsic was ere
die joncfrouwe sprac sonder waen
ic hebbe een groet deel nu verstaen
van uwer herten des sijt gewes
ic ben sere drove dat soe es
ic moter om sterven dats waerheit
haddijt mi een deel bat eer geseit
ic hadde gesijn in goeder hopen
si es te haren broder gelopen
ende deet hem verstaen haestelike
dat si lancelote mint soe hertelike
dat si sterven moet ne doet hi niet
dat hier af hare wille gesciet
die broder was sere tongemake
ende seide laet varen dese sake
gine mocht in gere maniren
hiertoe comen sonder falgiren
ic pense ende weet dat mede
dat hi mint in soe hoger stede
men souden niet mogen bringen nu
alse neder te minnen alse ane u
wildi minnen settet uwen moet
bat nedere te minnen dats u goet
si seide ic wilde wel dat ic mochte
daertoe bringen min gedochte
maer dat ne mach niet wesen
bedie motic sterven om desen
aldus viseerde die joncfrouwe doe
haer doet ende het quam haer daer toe
opten selven dach es daer comen
een sciltknecht die lanceloet heeft vernomen
ende lanceloet vragede hem also houde
waerwerd dat hi varen soude
hi seide hem dat hi sonder sparen
te caneborchwerd soude varen
want daer sal een tornoy wesen
opten darden dach van desen
lanceloet vragede hem daer naer
wat liede selen wesen daer
die knape antwerde tier stonde
daer comen die vander tavelronde
ende die vanden conincrike van logres
op dander side comen des sijt gewes
die gene die ten tornoye waren
te winceestre met alden haren
die coninc artur comt den tornoy scouwen
ende die coninginne met vele vrowen
tirst dat lanceloet heeft vernomen
dattie coninginne daer sal comen
hi ward tebarenteert dat hem dochte
dat hi van rouwen sterven mochte
hi werd verwarmt ende seide daer si
alle toehorden die hem waren bi
ha ha vrowe wat saels gescien
gine selt daer uwen riddere niet sien
ic quele recht vort nu ter stont
ay riddere die mi dus heves gewont
god geve dat ic di mote gewinnen
in steden daer ic di moge kinnen
in name niet al die werelt in boten
gine souter over sterven moten
hi strecte hem ende tier stonde
brac hem van rouwen ut di wonde
ende werd blodende bloet soe groet
alse ene beeste diemen slaet doet
ende hi viel in onmacht daer nare
tirst dat sijn meester werd geware
sprac hi tot genen sciltknecht bloet
gi hebtene met uwer niemaren doet
hi dedene te bedde tier stonde
ende stoppetde hem sine wonde
anders ware hi doet tier ure
ende hi lach al dien dach dure
dat hi die ogen niet ontede
ende dat hi een wort niet sprac mede
sanders dages quam hem en deel crachte
ende hi sprac so hi best machte
ende seide hi ware al genesen
ende mickede soe te done te desen
dat hi ten tornoye varen soude
ende sprac te sinen meester also houde
meester danc hebbe god ende gi
gi hebt so verre genesen mi
dat ic mi beseffe alsoe gesont
alsic oit dede teneger stont
ic mach wel riden numere
en sal mi doen en gene dere
ic wille bidden der vrouwen hier binnen
ende minen geselle die vele minnen
mi heeft gedaen in mine siechede
ende vele eren gedaen oec mede
dat ic moge ute desen hove
varen bi haren orlove
ende ane u versoekic dat gi
een stic noch ware nemt te mi
ende met mi tote caneborch varen
bedie ic en wille niet sparen
om te latene dat leven mijn
ic ne wille ten tornoye sijn
daer selen wesen ende comen
van ridderscepe alle die blomen
die meester seide here laet dit staen
ic segt u wel al sonder waen
al saetti opt sachste gaende paert
dat oit in die werelt ward
sone soudi niet twee milen riden
gine sout sterven binnen dien tiden
maer blijft hier noch viertien nacht
ic sal soe doen bider godscracht
dat gi sult na dien tiden
over al daer gi wilt mogen riden
lanceloet antwerde den goeden man
meester oft gijt raet ic blive dan
doe sprac lanceloet toten sciltknecht
dine vanden tornoye heft berecht
ende seget dat hi te gode vare
ende oft min her walewein comt dare
dat hine vans ridders wegen grote dan
die den tornoy te winceestre verwan
ende oft hi vraget wat ic doe
altoes en segter nember toe
hi seget dese boetscap sonder waen
comic in poente werd wel gedaen
die knape sat op metter vard
ende hi voer ten tornoyeward
ende es tes conincs herberge comen
van nortgales daer hi heeft vernomen
mijn her waleweine die daer quam bidien
bohorde ende sine gesellen besien
dine blidelike sonder waen
ende met groter feesten hebben ontfaen
die knape die lanceloets aventure
gesien hadde diende tier ure
vore min her waleweine vanden wine
ende hi werd lachgende al stillekine
hem gedochte vander dulheit saen
die lanceloet wilde hebben bestaen
te comene ter vergaderingen
walewein merkede sknapen lachingen
ende seide tot hem twi lachstu
here ic saelt u vertellen nu
mi gedinct van enen vremden here
di mi dunct sijn dul riddere sere
die dulste die ic in langen sach
daer hi toter doet gewont was ende lach
wildi nochtan al sonder sparen
eergisteren ten tornoye varen
waest sinen meester lief oft leet
nochtan was hi soe siec godweet
dat hi cume een wort spreken mochte
dit sagic ende dat mi dulheit dochte
walewein antwerde den knape dan
na minen waen het was een goet man
ende haddi mogen gaen oft riden
hine had hem niet mogen ontstriden
hine hadde ter vergaderinge
gesijn god genesene varinge
hets scade dat goet man heft ongemac
die knape tote waleweine sprac
in weet wie die riddere es
maer men houten des sijt gewes
over den alre besten riddere van al
oec seidemen mi daer ende beval
dat ic u groten soude sere
van des ridders halven here
die de vergaderinge verwan
te winceestre ende daer an
ontbiet hi grotinge ende minne
mire vrowen der coninginne
alse walewein verstont die niemare
hi wiste te hant al clare
dat dit lanceloet was ende seide
toten knape al sonder beide
live vrint segt mi waer gine liet
die knape seide in segs u niet
bedie ic mesdade daer an
ten minsten hebdi mi geseit dan
dat die goede man gewont si
here seidic dat soe rouwet mi
ic hebbe u meer geseit sonder waen
dan ic te rechte soude hebben gedaen
ember biddic u opdat gesciet
dat gi die coninginne eer ic siet
dat gise grotet sonder beide
van geens halven die ic u seide
mijn her walewein antwerde saen
die boetscap soude wel werden gedaen
vander niemare ende vander sprake
waren die drie neven tongemake
want si hadden dat wel verstaen
dat lanceloet was al sonder waen
si hilden den knape cort dare
om te wetene dat ware
te wat steden hi lancelote liet
die knape seide hine seits niet
om bede die gire mocht toe doen
gi motet ons secgen seitsi doe
waerwaerd dat gine liet
alsi hem soe cort houden siet
noemdi ene ander stede bedien
dan daer hine hadde doe gesien
si seiden si souden maken haer vart
alse die tornoye sciede derward
die tornoy was opten anderen dach
te caneborch daer menech toe sach
daer tornierden te dien stonden
die ridders vander tavelronden
ende die van nortgales an dene side
tornoyrden jegen hen tier tide
die vanden vier conincriken quamen
daer dese versameden te samen
was menege scone joeste op dien dach
gesien ende menech swaerdslach
daer mocht men sien den mersch al bedect
van vremden ridders die quamen getrect
jegen die vander tafelronden die doe
van groter namen waren ende stout daertoe
daer was gesteken ende geslegen
ende afgedregen menech stout degen
boven hen allen die daer waren
dadent wel al sonder sparen
des conins van benewijcs geslachte
die riddere waren van groter machte
men gaf den prijs min her waleweine
ende bohorde daer inden pleine
alse die coninc dat wiste over waer
dat lanceloet niet en was daer
was hi drove want hi was daer comen
om dat hine daer waende hebben vernomen
want hine quamer om ander sake
dan jegen hem te hebbene sprake
alse die coninc dit sach hi dede
bi gemeinen rade ter selver stede
gebiden enen tornoy die wesen
soude over ene maent na desen
inden mersch van carmeloet
dit prisden si alle clein ende groet
aldus versciet die tornoy daer
die coninc blever drie dage daernaer
ombe rusten ende sinde doe
om bohorde ende sine gesellen daertoe
dat si den coninc quamen sien
si gaven antwerde van dien
sine quamen daer nembermere
sine souden hebben gehort ere
van lancelote enege niemare
opten anderen dach daer nare
die coninc ende die met hem waren
sijn van canenborch gevaren
ende voer te carmeloetward
ende optien tijt begonden haer vard
bohort ende sine gesellen
ende walewein met hen horic tellen
ende voren derward sonder waen
daer hen die knape dede verstaen
dat hi min her lancelote liet
aldaer sone vonden sijs niet
no niemare horden des sijt gewes
her walewein seide min raet es
dat wi te eschaloet varen
ic weet daer sulke herberge twaren
daerment sal weten wel ic wane
si begonsten derward te gane
ende reden al toter nacht toe
si lagen in ene hermitage doe
des ander dages was haer dachvard so groet
dat si quamen te esclaroet
ende walewein beette in die stede
ende alsoe daden die andere mede
tere herbergen daer hi te voren
in hadde gelegen als wijt horen
ende walewein leitde bohorde daer
in ene camere daer hinc alsoe
lanceloets scilt alse hine daer liet
tirsten dat hi den scilt siet
vrachdi den neve mettien
hebdi desen scilt iet gesien
alse bohort des scils werd geware
hi kindene ende seide daer nare
dese selve scilt no min no mere
was gemaect dor minen here
ende walewein vragede den waerd daer nare
warwaerd die riddere doe ware
die den scilt daer brachte int hof
die waerd seide waeric seker daer af
dat gijs vraget om sijn goet
ic soude u daer af wel maken vroet
jawi sprac walewein sekerlike
hets diewi alle gemeinlike
meest minnen die nu levet
alse die waerd dit gehord hevet
hi seide nu blivet tavont met mi
ic sal u mergen wisen waer hi si
des nachs sijn si bleven metten waerd
des ander dages porden si metter vaerd
entie waerd sende met hen enen knecht
dise leide ter stede recht
daer lanceloet lange hadde gewesen
ende was en deel begonnen genesen
dat hi wandelen mochte altoewaerd
ende alser lanceloet geware ward
hi kinnetse ende hi liep saen
bohorde ende hestore ontfaen
met wel groter vrindelijchede
hi helsese ende custe mede
daerna es hi ten anderen gegaen
ende heeft hen grote feeste gedaen
ende hietse willecome wesen
si groettene weder na desen
si vrageden hoe eest met u
hi seide wel god hebs danc nu
maer ic hebbe siec geweest herde sere
doe seide min her walewein here
nadat u god heeft bracht ter baten
dies siwi blide nu utermaten
gi sult dies ic nu gode love
varinge mogen comen te hove
jaic sprac hi doe te waren
ic salre in acht dagen mogen varen
dus blevense daer met feesten grote
al die weke dore met lancelote
nu selewi swigen van desen
ende vanden coninc ende der coninginnen lesen
alse die coninc was gesceden
van caneborch hi quam gereden
onder hem ende der coninginnen
ende lagen dien nacht binnen
enen castele die sconincs was
ende hiet tauros alsict las
des ander dages die coninc twaren
voer van daer ende hiet varen
die coninginne te carmeloetwaerd
diet gerne dede ende voer derwaerd
die coninc voer van steden te steden
ende quam op enen dach gereden
in enen bosch di sere scone was
inden selven bosch hadde alsict las
morgein de feye ene woninge
dine gemoette daerna varinge
si hadde daer hondert vrowen met hare
tirst dat si des conincs werd geware
dede si hem feeste harde groet
ende heeftene so vele genoet
dat hi met hare te haren huus quam
ende alsine daer binnen vernam
ontfinc si sere wel den here
ende dede heme grote ere
die taflen waren gemaect ende men sat
ten taflen met groter feesten ende at
na etene deetsi bedden wale
den coninc in die selve sale
daer lanceloet hadde vor desen
in gevanckenesse gewesen
twee wintere ende ene somere toe
daer lanceloet hadde gemaect doe
ymaginen vander coninginnen
ende van hem selven bi minnen
morgein pensede nu in hare
dat nu wel poent comen ware
den coninc te secgen die minne
van lancelote ende vander coninginne
die coninc ginc slapen in die zale
daer ic af hebbe gehouden tale
ende die vrowe in ene ander sonder waen
des ander dages es vroech opgestaen
die vrowe metter haest ende ginc
in die zale daer lach die coninc
elc hevet anderen gegroet daer
ende si seide toten coninc daernaer
doet mi ene bede des biddic u
die u sal lettel costen nu
hi seide hi gevetse gerne hare
indien dattie bede sulc ware
dat si sculdech ware te sine gehort
ende hise macht hadde te doene vort
here gi mogetse wel doen sprac si
ende hi gafse hare daerbi
soe suldi met mi bliven here
hier binnen desen dach vortmere
here wet nu dat gi nu ter tijt
in die stede vander werelt sijt
daermen meer begeerde u comen
gine sout oec geen wijf mogen nomen
in dese werelt die alsoe sere
u mint alsic doe nu here
ende ic beent oec sculdech sekerleke
en si dat in mi gebreke
vleescelike minne bi mire trowe
wie sidi dan goede vrouwe
die mi alse sere minnet alse gi
doet verstaen speeldi met mi
nenic hets recht dat ic u minne
ic ben uwe vleescelike vrindinne
ic ben u suster suldi verstaen
morgeyn die feye sonder waen
uwes vader kint ende uwer moder
gi sout met rechte live broder
mi bat kinnen dan gi doet
alse die coninc dit hier verstoet
vloech hi te hant ane hare
ende helsese met groten gare
ende was blide van deser sake
ic beens sprac hi wel tegemake
suster dat ic u hebbe vonden
ic waende wel vor desen stonden
dat gi doet had gesijn ic sal u
te carmeloet met mi voren nu
daermen u sal doen grote ere
wi selen niet sceden nu mere
gi sult met ons bliven daer binnen
ende houden geselscap der coninginnen
ende si saels wel blide wesen
alsi weten sal van desen
morgeyn den coninc antwerde gaf
live broder en versoect mi niet daeraf
ic come altoes te hove niet
den dach ic leve wats gesciet
tirst dat ic sceden sal van u
soe salic varen secgic u nu
int dal van avalon daer sijn binnen
vrowen die al die toverien kinnen
die coninc cleetden ende es opgestaen
ende dede sire suster vor hem sitten gaen
si saten daer ende si spraken
van een van anderen vele saken
dus satense toter primtijt daer
die sonne sceen di dach was claer
dat licht sloech ten glasen venster in
ende werd daer lichter dant was int begin
ende die coninc werd siende omtrent
soe dat hi daer die poenturen bekint
ende die beelden die lanceloet sonder waen
makede alsi lach daer gevaen
die coninc was van letteren so vroet
dat hi dat gescrefte wel verstoet
ende laest ende werd thant geware
dat in die camere was al oppenbare
lanceloets ridderscap al gescreven
ende sijn werc ende sijn leven
als hi riddere was neuwelinge
ende hine sach daer gene dinge
gescreven sine waren hem cont
biden wondere datmen van hem verstont
ende plach te vertellen int hof
ende daer men niemare brachte of
aldus hevet die coninc besien
lanceloets gewerke ende nadien
alsi die beelden siet die visieren
galeouts ende lanceloets acquitiren
jegen genoevren der coninginne
wet dat wel in uwen sinne
hine was niet lettel tongemake
als hi geware werd der sake
ende hi werd doe pensende sere
ende sager op ilanc soe mere
ende sprac al stillekine daer
es dese betekenesse waer
van desen beelde so heeft sonder waen
lanceloet mi grote scande gedaen
van minen wive ic sie oppenbare
dat hi acquiteert met hare
ende es die sake alsoe gesciet
alsmense hier gescreven siet
het ware mi de meeste droefhede
die ic noit hadde teneger stede
want mine mochte van lancelote niet
gene merre onwerde sijn gesciet
hi riep ane sire suster daernare
ende sprac aldus jegen hare
live suster ic bidde u
dat gi mi segt die waerheit nu
van dien dat ic u vragen sal
si seide ic sal u die waerheit al
secgen van dat ic weet sonder waen
hi deet hare sekeren saen
ende hi seide tot hare ter stede
ic mane u bi uwer sekerhede
dat gi mi ontect al claer
wie die poenture maecte daer
ende die betekenesse daer af
morgeyn hem antwerde gaf
wat eest here dat gi segt nu
ward sake dat ict seide u
ende wist hijt diet heeft gescreven
hi soude mi nemen dat leven
ende nieman soude mi van desen
dan god warant mogen wesen
gi moet mi emmer sprac die coninc
die waerheit secgen van deser dinc
ic segt u loyalike dat gi
nine selt sijn gewroget van mi
soudi iet willen her coninc
dat ic nu verswege dese dinc
nenic antwerde die coninc saen
gi moetse mi secgen sonder waen
ic saelt u sprac si secgen al
soe dat icker in niet liegen sal
in weet oft gi wet in uwen sinne
dat lanceloet mint die coninginne
u wijf hi heefse sonder sage
gemint vanden irsten dage
dat hi irst die ordene ontfinc
van ridderscape in waerre dinc
ende hi dede dore die coninginne
vele proueetsen ende dor haer minne
waest algader dat hi dede
dat mogedi merken in ene stede
ter doloreusergaerden al claer
want alse gi sindet irsten daer
gine mocht niet in in gere manire
men dede u beiden optie rivire
alse gi sindet al oppenbaer
van uwent halven enen ridder daer
op elke ure vanden dage
hine mochte niet in sonder sage
maer alser keye quam toe
die der coninginnen riddere was doe
hi voer in ende sine liede
merkeden dit alst gesciede
dat der coninginnen riddere voer binnen
daer den inganc niet mochte gewinnen
u riddere dien gi sindet dare
nochtan ne wordijs niet geware
die coninc gaf antwerde hare
in nam daertoe gene ware
maer mi bedinket daer af wel
dattie sake recht also gevel
van keyen datmenne daer in liet
maer des en benic vroet niet
weder dat dor mi was gedaen
soe dore der coninginnen sonder waen
die vrowe antwerde den here
hi minde die coninginne alsoe sere
alse enech man in sijn gedochte
enege vrowe minnen mochte
hine ontecket haer niet nochtan
bi hem selven no bi anderen man
so dat hi bi haren wille dede
al die proueetse die hier ter stede
sijn gescreven alse gi siet
dus was hi lange dat hi el niet
ne dede dan hi qual embertoe
alse die ene die minde doe
ende die niet en was gemint
ende die niet en dorste en twint
ontecken iemanne van sire minnen
soe dat hi acquiterde daer binnen
galyoute den coninc ende dit was
opten selven dach nadat ict las
dat hi die swerte wapine droech an
ende den tornoy tuscen u tween verwan
na dien dat gijt daer siet gemielt
ende na desen done soe gevielt
dat hi den pais maecte tuscen u tween
tuwer eren alst daer wel sceen
ende alse galyout dat gesach
dat hi ember argerde dach na dach
mettien dat hi in sinen sinne
soe minde die coninginne
soe dat hi verloes drinken ende eten
galyout die wilde ember weten
waerbi dat hem dat wesen mochte
hi bat hem soe vele ende versochte
dat hi tote hem liede doe
dat hi die coninginne minde soe
dat hi sterven moeste dor hare
galyout sprac tot hem daernare
dat hi niet en ware tongemake
noch temayerd om die sake
hi soude soe vele doen dat hi stille
soude hebben al te sinen wille
die coninginne die hi minde so sere
aldus belovede hem die here
ende hi dede soe ane die coninginne
dat si georloefde sine minne
ende gaf hem een teken daer af
met enen cussene dat si hem gaf
alsoe als gi sien moget sonder waen
in die poenturen die daer staen
altehant sprac artur die coninc
ic weet gnoech van deser dinc
ic sie oppenbaerlike in desen
mine onnere ende scande wesen
ende die verradenesse sonder waen
die mi lanceloet hevet gedaen
ic soude gerne weten nu ter uren
wie dat maecte dese poenturen
en mach niet wesen die gone
en wiste wel van lanceloets doene
lanceloet maketse bi mire trouwe
selve metter hant sprac di vrowe
ende ic sal u wel vroet maken das
in welken tiden dat dit was
here mach u gedinken van dien
dat twee tornoye waren gesien
in die mersche van karmeloet
in dien tiden seiden al bloet
die gesellen vander tavelronden
dat si ten tornoye tien stonden
niet ne voren oft quame dare
lanceloet ende hi an haer side ware
om dat hi hadde in alre wijs
daer hi quam vanden tornoye den prijs
ende alse lancelote dat werd cont
hi keerde hem jegen hen ter stont
ende dede soe vele met wapinen ter stede
dat hi dat velt rumen dede
ende deetse met crachte sonder waen
in die stede van carmeloet slaen
mach vanden tornoye gedinken u
jaet herde wel mi es te mode nu
alsic den selven tornoy sage
in sach noit in enen dage
riddere met wapenen alsoe vele
doen als hi dede te dien spele
waerbi sprecti nu daer af
ic segtu alsi ruemde thof
hi was verloren onderhalf jaer
in selker maniren datmen daer
van hem vereeschede en gene dinc
dat was waer seide die coninc
bider trouwen die ic u sculdech bem
sprac die vrowe ic hilt gevaen hem
twee wintere ende enen somer dure
ende hi mielde hier ter ure
die beelden die gi nu hier siet
noch en ware hi mi ontgaen niet
hine ware hier binnen bleven
die dage die hi hadde mogen leven
sonder dattie duvel hier ter stede
die meeste duvelie dede
wat dedi sprac artur ter vrowe
si seide hi brac bi mire trouwe
met sinen handen dat was al claer
die ysere van dire vensteren daer
ende si ginc hem die vensteren togen
alst die coninc sach met ogen
seidi dat geens mans werc ware
maer eens vians al oppenbare
die coninc besach dat werc lange stont
dat in die camere gemielt stont
ende hi pensde ende sweech vort
lange dat hi nine sprac een word
daerna seide hi tote morgeyne
ic ne gelovede niet acgraveine
die mi dit selve dede verstaen
ic hilt over logene sonder waen
maer dat ic hier hebbe vonden
soe warechtege orconden
gelovics bat ic dede eer
ende inne worde oec nembermeer
te gemake in sal claerlike
die waerheit weten ende properlike
ende eest also alse vor onse ogen
dese beelden ons donken togen
dat lanceloet daer hevet jegen mi mesdaen
ic sal mi pinen al sonder waen
daertoe dat si tenegen stonden
te gadere selen werden vonden
dattet si geproefde sake
daerna salics nemen sulke wrake
datmer af sal spreken ewelike
morgeyn seide doe sekerlike
anders waremen u grote scande
sculdech te done in elken lande
gnoech talen makede die coninc
ende morgeyn sijn suster van deser dinc
ende si vermaende om wrake
embertoe te doene van deser sake
ende hi belovede hare alse coninc
soe te wrekene dese dinc
men souder af spreken embermere
opdat hi in enegen kere
daertoe comen mochte dat si
te gadere vonden worden si ende hi
morgeyn seide wetet sekerlike
datmense sal beide cortelike
te gadere vinden hem ende hare
opdatmens wille nemen ware
ic sal soe vele doen sprac die here
mint die een den anderen also sere
alse gi mi hebt gedoen verstaen
si selen te gadere worden gevaen
eer dese naeste maent sal liden
comt lanceloet te hove in dien tiden
hi bleef met sire sustere aldaer
dien dach ende die weke daernaer
morgeyn sijn suster droech ter tijt
op lancelote groten nijt
boven allen mannen in haren sinne
om dat hem minde die coninginne
ende sine sweech geen tijt das
alse lange als die coninc daer was
sine vermaende van dire sake
dat hi van sire scanden name wrake
tirst dat hi te karmeloet quame
ende hi die sake waer vername
die coninc hi antwerde doe hare
dat hem des niet te biddene ware
hine liet om half sijn conincrike
hine sout wreken hogelike
binnen dien tiden dat di coninc daer was
en wildi niet gedogen das
dat ieman in die camere quam
daer hi die beelden in vernam
sonder hi ende morgeyn al eenlike
om dat daer gemielt was so clarlike
sine scande ende sine onnere
daventure en sprect nu nemmere
van arture ende sire suster ter stede
si sprect van lancelote ende sine gesellen mede
nu gewaget daventure vort
dat soe lange dagede bohort
ende walewein met lancelote
entie gesellen vander rote
dat hi was becomen ende genesen
ende alsoe starc was tot desen
ende van so groter crachte mede
als hi was vor sine siechede
doe hi was becomen ende hem dochte
dat hi wapine dragen mochte
hi seide te sinen meester dese word
meester mi donct dat ic nu vord
minen wille mach doen sonder swaerhede
mire wonden te doene daermede
die meester antwerde te desen
live here gi sijt wel genesen
gine hebt nu meer geen ruward
van siecheden die u heeft gedart
opten avont quam lanceloet gegaen
toter vrowen ende dede hare verstaen
dat hi opten anderen dach daer nare
varen soude ende dancte hare
van vele vrinscapen sonder waen
die si hem daer binnen heeft gedaen
ende dede hare geven tier stonde
ende hem die genas sine wonde
soe vele dat sijs waren blide
ende te bat hadden langen tide
die twee gebrodere van escharloet
quamen doe daer was lanceloet
ende daden hare bede van desen
dat si geselle mochten wesen
met hem in deser manire
alse ridders van sire banire
hi ontfincse te hant sonder sparen
want si vrome gode ridders waren
ende seide gi heren ic ontfange u
gerne te minen gesellen nu
maer sijt wel seker van desen
in sal altoes met u niet wesen
maer ic sal menechwaerf varen
daer gijt niet sult weten twaren
si seiden here ons es gnoech
wildijt laten sijn u gevoech
dat wi mogen secgen vor di liede
dat wi sijn van uwer maisnide
ende gi ons nu wilt houden mere
over uwe ridders live here
hi seide hi wilde gerne alsoe
ende dat hi hen soude geven daertoe
lant ende erve elkerlijc
int lant van gaunes oft benewijc
op dien avont quam sonder waen
die joncfrouwe tote lancelote gegaen
die suster deser brodere was
deser twee daer ic af las
ende seide tot lancelote sonder sparen
ay here gi sult wech varen
ende u keren es in daventure
om dat geen bode te gere ure
bet es gelovet te gere stede
van sijns heren besechede
dan die here selve es comic nu
mine besoenge ontecken u
die te minen behoef es sere groet
ic come u hier secgen al bloet
dat ic ben te mire doet comen nu
en werdic niet bescud van u
ter doet sprac lanceloet doe
oft god wilt en comt niet daertoe
dat gi dor mi sterft op enegen dach
om dinc die ic u hulpen mach
die joncfrouwe begonde wenen sere
ende seide tote lancelote here
ic ben die dat wel eegen mach
dat ic u ter quader tijt ie sach
twi segdi dit sprac lanceloet doe
ic segt bedie seit si daertoe
tirst dat ic u sach ic werd sere
u minnende ende vele mere
dan enechs wijfs herte vermach
man te minne op enegen dach
want in mochte noit sider eten
no drinken no rusten suldi weten
maer ic ben gepijnt van deser sake
ende van gepense so tongemake
dat was dulhede joncfrouwe dat gi
in sulker maniren begeret mi
namelike van dire wilen vord
dat gi mi horet secgen dat word
dat min herte met mi nine was
ende haddic doe macht gehad das
dat ic hadde lude ende stille
mogen daer met doen minen wille
ic had over geluc gemict tier tijt
dat alsulke joncfrouwe alse gi sijt
mi wilde dangieren te minnen
gine waerd niet sculdech in uwen sinnen
mi meer te begerne vord an
bedie gi mocht wel verstaen daer an
ende bekinnen bi dire sprake
dat ic u om gene sake
no gene ander in minen sinne
soude willen geven mine minne
sonder der gerre sonder waen
die ic in min herte hebbe gedaen
here seit si sone salic ane u
genen anderen troest hebben nu
van minen ongemake neengi
in sout niet mogen beteren sprac hi
om sterven no om leven joncfrouwe
dats mi leet bi mire trouwe
ic bem ter doet comen bi deser smerte
ende mids der doet sal min herte
vander uwere gesceden sijn
dits die loen der brodere mijn
vander geselscap sonder waen
dat si u dicke hebben gedaen
sident dat gi quamt in dit lant
die joncfrouwe sciet van hem te hant
ende es op haer bedde gegaen
daer si in bleef sonder opstaen
siec ende versuchtende menechwaerf
toter wilen dat si starf
sander dages vor vander stede
lanceloet ende sijn geselscap mede
ende lanceloet beval met minnen
te gode die vrowe van daer binnen
ende si reden doe sonder sparen
tes si te carmeloet binnen waren
ende alsi quamen gevaren daer inne
was ten vensteren die coninginne
ende ten irsten dat si vernam
dat lanceloet opwaerd gegaen quam
es si in ene camere gestreken
omdat si niet en wilde spreken
lancelote in engere maniere
walewein es gebeet ende gaet scire
inder coninginne cameren doe
die hi sittende vant oft soe
gram ende tongemake ware
ende walewein grotetse daernare
si stont op jegen hem na desen
ende hietten willecome wesen
walewein seide toter vrowen daernare
wi hebben lancelote bracht hare
die ut desen lande heeft gewesen
langen tijt si antwerde te desen
in mach nu niet spreken jegen hem
om dat ic tongemake bem
walewein es uter cameren gegaen
ende comt toten geselscepe saen
ende seide hen dese sake
die coninginne es tongemake
ende soe begrepen secgic u
wine mogense niet spreken nu
laet ons hier binnen rusten al
tote dattie coninc comen sal
vernoyt ons iet te waren
wi selen elx dages te bosche varen
ons mergen ende spelen binnen desen
dit dochte hen allen goet wesen
savons sprac bohort daernare
die coninginne ende vragede hare
hoet met hare was si antwerde hem
bohort wet wel dat ic niet siec en bem
maer in mach gedogen niet
in die zale te comen iet
alse lange alsic weet sijts gewes
dattere lanceloet binnen es
bedie in hebbe gene ogen
dine te siene mogen gedogen
ende min herte en raet mi niet
dat ic jegen hem spreke iet
hoe vrowe sprac bohort daernare
haettine soe sere ende soe sware
jaic sprac si ic hatene so sere
ic en hate genen man mere
in mindene noit so secgic u
ic ne hatene vele meer nu
vrowe sprac bohort bi staden
dit sijn ons nu grote scaden
ende allen den genen dire gelike
van onsen geslechte namelike
ende ic bens drove int herte mijn
dattie saken hier toe comen sijn
ende dattie minne oit werd gestade
van u tween dats ons grote scade
bedie ic sie wel dat min here
onse neve die goet es sere
ja die beste man van ertrike
ende die scoenste dier gelike
ende die beste riddere die nu levet
niet ontsiet no vrese hevet
van gene saken hine sal
te boven comen van der werelt al
en lettene niet ene sake
dats allene dat gi tongemake
ende gram sijt te hemwaerd vrowe
maer dit selve bi mire trouwe
magene ontkeren van sire goethede
ende van sire goeder aventuren mede
sekerlike wiste hi dit word
dat ic van u hier hebbe gehord
dat gi op hem dus verbolgen sijt
ic ne wane nu niet ter tijt
hine soude hem selven eer verslaen
oft doet bliven van rouwen saen
hets groet scade na min vermoeden
na dien dattie beste vanden goeden
u minnet soe inhertelike
dat gine moget haten so swaerlike
al haettickene seit si toter doet
sine mesdaet die es so groet
in hadde geen onrecht bedi
hi heves verdient jegen mi
ay vrowe sprac bohort doe
in weter wat els secgen toe
in sach noit na minen sinne
goden man lange dragen minne
hine werd daer int inde mede
geonneert dits fine waerhede
hier af machmen hebben kinnessen
bi vele ouder gescinessen
van joeden ende van serrasinen
die bi wiven quamen in pinen
gi moget van davite lesen
die den scoensten man di mochte wesen
tenen soene hadde nochtan
die opten vader torlogene began
bi toedone ende bi rade van wive
daer omme starf hi alse een keytive
bi desen mogedi merken dan
dat vanden joeden die scoenste man
bi wives toedone bleef doet
salemon was sonder genoet
van vroescepen hi was oec bedrogen
bi wiven alse ons boeke togen
samson starf bi rade van wive
hi was dalre starcste man van live
die oec van moder werd geboren
hector ende anchilles hier te voren
die van ridderscepe in alre wijs
ende van wapinen hadde lof ende prijs
boven ander riddere menich werven
ja en moesten si beide sterven
ende waren verslagen ende daertoe dan
meer dan hondert dusent man
dat al bi ocsonen van wiven quam
omdat parijs helenen nam
wat magic hier af secgen mere
noit en minde man wijf te sere
hine waser om gepijnt menechwerven
oft hine moestere ombe sterven
wetti vrowe hoet sal wesen
ende wat gi nu sult doen mettesen
gi sult doen bederven nu
ane enen man allene secgic u
alle gratie daermen clemmet bi
ter erdescher minnen ic segt u twi
scoenheit proueetse ende stouthede
ridderscap ende oec edelhede
alle dese dogeden te samen
machmen vinden an mins heren lichamen
dat daer niet gebrect ane twint
bedie gi wet wel ende kint
dat hi es die alre scoenste man
die preuste entie stouste daeran
die beste riddere diemen weet hier toe
van sinen geslechte weetmen wel hoe
dat hi es geboren beide gader
vander moder ende vanden vader
vanden hogesten geslechte daer men nu
af weet te sprekene secgic u
ende alsoe alse hi nu es ter uren
met allen goeden aventuren
gecleet ende ombe bevaen
alsoe seldine nu daer af dwaen
ende gi nemet dan dat donke mi
den sterren hare sonne daerbi
dats te secgene dat gi clarlike
die blome vanden riddere van ertrike
doet uten ridders van hier binnen
vrowe hierbi mogedi kinnen
dat gi selt doen met desen daden
desen conincrike meer scaden
ende menegen anderen mede
dan noit enege vrowe dede
ende dits goet dat wi gewinnen
selen mogen van uwer minnen
te deser talen nu antworde
die coninginne aldus bohorde
bohort soude die dinc also wesen
als gi hebt geseit van desen
daer ne verlore wijf no man
alse vele alsicker verlore an
bedie ic souder verlisen mede
die ziele ende lichame bede
nu laet achterbliven dese worde
ende gine gecriges andere antworde
nu te deser wilen van mi
wet dat wel vrowe antwerde hi
gine hores van mi meer sprake
gine selt irst beginnen die sake
dus sciet vander coninginnen bohort
ende ginc tote lancelote vort
ende seide tot hem sonder sparen
mijn raet es dat wi henen varen
wine hebben hier wat letten mere
lanceloet sprac waerbi es dat here
hi seide die coninginne heeft al nu
die herberge ontseit mi ende u
ende hen allen die ons behoren toe
lanceloet seide daer ende hiesch hoe
ic weet wel hoe antwerde bohort
ic saelt u wel vertellen vort
alse wi daer buten selen wesen
ende lanceloet antwerde te desen
sittewi op ter vard ende varen wi
gi sult wel hoet es secgen mi
ic sout gerne weten sonder waen
bedie ic wane niet mesdaen
hebben jegen die coninginne
mire vrowen in ne genen sinne
lanceloet es te waleweine comen
ende heeft orlof an hem genomen
hi seget hi moet te hant te waren
in ene besechede nu varen
die hi altoes mach laten niet
als gi min here den coninc siet
soe biddic dat gine grotet sere
van minent halven live here
ende segt hem dat ic weder comen sal
tirst dat ic mach ende hebbe geval
walewein seide gine sult niet twaren
in gere maniren dus wech varen
gi moet ember na den coninc ontbiden
hi seide hi moeste wech riden
hi ende die met hem waren
walewein gebrachtese in haer wech varen
daerna seidi here her lanceloet
in die mersche van karmeloet
sal een tornoy wesen cortelike
die groet sal wesen ende rike
en latet om en gene besechede
gine sijt ten tornoye mede
bedie di goede ridders groet ende smal
vanden conincrike van logres ende van al
allen anderen landen sellen te desen
tornoye herde gerne wesen
hi seget hi salre ember comen
en werde hem sijns ondancs benomen
dus sciet walewein ende lanceloet
ende walewein quam te karmeloet
ende lanceloet ende sine gesellen quamen
daer si een foreest vernamen
ende alsi int foreest waren bat vort
sprac hi live neve bohort
segt mi oft gijt wet hoet daertoe quam
dat min vrowe op mi werd gram
gerne sprac hi bi mire trouwe
doe seidi heme vander mouwe
die hi ten tornoye te winceestere droech
dat min vrowe soe qualike verdroech
dat si seide dat gi pais an hare
nembermer gewont hier nare
alse lanceloet verstont dese tale
hi werd so sere bleec ende vale
dat hi mochte spreken niet een wort
daerna sprac hi dus vort
ay minne es dit di loen van u
dat ic u hebbe gedient nu
die hem an u bewerpet van al
hine maget niet liden sonder mesfal
hine moter ombe laten dleven
dusdanen loen suldi mi geven
om dat ic u getroulike hebbe gemint
bohort gi die mine herte kint
alse wel alsic selve doe waerbi
waerombe en onsculdechdi niet mi
van al desen jegen mire vrowen
ic dede here bi mire trouwen
na mine macht maer het ne dochte
niet al dat ic gesecgen mochte
lanceloet sprac nu gevet mi raet
nadien dat mi gescepen staet
en hebbic haren pais niet in corter uren
in sal niet lange mogen geduren
here mochti u onthouden van dien
dat gise niet en vord sien
ende gi nine quaemt daer si es
ic ben des seker ende gewes
eer si ene maent lite liden
dat si u nine sage binnen dien tiden
si soude u alse gerne sien daernare
alse gi noit noch saghet hare
ende si soude u doen soeken
verre ende na in allen hoeken
hier omme es min raet twaren
dat wi achter lande spelen varen
ende die tornoye antieren
in steden daer men sal tornieren
ende gi hebt in uwe maisniede
goede ende scone edele liede
ende een groet deel van uwen geslachte
die ridders sijn van groter machte
die met u selen varen waerward
dat gebiet ende waer gi vard
daer gi wel blide af moget wesen
lanceloet antwerde doe te desen
u raet es goet maer ic wille allene
varen ende wille geselle en gene
sonder enen sciltknecht sprac hi
die willic dat vare met mi
ende gi neve bohort twaren
ende u geselscap sult varen
toter tijt dat gi siet minen lichame
oft minen bode die na u quame
here sprac bohort dat sceden van u
donct ons herde swaer wesen nu
ende gi dore dlant nu ten tiden
met armen geselscape sult riden
oft gi morgen word tongemake
van enegerande sake
daer u god af mote hoeden vort an
hoe soudewi dat geweten dan
hi sprac barenteert u niet van dien
god die mi tot noch heeft versien
bi sire groter goedertierheden
soe waer ic quam in allen steden
dat ic verwan ende hadde ere
hine sal niet gedogen numere
bi sire soeter gratien dat mi
mesfalle in steden waer ic si
ende gevielt dat mi iet mesciede
gi soudet weten van andere liede
lanceloet doet sinen gesellen verstaen
dat hi tere steden wille gaen
daer hi hevet te doene sere
ende hine wilt niet dat mere
met hem dan een sciltknecht vare
hi beval enen knape daernare
dat hi hem volgede tier tide
hi deet gerne ende waes blide
dus sciet lanceloet van sinen magen
die baden sere ende anelagen
dat hi nine lite in gere manieren
hine quame te karmeloet torniren
soe dat menne niet en kinne daer
hi seide henlieden over waer
dat hi sal comen te dire stede
hem ne lette grote besechede
daerna heeft hi geropen bohorde
ende sprac tot hem dese worde
gevalt dat ic ten tornoye come
die wapine die ic u nome
die salic dragen verstaet wel dit
si selen sijn altemale wit
manlijc beval anderen van henlieden
gode onsen here ende si scieden
nu swiget van hen die aventure
ende sprect vanden coninc arture
nu gewaget daventure das
dattie coninc soe lange was
metter suster dat hi daer nare
orlof nam ende vor van dare
met groten geselscepe van lieden
ende al oec van sire maisnieden
soe dat hi es comen te karmeloet
ende alsi verstont dat lanceloet
te hove was comen aldaer
ende mare en bleef daernaer
enen dach sonder oec mere
hierop werd die coninc pensende sere
bedie hi pensde in sinen sinne
hadde lanceloet die coninginne
dullike gemint alsmen seide doe
hine hadde hem niet vervard alsoe
vanden hove alse hi nu dede
dit es sake daer die coninc mede
een deel paisede sinen sin
daer hi bi gelovede te min
dat hem morgeyn dede verstaen
niet bedi hi wantroude sonder waen
der coninginne nu vele mere
dan hi hadde gedaen noit ere
des ander dages gevel waleweine dat
dat hi ter coninginne tafle sat ende at
ende ander ridders alsoe wale
besiden in ene camere bider zale
daer was een riddere die was geheten
avalon die haette van doetveten
mijn her waleweine al ute ende ut
dese hadde gevenijnt fruut
daer hi mede wilde tier uren
waleweine verslaen bi aventuren
ende pensde in sinen sinne dat
om dat walewein bider coninginnen sat
sinde hi van sinen frute hare
si sout waleweine geven daernare
eer dan si soude el yeman
bedie daer ne was soe edel nieman
ende hi was hare naest geseten
haddi oec vanden frute geten
hem hadde niet mogen in staden staen
hine hadde gestorven herde saen
die coninginne nam dat fruut ter stont
die vander verranesse niet es cont
ende gaeft vort enen riddere ter stonde
die doe was vander tavelronde
hi at daer af doe met goeden gere
alse die de coninginne minde sere
ende tirst dat geen fruut di kele leet
soe starf geen riddere gereet
ter taflen daer hi sat inne
al toesiende der coninginne
ende alle die gene die daer saten
si sprongen op van daer si aten
ende temayerden hen mede
sere van dire wonderlijchede
alse die coninginne sach den ridder doet
vor har ogen si hads rouwe groet
soe dat si en wiste wat angaen
van haer selven werd si ontaen
sine can geloechenen van dien
soe vele ridders haddent gesien
dattie riddere bleef doet bi hare
doe quam vor den coninc die niemare
die hem een riddere dede weten
die in die camere hadde geten
die coninc seinde hen saen
vanden wondere dat hi hadde verstaen
ende spranc op vander taflen met allen
ende quam daer tgene was gevallen
als hi daer quam hi wel sach
dattie riddere daer doet lach
doe seide die coninc mettien
men mach hier groet ongeval sien
noch seide die coninc mere
dattie coninginne al te sere
doen hadde mesdaen daer mede
waest soe dat sijt willende dede
sulke waren die seiden al bloet
si hadde daer ane verdient di doet
op dat si wiste di waerheit das
dat dit fruut gevenijnt was
daer di riddere af es bleven doet
die vrowe was in anste groet
want si was tebarentert ter uren
sere van dire aventuren
si seide vorden coninc droeffelike
dat haer leet ware gewaerlike
haddic seit si quaet ant fruut geweten
in hadde hem niet gegeven teten
om al die werelt  secgic u
vrowe dat werc es quaet al nu
ende dorper mede seide die coninc
ende ic hebbe sorge van ere dinc
dat gi noch sult moten wesen
meer dan gi waent gepijnt van desen
doe seide die coninc artur al bloet
gi heren dese riddere es doet
dats scade doet metten lichame
nadien dat heme was betame
want hi was een dat seldi kinnen
vanden goeden ridders van hier binnen
die coninc es uter cameren gegaen
ende es in die zale comen saen
in die camere bleef die coninginne
die harde drove was van sinne
die heren daden ter aerden
den lichame met groter waerden
in sinte stevens kerke die doe was
die hoeftkerke vander port alsict las
die gesellen vander tavelronden
daden op hem maken tien stonden
ene tomme daer op gescreven was
alsemen gene letteren las
hier leget in desen pitte
van karaam gaherijs die witte
madors broder vander porte was hi
dien de coninginne doetde daerbi
om dat si hem gaf eten venijn
dus was gescreven die tomme fijn
omtrent over drie dage daernaer
soe quam mador vander porten daer
hem ne dorste nieman secgen dare
van sijns broder doet di niemare
hi quam ter kerken opten anderen dach
daer hi gene tombe sach
hi pensde dat daer lach ter stonde
enech riddere vander tavelronde
alsi die letteren verstont ende vernam
hier leget gaherijs van karaam
dien die coninginne heeft doet
met venine daer mocht men sien al bloet
enen man temayert ende ontsinnen
hi quam altehant daer binnen
daer hi onder sine barone vant
den coninc ende seide te hem te hant
daer alle sine ridders waren doe
dire vele omtrent horden toe
ende sprac hem aldus daer an
coninc oftu best een gerecht man
alse coninc sculdech es te sine
soe hort nu die clage mine
hout mi te rechte in u hof
die coninc gaf hem antwerde daerof
dat hi hem recht soude doen gerne
des en stonde hem niet tontberne
here sprac mador ic eysce u
dat gi mi vander coninginnen nu
recht doet die verradelike
ende daertoe ongetrouwelike
gaherijs minen broder heeft doet
alst die coninc horde hi ontboet
die coninginne dat si quame dare
ten irsten dat si werd geware
dat des conincs bode om hare quam
si werd bedroeft ende oec gram
bedie si ward te hant vroet das
waeromme dat si ontboden was
ende si weet oec wel sonder vragen
dat mador recht heeft vander clagen
alse die coninc haers werd geware
hi riepse ende seide doe hare
vrowe dese riddere die hier nu es
beroept van verranessen u
ende daertoe van mordade mede
die vrowe vragede tier stede
wie dat gene riddere ware
die also wilde beropen hare
mador spranc vord ende seide mettien
ic beent vrowe nu mogedi mi sien
hoe sprac si hebdi mi getegen
mador dat ic hebbe geslegen
uwen broder ongetrouwelike
jaic vrowe ic segt gewaerlike
ende wilt proven jegen soe wien
die gi wilt daer sijt alle toesien
alse die coninginne werd geware
dat hi so stoutelijc beriep hare
si werd tongemake om dien
ende begonste daer alomme sien
oft daer enech riddere doe ware
die soude willen bescermen hare
daer ne was geen riddere soe coene
dat hi iet boet over hare te doene
si slogen alle thoeft nederward
doe seide die coninc metter vard
vrowe wat seldi antwerden hiertoe
here eest u wille sprac si doe
ic eische dat gi mi gevet respijt
viertech dage ic sal binnen dier tijt
bider hulpen van gode vinden
enen riddere die hem sal onderwinden
mijns soe vele dat hi mi al
van desen berope bescermen sal
die coninc seide wildijt aldus nu
jaic here sprac si genoget u
die coninc sprac het sal alsoe wesen
als gi hebt geheist van desen
ende si dancte hem van dier dinc
daerna sprac mador toten coninc
here ic sal bi uwen orlove
hier weder comen te desen hove
ten termine die geset es daerof
die coninc gaefs hem doe orlof
te varne daer hi wilde wesen
mador sciet vanden hove bi desen
nu salic van lancelote lesen
die met een hermite heeft gewesen
wel ene maent al geheel
ende hi hadde horen secgen en deel
binnen dat hi was daer binnen
hoet was metter coninginnen
ende hoe dat si beropen was
hi was utermate drove das
hi penst hi salse wat soes gesciet
bescermen ende dat laten niet
op enen dach vor hi spelen int wout
ende sijn gepens was menechfout
om die coninginne mettien
heeft hi bohort ende hestor gesien
met tween knapen riden metter vard
ende hi reet te henlieden ward
alsi ane henlieden es comen
ende sine hebben vernomen
elc was daer van anderen blide
si telden lancelote tier tide
vander coninginne die niemare
hi seide hi wiste wel hoet ware
ende hine soude in genen kere
gedogen dat si hadde onnere
want si es die vrowe sonder waen
die mi meest eren heeft gedaen
in dese werelt van dire stonde
dat ic irst wapine dragen begonde
ic sal mi om die minne van hare
te bescermene soe hoe soet vare
aventuren gewillechlike
maer niet nu soe stoutelike
alsic menechwaerf hebbe gedaen
bedie nadien dat ic hebbe verstaen
ic sal int onrechte wesen
ende mador int recht van desen
si lagen tsnachs met enen hermite
diese wel ontfinc met vlite
ende opten derden dach na desen
soe soude die xlste dach wesen
vander coninginnen antworde
lanceloet seide doe tote bohorde
gi sult te karmeloet varen sonder sage
ende daer letten tote dien dage
datter coninginnen dach sal wesen
ende gi sult haer vragen binnen desen
oftic iet sal mogen hier nare
te payse comen jegen hare
ende alsic bider hulpe van onsen here
vanden campe sal hebben die ere
ende verwonnen soe volget mi nare
ende segt wat hebt vonden an hare
ende alsi van lancelote scieden
doen verboet hi vaste henlieden
dat sijt ne seiden genen man
dat hi te hove soude sijn dan
ende bedien dat ic wille nu
dat gi mi daer kinnet so secgic u
dat mine wapine mettesen
daer met drien benden selen wesen
daerbi suldi mi daer sniemen
mogen kinnen ende el niemen
aldus sijn si onder hen beden
bohort ende lanceloet gesceden
nu latewi die tale staen
van lancelote ende anevaen
van bohorde te houdene tale
ende van hestore alsoe wale
daventure seget van hen beden
alsi van lancelote waren gesceden
dat si wech reden met haesten groet
ende quamen te nonen te karmeloet
daer si herde wel sonder waen
vanden coninc doe waren ontfaen
bedie dese twee namelike
waren twee ridders van alden rike
die de coninc meest prijsde doe
soe dede walewein ende daertoe
alle die goede liede sonder waen
dus warense met sulken eren ontfaen
alsmen sculdech was tontfane
sulke twee ridders na minen wane
alse die coninginne secgen horde
van hestore ende van bohorde
sine was noit te genen tide
van ere comsten meer blide
si seide doe tot ere joncfrouwe
nu benic seker bi mire trouwe
nadien dat hier binnen sijn comen
die twee ridders die ic hore nomen
in sal allene niet sterven dan
bedie si sijn beide soe goede man
er si dogen dat mi scande gesciet
sine selent altoes laten niet
nadien dat si hier sijn ter uren
sine selen hen over mi aventuren
god moets sijn gebenedijt
dise hier sinde nu ter tijt
binnen dat dus sprac die coninginne
quam bohort gegaen daerinne
alse die hadde groten gare
te sprekene nu jegen hare
tirst dattie coninginne vernam
dat bohort te hare quam
si hitene willecome wesen
hi groetese weder na desen
doe sprac die coninginne dese word
nadien datgi hier sijt comen bohort
sone salic in gere maniren
dat wetic wel mogen falgiren
ic waende wel te voren
alle joye hebben verloren
die ic hope dat ic nu al
cortelike daeraf vercoveren sal
bohort antwerde te desen
vrowe wat wilt dit wesen
hebdi alle joye verloren en si
dat gise weder gecriget bi mi
ay live bohort en wetti niet
wat van mi sider es gesciet
dat gi mi nine saget bohort
hi seide hine hads niet gehort
neen seit si ic saelt u secgen dan
dat icker niet sal ligen an
ende si vertelde hem met allen
hoe die saken waren gevallen
nu heeft mi beropen seide si
mador van verranessen hier bi
ende hier nes so stout riddere int hof
die mi dar bescermen daerof
bohort seide bi mire trouwe
dat u ridderen falgiren nu vrowe
dat nes geen wonder waerlike
want gi den besten man van ertrike
die ridders name heeft ontfaen
hebt gefalgirt al sonder waen
soe dat mi ne soude dinken nu
geen wonder al mesfiel u
want gi doet met groter droefhede
ende met groter scande mede
sterven den besten ridder van ertrike
ende wet dat wel gewarlike
dat ic nu ben vele blider das
dan ic in langen tiden was
om enege sake die mi gevel
bedie nu suldi weten wel
wat verliese soe es daeran
die verliest enen goeden man
bedie ware hi hier dat secgic u
hine liet om al die werelt nu
hine soude die betaelge bestaen
jegen madorre sonder waen
al wist hi dat wel al clare
dat donrecht oec uwe ware
nu seldi werden geleit te dien
goddanc dat gi wel selt sien
dat gi niemanne sult vinden
die hem uwes sal onderwinden
dus suldi wel mogen wesen
in groter aventuren bi desen
tontfane onnere ende scande daertoe
bohort sprac die coninginne doe
ane soe wien dat ic falgiere
ic ne sal in gere maniere
an u falgiren al sonder waen
gine sult mi in staden staen
vrowe sprac bohort nemmermere
sone mote mi hulpen god onse here
oftic u in dit tstaden sal staen
want gi hebt mi genomen sonder waen
minen maech ende minen here
dien ic oit minde soe sere
ic ben u niet sculdech te helpen dan
maer te deerne al dat ic can
doe sprac die coninginne vort
hebbicken u genomen bohort
hi seide gi hebbettene genomen
in weet waer hi es becomen
ic en sagene noit daer dare
dat ic u seide van hem niemare
niettemeer clein no groet
dan oft hi ware al doet
die coninginne was om die sake
harde sere tongemake
si begonste te weenne droeflike
ende te pensene herde swaerlike
sine wiste wat secgen daerbi
daerna sprac wel droeffelike si
dat bohort wel mochte horen
ay god twi werdic noit geboren
nadat ic nu moet arm wijf
met dus groten rouwen inden dlijf
bohort sciet van hare alse houde
alse die hem gerne wreken soude
met worden opter coninginnen
ende hi lietse bliven daer binnen
ende alsi des werd geware
dat nieman wilde hulpen hare
begonst si driven rouwe so groet
alse oft si sage daer hare doet
vore haer ogen ofte der creature
die si meest minde tier ure
hierna seide die coninginne
live vrient wel live minne
nu magic wel secgen in min clage
dat des goets conincs bans mage
mi minden dat was om u
want si falgiren mi nu
ic sal uwes grote breke mede
hebben in dese besechede
die coninginne dreef grote droefhede
bi dage ende bi nachte mede
soe dat haer rouwe embertoe wies
die coninc was tongemake dies
bedie hine conde nieman vinden
die hem des wilde onderwinden
dat hi den camp wilde angaen
jegen mador elc seide saen
dat hijs hem niet onderwonde
bedie dat mador tier stonde
recht hadde entie coninginne
hadde onrecht na haren sinne
daerna sprac artur die coninc
te waleweine van deser dinc
ende bat hem dat hi dor sine minne
den camp name over die coninginne
hi seide ic ben al gereet daertoe
dat ic hier af uwen wille doe
wildi mi raden dese dinc
loyalike alse een coninc
gi wet wel dat min vrowe al bloet
den selven riddere hevet doet
daerse mador af beropen hevet
besiet wats u dat herte gevet
magicse bescermen loyalike
ic ben al gereet sekerlike
den camp ane te vane nu
eest oec anders ic segt u
al waerse min moder ic liet staen
in souts niet willen angaen
hine es noch geboren niet
dor wien wat soe mi els gesciet
ic nu wille doen ongetrouhede
die coninc en mochte te dier stede
ane waleweine els niet gewinnen
noch ane die andere van daer binnen
ende opten anderen dach nadien
mochtmen daer inden palayse sien
die hogeste heren vander stede
ende vanden lande van logers mede
si waren alle vergadert om sien
wat der coninginnen soude gescien
die coninc sprac toter coninginne
al vergramt in sinen sinne
alsulpe mi god vrowe in weet
wat secgen na dien dat steet
al mine ridders dunket mi nu
van minen hove falgiren u
soe dat gi seker moget wesen
dat gi opten naesten dach na desen
sterven moet scandelike dode
mi ware liver vele bi gode
dat ic min lant verlore al
dan u dit gevallen sal
ic heb u meer gemint ende minne
dan enege dinc in minen sinne
alse der coninginnen dit werd cont
si weende sere te dire stont
ende soe dede die coninc mede
alsi lange dese droefhede
hadde gedreven in haren sinne
sprac die coninc toter coninginne
vrowe en daetdi noit bede
ane bohorde ende hestore mede
dattie een den camp wilde angaen
nenic here sonder waen
ic wane sijs niet doen ne souden
om dat si niet van u en houden
ende si sijn van vremden lande
die coninc seide doe te hande
mijn raet es dat gi den enen
ende den anderen versoect in dit wenen
falgiren si u nadien dat staet
sone wetic uwes genen raet
si seide si soutse versoeken dan
ende proven wat sire vonde an
die coninginne ontboet gerede
bohorde ende hestore mede
die ter vart quamen te hare
tirst dat sire werd geware
weende si ende es met allen
hen beiden te voten gevallen
ende seide ay edel man
van herten ende van geslechte daeran
ende vernaemt van groter machte
hoe groet es van benewijc tgeslachte
oft gi noit lancelote versinnet
uwen neve soe dat gine minnet
om die minne van hem biddic u
dat gi mi in dese noet hulpt nu
ende falgierdi mi van desen
ic sal eer mergen avont onteert wesen
bedie alle die sijn in dit hof
si gaen mi allegadere of
bohorde begonst ontfarmen
als hise also horde carmen
ende temayeren die coninginne
hi hiefse op met soeten sinne
ende seide vrowe om dese sake
en sijt niet te sere tongemake
ic wille dat gi des seker sijt
en hebdi niet vor morgen primtijt
betere helpe dan mi ic sal dan
over u den camp vangen an
betere hulpe seitsi dan gi
ay god wanen mochtes comen mi
vrouwe antwerde bohort doe
in sprekere nu nember toe
maer sijt seker dat ic u sal
houden dat ic hebbe geseit al
alse die coninginne dit verstoet
si waser af blide in haren moet
si sijn onder hen beden
daerna van hare gesceden
des ander dages te primtide
werd dat palays in elke side
vernuwet ende al die stede
met baronen ende met ridders mede
om dat mador soude comen daer
selke hadden om die coninginne vaer
ende waenden dattere nieman soude
comen dise bescermen woude
ende na primtijt heeftmen vernomen
madorre beneden int hof comen
ende vele ridders van groter machte
met hem die waren van sijn geslachte
hi quam int palays als een ridder vri
al gewapent sonder dat hi
genen helm no scilt hadde doe
ende hi was sonder glavie daertoe
hi was een sere groet man
ende van groter macht daeran
tirst dat hi quam vorden coninc arture
hi eischede den camp ter ure
alsi anderwaerven hadde gedaen
die coninc antwerde madore saen
u clage salmen aldus leeden
en vint die coninginne niet no heden
enegen riddere diese nu
bescermen wille jegen u
men sal met hare doen dan al
dat min hof wisen sal
gi sult hier binnen ontbiden
toter wilen van vespertiden
en comt hier binnen geen man
die den camp vor hare gaet an
gi sijt van uwen rope sonder waen
quite men sal haer thoeft afslaen
hi seide hi soude gerne ontbiden
hi ginc int palais sitten tien tiden
ende also daden di andere mede
die met hem comen waren ter stede
een lettel vor tiercitijt quam
lanceloet int hof alsict vernam
wel gewapent na sijn recht
allene sonder enen sciltknecht
hi hadde witte wapine al bloet
ende inden scilt twee bende roet
hi beette int hof metter vart
ende bant an enen boem sijn part
als hi dit hadde gedaen
ginc hi int palais saen
ende hi hilt des gelovet
sinen helm altoes int hovet
ende quam in dusgedanen doene
vorden coninc ende sine baroene
ende daer ne kinden mensce ne gene
sonder bohort ende hestor allene
alsi vorden coninc quam doe sprac hi
so hoge dat alle dire waren bi
mochten horen ende verstaen di dinc
hi seide tote arture den coninc
ic ben te dinen hove comen
om dat ic hebbe vernomen
ene dinc die ic secgen mach
dats dat hier op heden den dach
een riddere es comen inne
die mire vrowen der coninginne
van verranessen beropen wille
dade hi wel hi swege des stille
eest alsoe als mi geseit es
sone sach noit man des sijt gewes
soe dullen riddere op genen tijt
bedie dat weet wel al die werelt wijt
beide lude ende hemellike
men vonde in al ertrike
diet dorsochte al gemene
so valiante vrowe ne gene
ende om hare dogedachtechede
ende haer grote waerdechede
die ic vonden hebbe an hare
soe benic comen nu dus nare
hier in harre bescermenessen
ende wiltse van verranessen
beropen hier ieman die levet
mador hiertoe antwerde gevet
her riddere om dat gi comen sijt hare
om te bescermene hare
ic ben gereet te provene al bloet
dat si minen broder heeft doet
ongetrowelike in verranessen
ende ic ben gereet te bescermenessen
sprac lanceloet dat si ongetrouhede
noit ne dede no verranesse mede
mador hine merkede niet doe
die word dire lanceloet seide toe
ende hi boet sijn wedde ter stede
soe dede lanceloet tsine mede
die di coninc beidegader ontfinc
doe sprac walewein tier dinc
ic wane wel dat mador nu
quade heeft gegeven secgic u
bedie hoe dat sijn broder bleef doet
ic soude wel dorren sweren al bloet
na min weten na minen sinne
dat noit ne pensde die coninginne
ongetrouhede noch verranesse
dus mochte hem wel gescien swaernesse
opdat in desen riddere si
enege vromechede dat donke mi
die coninc sprac nu sijt seker des
in weet niet wie die riddere es
maer ic hope dat hijs te boven
bliven sal ende ic sout wel loven
die ridderen porreden metter vart
beidegadere ter plaetsenward
ende alle die liede groet ende smal
porden mede derward al
daermen bi costumen gewone was
die campe te vechtene alsict las
hier was groet volc comen nu
om te besiene dat secgic u
dien camp die daer soude sijn
daer af es comen die termijn
die coninc dede comen daer
die coninginne ende seide daernaer
vrowe siet hier enen riddere nu
die sijn lijf aventurt dore u
wordi verwonnen gi moet wesen
gedestruert sijt seker van desen
die coninginne antwerde mettien
here god moet ten rechte sien
also gewaerlike alsic noit ere
om verranesse ne pensde here
die ridders sijn in di plaetse comen
ende hebben elc sine stede genomen
si liten lopen hare parde
ende quamen met groter varde
elc op anderen gereden doe
daer geraecte elc anderen soe
dat no scilt no halsberch sonder waen
hen te staden ne mochte staen
elc en werd gewont soe dat bloet
groffelike ut sinen wonden woet
ende mador moeste doe met allen
van sinen perde ter eerden vallen
dat hi vanden valle tebroken was
ende hi onsochte gevoelde das
met dat hi groet was ende swaer
hi spranc op alsi best mochte daernaer
maer sijt seker dat hi na das
niet wale te hem selven ne was
alsene lanceloet dus sach te voet
dochte hem wel in sinen moet
geviele dat hine tors versochte
dat ment hem wel daer lachteren mochte
hi beette van sinen orsse saen
ende liet waer dat wilde gaen
daerna trecte hi sijn swaerd
ende ginc daer te madorewaerd
hi leide den scilt op sijn hovet
hi gaf madore des gelovet
metten swerde enen swaren slach
dat hi ne horde no ne sach
niet bedie mador en versochte
lancelote daer al dat hi vermochte
ende sloech op hem vele slage
grote ende cleine binnen den dage
dit mocht hem niet te staden staen
bedie lanceloet haddene sonder waen
eer middach quam bracht daertoe
dat hi in tien steden bloetde doe
ende lanceloet dedene soe tonder
dats alle diet sagen hadden wonder
ende mictene doet in haren sinne
op dat wilde sijn wederwinne
ende lanceloet die dat wel kinde
dat hi wel mochte maken inde
vanden campe ende te verwinne
hi pensde doe in sinen sinne
ende hadde ontfermenesse op desen
om dat hi sijn geselle hadde gewesen
ende seide doe tote madorre saen
mador du hefs ene clage onderstaen
daer du onteert moets wesen bi
op dat min wille alsoe si
hierombe radic di nu twaren
dattu dijn beroep laets varen
eer die arger daeraf gescie
ic sal soe vele doen dore die
dat ic sal bejagen dore dine minne
dat min vrowe die coninginne
dine mesdaet di vergeven sal
entie coninc quite sculden van al
alse mador verstaet die godertierhede
van lancelote ende die vriehede
om dat hi hem dit dede ende boet
soe wisti wel dat was lanceloet
hi knielde te hant over die knien
ende gaf hem te hant op sijn swaerd mettien
ende seide ic werpe mi numere
in uwer genaden live here
wet wel dat mi nes gene scande
datic mi werpe in uwe hande
want in mochte mi niet opgeven
genen beteren man in dit leven
dat hebdi hier ende elre mede
getoget ter meneger stede
doe sprac mador toten coninc
here gi hebt mi met ere dinc
te scerne gedreven dat gi
lancelote bracht te campe jegen mi
alse die coninc wiste dware das
vanden genen dat lanceloet was
hine mochte so lange beiden niet
dat lanceloet uter plaetsen sciet
hine es tote lancelote gegaen
ende helsdene alsoe saen
alsoe gewapent alsi was doe
mijn her walewein quam mede daertoe
ende dede hem sinen helm of
daer mochtmen sien int hof
grote bliscap ende feeste driven
beide van mannen ende van wiven
die coninginne was in dien dagen
quite gescouden vander clagen
die mador hadde gedaen
op hare als gi hebt verstaen
al hadsi hare gebolgen te voren
op lancelote alse gi mocht horen
hare dochte nu wel dat si dede
grote dulheide daermede
soe dat si tot hem seide daernaer
here ic lies ende het es waer
dat ic u sonder uwe plechte
hebbe gewantrout tonrechte
ende lanceloet antwerde hare dan
men wantrout menegen man
vrouwe al sonder sijn verburen
lanceloet bleef int hof tier uren
lange ende al haddi te voren minne
geleit an die coninginne
hi minnese nu vele mere
dan hi gedaen hadde noit ere
ende si hem weder des gelike
ende si hildent soe dullike
dat vele liede worden geware
ende dat sijt wisten al oppenbare
ende walewein wist mede al doe
ende sine vire brodere daertoe
op enen dach was walewein in di sale
ende sine broders ende hilden tale
van lancelote bedectelike
ende vander coninginnen des gelike
acgravein was nerster twaren
hiertoe dan die andere waren
binnen dat si van desen saken
aldus onderlinge daer spraken
hebben si den coninc vernomen
uter coninginnen cameren comen
ende walewein seide laet dese tale staen
om den coninc die hier comt gegaen
soe dattie coninc dit hoerde
ende dat acgravein hem antworde
hine swege om gene sake
hine souder af houden sprake
doe riep an ene side die coninc
waleweine ende vragede om dese dinc
ic bidde u dat gi mi vroet maect
waeraf dat gi hier nu spraect
ende wat gi daer had onder hant
datic soe te nouwen rade vant
ay here sprac walewein doe saen
om gode laet dit vragen staen
acgravein min broder here
hi es moylijc embermere
dan hi bi rechte soude wesen
en onderwint u niet te weten van desen
u en mochter geen goet af comen
ende en mochte u niet vromen
sekerlike sprac doe die coninc
ic wilt weten boven alle dinc
ay here sprac walewein mettien
dan mochte altoes niet gescien
bedie sijn secgen en es el niet
dan niemare dire wel op siet
bi deser redenen soe radic u
alse minen gerechten here nu
dat gi laet dit vragen varen
in does niet sprac die coninc twaren
ic mane u bider trouwen die gi
gode sculdech sijt ende mi
dat gi mi die sake oppenbart
daer gi nu af in stride ward
walewein sprac hets wonder van u
dat gi sijt soe bernende nu
om te wetene niemaren
ende al warics wel seker twaren
dat gijs u sout belgen te miwaerd
van mi en werdet niet geoppenbaert
ende walewein ginc na deser tale
ende gariet mede uter zale
dus sijn die twee brodere gegaen
uter zalen drove ende ongedaen
die coninc es binnen der zalen bleven
ende ginc tot sinen anderen drien neven
hi ginc met hen sire varde
in ene camere biden bogarde
ende alsi in die camere waren
si sloten die dore toe twaren
die coninc seide doe ic mane u
bider trouwen di gi mi sijt sculdech nu
dat gi mi van dien daer ic eer
om vragede berecht numeer
ende hi vraget acgraveine doe
ende acgravein seider toe
dat hi daer af sal swigen stille
vrages den anderen oft hi wille
diet alse wel weten alse hijt weet
die andere doe seiden gereet
oft god wille dan sal niet gescien
dat wi tale houden selen van dien
bi mire trowen sprac die coninc
gi sult mi secgen dese dinc
daer ic om vrage ofte dan ni
ic sal u doden ofte gi mi
ay here sprac acgravein saen
ic saelt u eer secgen sonder waen
ic seide tot waleweine den broder min
ende toten andren die hier sijn
ende tote gariette mede
datsi daden ongetrowechede
datsi die scande entie onnere
soe lange gedogeden here
die u lanceloet hevet gedaen
daertoe sprac die coninc artur saen
heeft mi lanceloet gedaen dan scande
segt mi wat es te hande
here antwerde acgravein saen
hi es u ongetrowe sonder waen
bedie hi heeft u lieve here
ane u wijf gedaen onnere
ende daermede gesijn vleeschelike
dit wetewi alle gemeinlike
doe die coninc verstont dese tale
werd hi te hant bleec ende vale
ende hi werd pensende daer sere
doe sprac mordreit ende seide here
wi hebben gedect dese sake
soe wi lancst mochten met gemake
ende int inde moet alsoe wesen
dat men u moet van al desen
ontecken die gerechte waerhede
ende wi hebben ongetrouwechede
gedaen daer an dat wi her coninc
soe lange hebben verholen dese dinc
hi seide doe ic bidde u sere
oft gi mi minnet noit ere
dat gi daeromme penset algader
dat si vonden werden te gader
en nemics gene wrake dan
alsemen van enen ongetrowen man
sculdech es van al te doene
nembermer ne salic dragen crone
here sprac guerries doe
gi moeter selve oec raden toe
men mach niet sonder vrese groet
lancelote bringen ter doet
bedie hi es van sijns selfs hant
een starc riddere ende een falgant
ende stout ende van groter machte
ende edel man van geslachte
daeraf sal comen grote riote
doetmen enech vernoy lancelote
sijn geslachte sal beginnen thant
soe grote vete dragen op dit lant
dattie machtechste gemeinlike
van al uwen conincrike
selen verladen sijn met deser dinc
ende oec gi selve her coninc
mochter om sterven lichtelike
une holpe god van hemelrike
hierom en sorget altoes niet
sprac die coninc mare besiet
dat gi gedinct des biddic u
dat ic u hebbe gebeden nu
si geloefdent hem bi sekerheden
ende sijn aldus van hem gesceden
die coninc was in gepense alden dach
meer dan hi te voren te sine plach
ende omtrent none quam daer ter stede
walewein ende gariet mede
tirst dat si sagen sconincs manire
worden sijs geware scire
dat si hem hadden geseit al clare
van lancelote al die niemare
hier omme liten si te gane
daer die coninc was na minen wane
ende gingen tere vensteren ter vard
ende lagen daer ende sagen udeward
het was soe stille in die zale
daer ne hilt nieman jegen anderen tale
om dattie coninc soe gram sceen
die in gepense was al in een
ende niemanne antwerde wilde geven
die coninc riep sine drie neven
ende seide nadat mi staet
soe biddic u te gevene raet
lanceloet sal hier binnen comen saen
ic soude herde gerne bevaen
mochtic dattie niemare
die mi geseit es geoppenbaert ware
acgravein antwerde sonder sparen
gi sult margen ten bosche varen
ende gi sult den ridders doen verstaen
dat si alle met u varen saen
sonder lanceloet al eenlike
ende hi sal hier bliven gewillelike
ende ic ben wel seker van desen
tirst dat gi geport sult wesen
lanceloet sal comen hier binnen
ende licgen bider coninginnen
ende wi sullen hier binnen trecken
ende ons in ene camere decken
ende selen hem volgen saen
ende in deser maniren vaen
ende letten ende houden toter tijt
dat gi vanden bosche comen sijt
alsi waren in dese tale
quam walewein gaende in die zale
ende als hi den raet so neuwe vant
sprac hi toten coninc te hant
here god moet geven bi sire genade
dat u goet moet comen van dien rade
ic waenre quaet af sal comen sniemen
ende u meer dan els iemen
acgravein broder ic bidde u
dat gi gene dinc en doet nu
gine mochse wel volbringen
ende en sprect van genen dingen
van lancelote gine wetse claer
bedie lanceloet es dat es waer
beter man dan gi sijt
ende beter riddere in alre tijt
alse die coninc dit horde seide hi
walewein gaet vollike van mi
u ne gelovic nemmermere
gi wist wel mine onnere
ende daetter mi niet af verstaen
walewein ginc vanden coninc saen
ende es tote gariette comen
ende seget dat hi wel hevet vernomen
dat acgravein heeft ontect die dinc
die si niet wilden ontecken den coninc
daer sal quaet af comen sonder waen
nu laet ons ter herbergen gaen
ende laten doen lude ende stille
acgraveine hier af sinen wille
daer si voren ter herbergenwaerd
gemoetten si in hare vard
lancelote die hem voer mergen
met hen te harre herbergen
alst etentijt was vorense ter vard
alle te gadere te hoveward
tirst dat si te hove sijn comen
soe heeft lanceloet varinge vernomen
dattene die coninc als hine sach
niet anteerde alsi te voren plach
ende dat hine niet en eerde
maer heme van hem keerde
ende hem wonderde sere van desen
waerbi dattet mochte wesen
hine wiste niet dattie coninc
op hem was gram om enege dinc
hi sat metten anderen tier tide
hine maecte hem niet soe blide
alsi te voren te doene plach
omdat hi den coninc soe pensen sach
na den etene vermaende die coninc
sinen ridders van ere dinc
dat si opten anderen dach varen
met hem te bosche sonder sparen
alse dit lanceloet horde hi seide
toten coninc al sonder beide
here eest u wille ic sal wesen
een geselle mede van desen
die coninc heme antwerde gaf
ic sal u wel verdragen hier af
ic hebbe andere ridders gnoech nu
met mi te vaerne secgic u
hier ane verstont lanceloet wel
dattie coninc te hemwaerd was fel
ende liet dese tale staen
ende ginc tsire herbergen saen
ende vertelde bohorde al te hant
wat gelate hi anden coninc vant
doe sprac bohort soete here
nu beduchtic mi wel sere
dattie coninc iet weet vander minnen
van u ende vander coninginnen
opten anderen dach als di sonne op was
vragede walewein lancelote das
oft hi mede wilde riden
hi ende gariet souden tiden
metten anderen te bosche enter rivire
ende lanceloet gaf antwerde scire
dat hi niet gestaet ne ware
met hen te varne al dare
tirst dattie coninc sciet van karmeloet
was te hant ontboden lanceloet
vander coninginnen alsoe houde
dat hi tote hare comen soude
tirst dat lanceloet heeft versien
den bode was hi blide van dien
ende seide hi souder comen saen
doe dede hijt bohorde verstaen
dat hire ember gaen woude
bohort bat dat hijt laten soude
lanceloet antwerde hem sciere
hine liets niet in gere maniere
hine soude tote hare gaen
doe seide bohort tot hem saen
nadien datter u te gane staet
so doet van ere dinc minen raet
ende gaet dore desen bogard
recht vort ter coninginnenward
hi leit u tharre camere gereckelike
ende dit mogedi gaen bedectelike
en laet altoes niet achter u
u swaerd dats min raet nu
dus maecte lanceloet sine vard
alsem bohort riet dorden boegard
alse lanceloet biden torre quam
ende acgravein sijn comen vernam
bi enen spiere die hem saen
sijn comen hadde doen verstaen
togedine sinen gesellen na dien
ende tirst dat sine hadden gesien
spracsi latet ons soe versien
dat hi ons niet moge ontflien
tirst dat hi sal wesen binnen
in die camere metter coninginnen
si antwerden doe alle saen
hine sal ons niet mogen ontgaen
wi vangene al naect bi hare
lanceloet werd niet geware
van derre wachtingen ende es saen
inder coninginnen camere gegaen
daer sijns ontbeit die coninginne
ende tirst dat hi was daer inne
loec hi die dore weder toe
alst hem gaf die aventure doe
ende om dat god daer nine woude
dat menne daer doet slaen soude
hie heeft hem ontscoit ende ontcleet
ende ginc int bedde bi hare gereet
ende hi was onlangen tijt daer
dattie gene quamen daernaer
dine gewacht hadden te voren
ende quamen ter cameredoren
ende alsise besloten doe vonden
si worden temayert tien stonden
si wisten wel in allen maniren
dat si doe moesten falgiren
van dat si pensden te voren
si trecten te hant ter doren
alsoe alst hen acgravein riet
die sach wel men mochte nu niet
daer binnen comen menne stake
die dore te sticken ende brake
si staken sere ende hurten toe
an die dore die daer waren doe
doe tgene verstont die coninginne
si seide te hant ay soete minne
lanceloet wi sijn verraden sonder waen
wat es dit sprac lanceloet saen
doe hoerdi hurten ende steken
liede die de dore wilden breken
doe sprac tot hem die coninginne
ay lanceloet wel soete minne
wi sijn verraden ende oec doet
nu sal mijn here weten al bloet
die coninc van mi ende u
al dit hevet ons beraden nu
acgravein ende alt verdriet
lanceloet sprac temayert u niet
live vrowe maer ic segt u bloet
hi hevet gejaget hier sine doet
ende hi es die hier ombe sal
irst sterven hebbics geval
si sijn vanden bedde opgestaen
ende gereiden hen soe si best consten saen
alse lanceloet siet datter toe es comen
datmenne daer binnen heeft vernomen
hi gereit hem met snelre vard
ende trect hem ter camerdoren ward
alse die hem ducht van gere saken
ende sprac tot hen die de dore braken
valsce ridders ontbeit mins daer vore
ic sal u ontoen die dore
ende sien wire vort begert
in te comene hi trac sijn swerd
ende ontede di dore ende sprac dit wort
die stoutste van u allen come vort
een riddere haettene van doetveten
ende was tamagius geheten
die trac vore die andere saen
ende es tote hem ingegaen
ende lanceloet die sijns soe begerde
slogene so sere metten swerde
dat hi doet vel ter eerden
in die camere te middewerden
tirst dattie andere dit sien
trecken si alle achter mettien
alse lanceloet des geware ward
sprac hi toter coninginnen metter vard
dit orloge nemt inde saen
alst u goet donct ic sal wech gaen
si antwerde dat si wel woude
dat hi ware in sine behoude
soe wat saken dat daer nare
enechsins soude gescien hare
doe sloet hi die dore metter vard
ende trac den doden riddere te hemward
daerna hi hem die wapene af dede
ende wapendere hem selven mede
ende ontede die dore ende seide saen
hine gave hem niemanne gevaen
hi hadde ute getrect sijn swaerd
ende spranc onder henlieden ter vard
ende hi sloec soe sere onsoete
die hem irst quam te gemoete
dat hi niet mochte weder opstaen
doe ruemden hem die andere saen
lanceloet trac te hant in den boegaert
ende ginc alsoe ter herbergenwaerd
daer hi sinen neve te hant
bohorde in ene camere vant
die in sorgen om hem was doe
want sijn herte gaf hem embertoe
dats conincs arturs geslachte
om hem hadden gedaen wachte
ende alse bohort dat vernam
dat lanceloet al gewapent quam
die van hem was ongewapent gegaen
verstont hi wel bi desen saen
dat hi wederstoet hadde vonden
hi ginc jegen hem tien stonden
ende seide here wat es die niemaren
hoe hebdi nu gevaren
ende wat node heeft u dit gedaen
dat gi comt gewapent gegaen
hi seide hem neve bi mire wet
acgravein guerries ende mordret
hadden mi bespiet alle drie
ende wilden gevangen hebben mie
daer ic in die camere binnen
was met mire vrowen der coninginnen
si quamen met groten ridderscape
dat was van haren geselscape
ende hadden mi geslegen doet
bedien dat si mi vonden bloet
ende ic mi niet wachte jegen hen
maer danc hebbe god ic ben
hen haers ondancs al ontgaen
dat si mi niet en hebben gevaen
here sprac bohort nu salmen mogen
sien beginnen grote orlogen
soe datmen genen inde sal sien
binnen onsen live daeraf gescien
nu sal ons die coninc haten mere
dan hi ons minde noit ere
nu bedarf ons wel dat wi versien
wat wi hebben te doene mettien
ic weet wel dat ons min here die coninc
haten sal boven alle dinc
ende ic weet dat wel in minen sinne
men sal ontliven die coninginne
opdat hare nieman te staden staet
here bi derre redenen es min raet
dat wi nu van henen sceden
ende inden bosch varen tere steden
daer ons die coninc niet vinden mach
ende tirst dat comen sal die dach
datmense sal leiden al ongespart
om te verdoene udeward
bohort ende lanceloet mede
drogen des over een bede
ende dadent al opsitten doe
ridders ende seriante daertoe
die daer waren vanden haren
ende alsi alle getellet waren
hadden si achtentwintich ridders coene
die vrome waren ende van stouten doene
dese hebben haer herberge gelaten
ende sijn gereden harre straten
ende reden alle in een foreest
daer sijt dies vonden ende meest
ende sinden te karmeloet enen garsoen
om te wetene wat men soude doen
met harre vrowen der coninginne
alse die hadden thareward minne
nu swiget hier af die aventure
ende sprect vort vanden coninc arture
die aventure seget alsict vernam
dat te nonen die coninc quam
vanden bosche alsi gebeet was
quam hem te hant die niemare das
dattie coninginne sonder waen
met lancelote was begaen
ende die coninc vragede daer nare
oft lanceloet gevangen ware
si seiden hine ware niet gevaen
maer hi ware en wech ontgaen
ende daertoe al sijn geselscap mede
ende sine wisten te welker stede
doe beval die coninc sciere
datmen die coninginne jugire
acgravein ende mordret wiseden dare
datmense sculdech te berne ware
alse die wel verdient hadde das
dat si liet den coninc die soe goede man was
ende enen anderen liet licgen bi hare
alse walewein des werd geware
hi was daeraf drove sere
ende seide toten coninc sinen here
here al dat ic houde van u
dat gevic u weder op nu
ende ic en dine u nembermere
den dach dat ic leven sal here
gedogedi nu hier ter stede
dese grote ongetrouwechede
die coninc sweech embertoe vort
ende en antwerde hem niet een wort
maer hi beval alsoe houde
datmen tfier ontsteken soude
onder den bosch daermen inne
bernen soude die coninginne
men dede sijn gebot haestelike
daer ne was arm no rike
in al die port sine waren
verdroeft van deser niemaren
die coninc sprac tot acgraveine
gi sult hoedere sijn vanden pleine
daermen ontsteken sal dat vier
gi sult tot u nemen hier
viertech ridders daer met u
die hem alle selen wapenen nu
die met u int plein selen sijn al
daermen die coninginne bernen sal
acgravein bat den coninc saen
dat hi met hem dade gaen
gariette diet hem al
ontseide doe hijt hem beval
nochtan sprac so vele die coninc
dat gariet te dire dinc
belovede mede te vaerne
nochtan dede hijt ongaerne
hierna sprac gariet vort
tote acgraveine dese wort
acgravain acgravein waendi
dat ic hier ben comen bedi
dat ic hier wille nu ten tiden
jegen min her lancelote striden
oft hi die coninginne nu ter uren
bescudden wilde bi aventuren
wet wel dat ic mi daeraf niet
en onderwinde wat mins gesciet
mi ware liever bi mire trouwen
dat lanceloet hilde mire vrowen
al sijn leven dant quame te desen
dat si dus ontlivet soude wesen
dus spraken si twee van deser saken
dat si den vire begonden naken
dat al ontsteken was tien tiden
lanceloet was doe daer besiden
inden bosch bedectelike
ende sijn geselscap dier gelike
tirst dat hi heeft vernomen
sinen bode daer wedercomen
die hi hadde gesent int hof
om niemare te wetene daerof
hi es jegen den bode gegaen
ende vragede om niemare saen
hi antwerde quade niemare
hi seide doe dat daer ware
die coninginne gejugert ter doet
ende hi wisede hem tfier al bloet
daermense in bernen soude
hiertoe sprac lanceloet alse houde
nadien dat hiertoe comen es
daer es sulc sijt seker des
die de coninginne waent ontliven
hi sal selve eer doet bliven
ic bidde gode hier ter stede
oft hi oit gehorde bede
dat hem besondecht man bat
dat hi mi wille geven dat
dat ic mote acgraveine
vinden hier in desen pleine
die ons al dit pleit heeft beraden
si berecten hen bi stade
ende saten elc op sijn pert
van allen wapenen wel bewerd
ende sijn derwaerd gestreken
daer si dat vier sagen ontsteken
tirst dat die opt velt waren
lancelote sagen comen gevaren
si worden altehant vervart
ende worden ropende metter vard
vliet vliet siet hier lancelote
die hier comt met sire rote
bescudden die coninginne
dat donct ons in onsen sinne
lanceloet quam daer ter steden
vor al die andere gereden
ende sochte soe vele in sijn comen
dat hi acgraveine heeft vernomen
tirst dat hi sijns geware ward
hi voer op hem metter vard
ende bestontene in den pleine
ende seide doe tote acgraveine
quaet verradere gi sijt comen nu
in uwe doet dat secgic u
ende hi stakene soe onsochte
dat hem niet gehulpen mochte
noch scilt noch halsberch mede
hine dorstakene daer ter stede
metter glavien datmen van dien
an dander side dyser mochte sien
ende warpene met crachte groet
van sinen orsse neder al doet
ende hi riep op guerries daernaer
dat hi hem hoede jegen hem daer
want hi ontsekerdene al bloet
alse dine wille slaen te doet
ende hi slogene soe onsochte
dat hem niet gehulpen mochte
sijn halsberch hine moeste breken
hi heeftene dor die borst gesteken
ende nedergeworpen soe int grone
hine heeft geens arsaters te doene
die andere die met hem waren
dorebraken te hant die scaren
ende slogen ende dorestaken
al dat si mochten geraken
ende hadden daer in dat parc
enen fellen wijch ende starc
ende alse gariet vorsiet
sine broders daer licgen en es niet
te vragene oft hi om die sake
drove was ende tongemake
alse die waende wel weten al bloet
dat sine broders beide waren doet
des was hi drove van herten
hi voer op meladus den swerten
dien hi dede sware porsse
ende stakene neder vanden orsse
dat hi vel ter eerden daer
ende hi trac sijn swaerd daernaer
alse die was een stout degen
ende hi heeft te hant geslegen
enen anderen riddere alsoe wel
dat hi oec ter eerden neder vel
alse hestor dit hadde vorsien
die wel hadde gemerct van dien
dat gariet daer doe dede
hi seide tot hemselven ter stede
levet dese riddere langen tijt
hi sal ons beraden menegen strijt
ende hestor hem te hant versochte
ende slogene daer sere onsochte
enen slach dat hine daermede
den helm vanden hoefde vligen dede
ende tirst dat sijn hoeft ontect was
werd hi sere tebarentert das
ende lanceloet die daer gereet
vanden enen toten anderen reet
quam op hem bi aventuren
ende ne kindene niet tier uren
ende slogene soe onsochte doe
dat hine cloefde toten tanden toe
ende warpene altehans doet
van den perde dat was scade groet
des conincs liede worden bidien
gescoffiert ende gingen vlien
maer lanceloet ende die sine
daden hen soe grote pine
dat van des conincs scaren
daer sestich ridders in waren
si drie ontforen ende nemmee
deen was mordret ende dander twee
die waren tien stonden
gesellen vander tavelronden
alse lanceloet dit hevet vorsien
loept hi toter coninginnen mettien
als hise sach hi was blide
ende si mede banderside
hi sprac dus der coninginnen toe
vrouwe wat donct u goet dat ic doe
si seide mi donct goet wildi
dat gi in min behout leit mi
nadien dat mi comen es
ic saelt doen sijt seker des
oft god wille ende sente marie
doe namensi die vrowe vrie
ende dadense sitten op een paert
ende vordense ten foreestewaerd
doe begonsten si hen nemen ware
wie hen gebrac van haerre scare
bohort ende hestor seiden dat sie
sagen datter gariet sloech drie
lanceloet vragede hen darnaer
was gariet dan aldaer
wat vragedi sprac hestor al bloet
gi sloechtene met uwer hant doet
ay layse sprac lanceloet gereet
alsulp mi god dats mi leet
nu weetic wel in allen maniren
dat nembermer ne sal falgiren
van min her waleweine ende ons di strijt
dat hi sal wassen allen tijt
nadien dat dus es sprac bohort saen
laet sien waer wi dan selen gaen
lanceloet seide te deser saken
mochtewi tenen castele geraken
dien ic hier te voren wan
alsic riddere was ende neuwe man
ende die casteel es geheten
die joyosegaerde wildijt weten
wi souden daer seker wesen
siet wat u goet donct van desen
bohort seide gi sulter hebben gnoech
ridders daer na uwe gevoech
dien gi ter meneger stede
hebbet gedaen hoveschede
mettien si reden hare vaerd
ende reden altehant derwaerd
ende sijn in enen casteel comen
dien ic calet horde nomen
daerse die here blidelike
ontfinc ende hovescelike
alse hadde verstaen die goede man
lanceloets doen hi gaf hem dan
te hulpen van sinen lieden
viertech ridders van sire maisnieden
om enen dienst die hi gedaen
hem hadde al sonder waen
lanceloet ontfincse blidelike
ende dankes hem vrindelike
alsi quamen in deser vaerde
bider joyoseregaerde
dat si tot daer hadden vier milen
die liede verstonden tier wilen
dat lanceloet daer comen soude
ende hi daer binnen bliven woude
si warens utermaten blide
ende ontfingene wel tier tide
alsi daer was hi ontboet tier uren
al dat lant durenturen
ridders ende sciltknechte mede
dat si quamen tot hem tier stede
nu selewi hier nederlecgen
dese tale ende u vort secgen
vanden coninc arture twaren
enten genen die met hem waren
die aventure sprect hier nare
alse die coninc artur werd geware
dat mordret quam met groter vard
al vliende ter portenward
hi hadde wonder van desen
wat daer gesciet mochte wesen
hi hevet den genen gevraget
die daer voren quamen gejaget
wat si hadden ende wat hen ware
hem antwerde een knape daernare
die inden strijt hadde gewesen
here ic segge u van desen
quade ende pijnlike nimaren
hier es ongevallike gevaren
van alden genen alsict kinne
die vorden henen die coninginne
om verbernen sone sijn ontgaen
maer drie man allene sonder waen
daer mordreit die een af es
dandere en kinnic niet sijt seker des
acharme sprac die coninc daernaer
was lanceloet dan aldaer
here jahi al sonder waen
noch hevet lanceloet meer gedaen
hi vord met hem die coninginne
die hi bescudde alsict kinne
die coninc was van deser sake
soe drove ende soe tongemake
hine wiste in wat poente wesen
mordret quam tot hem binnen desen
ende seide hem here twaren
gi hebt qualike gevaren
lanceloet heeft ons gescoffirt nu
ende hi vord met hem dat secgic u
die coninginne al sonder waen
die coninc antwerde hiertoe saen
nu toe dapperlike al sonder sparen
aldus en sal hi ons niet ontvaren
hi dede te hant sijn in die wapen
beide ridders ende knapen
si saten alle op metter vard
ende reden alsoe ten boscheward
alsoe verdelike alsi mochten
maer daerne vonden si niet dat si sochten
die coninc hietse in dien tiden
sceden ende in vele wegen riden
datmense te bat vinden soude
die coninc karados sprac also houde
des ne radic niet dat secgic u
es dat sake datmense soect nu
ende lanceloet come an hare vard
na dat ickene nu weet beward
van groten geselscepe
ende van stouten ridderscepe
ic segt u al sonder waen
hi salse allegadere doet slaen
wat salic dan doen antwerde die coninc
karados sprac te derre dinc
gi sult sinden nu ter uren
uwe boden al durenturen
tallen passagen dat nieman en si
in u lant soe cone dat hi
late lancelote tenegen tiden
oft sijn geselscap overliden
dus sal hi moten bliven al stille
in u lant wilt hi oft en wille
ende alsi int lant dus bliven sal
ende wi sijn wesen selven weten al
dan selewi te waren
met soe vele lieden op hem varen
dat wine selen mogen saen
tonder doen ende alsoe vaen
ende dan suldi met gemake
van hem mogen nemen wrake
ende dit donket mi di beste raet
nadien dat nu gescepen staet
doe dede die coninc ropen scire
te gadere daer alle sine messalgiere
ende sende doe vaerdelike
tallen havenen ende des gelike
tallen passagen mede
in alt lant in elke stede
vanden conincrike van logres al
ende hi verboet ende hi beval
dat nieman en ware so coene
dat hi bi enegen doene
lite lancelote tien tiden
oft sine gesellen overriden
alse die coninc dit hadde gedaen
hi leet bider plaetsen sonder waen
alsi thusward soude varen
daer sine liede gescoffirt waren
ende als hi in die plaetse quam
hi sach daer te hant ende vernam
doet licgen inden pleine
sinen neve acgraveine
dien lanceloet doet sloech ende hi was
dore die borst gesteken alsict las
met ere glavien soe tien tiden
dat dyser bleec ter ander siden
ende tirst dattene hadde vorsien
die coninc hi kindene mettien
ende hem quam soe groten rouwe toe
hine mochte hem niet behouden doe
sittende in sijn gereide
hine vel in onmacht sonder beide
opten doden lichame neder
ende als hi was becomen weder
dat hi spreken mochte seidi
owi live neve ay mi
hi haette u wel claerlike
die u stac dus swaerlike
men mach wel weten trouwen
dat hi in wel groter rouwen
mi gebracht heeft ende verswaerd
die nam sulken riddere als gi waerd
van stoutheden ende van machte
geroeft heeft dus min geslachte
hi hevet hem den helm af gedaen
doen custine daer herde saen
beide an ogen ende ane mont
die al vercout waren tier stont
ende alsoe doet alse hi was
dedene die coninc nemen na das
sinen ridderen ende bat hen vort
dat sine dragen souden in die port
rouwe groet dreef die coninc
ende als hi vord soeken ginc
quam hi daer hi guerries sach
sinen neve daer hi verslegen lach
daer mocht men sien datten coninc
sonderlinge groet rouwe anginc
binnen dien dat hi dus sere mesbaert
doet hi guerries lecgen op een paert
om te voerne in die port
ende hi ginc selve soeken vort
oft hi iet meer vinden machte
van sinen vleescheliken geslachte
daer werd hi geware tien tide
dat daer lach an ene side
gariet sijn neve doet
dien verslegen hadde lanceloet
dit was die man van sinen magen
dien hi plach in allen dagen
meest te minne gewaerlike
sonder waleweine alleenlike
alse die coninc artur versach
dat sijn neve daer verslegen lach
dien hi plach in sinen sinne
soe sonderlinge sere te minne
en es rouwe onder den dach
dien enech minsce gevolen mach
over enegen ertscen man
hine hadde merren rouwe dan
hi riep menechwaerf acharme
ende namene in sinen arme
met groten rouwe ende met sere
ende dwankene an hem soe sere
dat hine hadde gequetst mettesen
haddi al gesont gewesen
hi dreef op hem grote droefhede
ende viel op hem in onmacht mede
dattie barone waren in vresen
dat hi sterven mochte in desen
ende hi bleef also langer wile
datmen gaen soude ene halve mile
alsi vander onmachte bequam
hi seide doe drove ende gram
wacharmen ic hebbe nu
te lange geleeft dat secgic u
ay doet nu sonder letten iet
com nem mi in dit verdriet
want du heves te lange gelet
hi seide doe live neve gariet
salic sterven embermere
soe motic van groten sere
ende van groten rouwen nu
wel live neve sterven om u
mine ginc noit doet in minen moet
alse na alse mi die uwe doet
dat swaerd was ter quader stont
gesmeet daer gi met waerd gewont
die gene moet varen qualike
die u sloech soe hardelike
hi hevet onteert mettien slage
mi ende alle mine mage
die coninc custene tier stonde
beide an ogen ende ane monde
alsoe bebloet alse hi was
ende dreef soe groten rouwe alsict las
dat hen allen wonderde van dien
die sinen rouwe hadden gesien
niet bedie sine warens drove al
die daer waren groet ende smal
want si gariette minden
allegadere dine kinden
als min her walewein hadde gehort
dat ropen quam hi vort
hi waende doe dat bi desen
die coninginne doet hadde gewesen
ende dat die rouwe ende dat gecri
al hadde gewesen bedi
ende alsi in die plaetse quam
die gene dinc tirst daer vernam
hi seide tote hem mettien
ay her walewein oft gi wilt sien
uwe grote serechede
ende uwe grote destrueringe mede
van uwen geslachte vort an
gaet daer boven int palais dan
gi sult daer merren rouwe sien
dan gi noit saget vordien
mijn her walewein werd bi dire sake
harde sere tongemake
ende en antwerde niet een wort
ende ginc nederward siende vort
ende hine waende niet das
dattie grote rouwe die daer was
om sine broders mochte wesen
want hine wiste niet van desen
maer hi waende in sinen sinne
dat hadde gesijn om die coninginne
al gaende sach hi tier tide
an die rechte ende die luchter side
al die lide gemeinlike
hen gelaten droeffelike
alsi hem leden elc seide mettien
gaet uwen groten rouwe sien
alse min her walewein dat horde
dat hem elc gaf sulke worde
werd hi tongemake bi desen
meer dan hi te voren hadde gewesen
ende ten irsten dat hi quam
binnen den palayse hi vernam
dat si waren alle gemeinlike
soe drove arme ende rike
als oft al haer vrient verslegen
hadden vor haer ogen gelegen
ende als die coninc artur vernam
dat walewein daer binnen quam
hine mochte hem onthouden niet
hine seide walewein neve siet
hier uwe grote droefhede
ende minen groten rouwe mede
hier leget doet gariet nu
die de beste riddere was secgic u
van uwen geslechte heden den dach
hi togedene hem al daer hi lach
alst heren waleweine dus werd cont
hine hadde gene macht ter stont
dat hi antwerde mochte geven
no dat hi staende ware bleven
maer hem gebrac van groter smerte
beide lichame ende herte
dat hi nedervel mettesen
als oft hi doet hadde gewesen
soe dat hi lange in ommacht was
die barone waren so drove das
dat sine waenden nembermere
becomen vanden groten sere
alsi dus worden geware
van mins heren waleweins groten mesbare
si namene in haren armen
ende seiden dicke acharmen
nu es hier te desen tiden
grote scade in allen siden
alse walewein quam te sire crachte
ende hi verquam van sire onmachte
hi stont op ende ginc ter vard
tote gariette sinen broderwaerd
ter steden daer hi doet lach
tirst dat hine alsoe versach
nam hine den coninc sonder vorst
ende dwanckene an sine borst
ende begonstene te cussene doe
ende als hine custe alsoe
quam hem toe groet rouwe saen
dat hi nine conde gestaen
ende vel al met gariette
ter neder daer al sonder lette
ende was langer in onmacht in desen
dat hi te voren hadde gewesen
tirst dat hi bequam weder
sat hi met gariette neder
ende als hine geslegen vant
so vresselike seidi te hant
gariet live broder mijn
die arm mote verdoemt sijn
die aldus hevet geslegen u
bedie hi heeft mi gonneert nu
ende al min geslechte gemene
ende hi heeft hen gebetert clene
bedie geen sterfelijc man
mach hem verbeteren daer an
met soe goeden man te verslane
alse gi waerd na minen wane
live broder men mach sien al bloet
dat hi u haette toter doet
die u aldus hevet verslegen
hoe mocht sine herte verplegen
te doene felheit soe groet
dat hi u heeft bracht toter doet
soe goeden riddere ende soe godertieren
alse gi waerd in allen maniren
ay live broder gi had leden
van ridderscepe ende van scoenhede
al onse mage verre ende naer
ende gi ward rechte een pilaer
ende ene were bi uwer crachte
van algader uwen geslachte
ende bi uwer waerdecheiden groet
waer verdienetdi alsulker doet
ay live broder gariet
onse here hadde u so wel beset
ende bewarent so wonderlike
van allen dogeden gemeinlike
die enech goet man was in hem
te hebbene want ic des seker bem
dat gi wel werdech waerd der ere
dat gi allene had gesijn here
van allen lande gemeinlike
die sijn onder hemelrike
hoe mochte enech riddere dan
begripen sulke ontrouwe an
dat hi u dlijf heeft genomen
live broder sint dus es comen
dat ic uwe doet hebbe gesien
bi dus groten ongevalle gescien
ende bi aldus groten rouwe
ic ben die gene bi mire trouwe
die altoes niet begeert nu
langer te levene hier na u
sonder allene tot opten dach
dat ic u gewreken mach
mijn her walewein hadde begonnen daer
spreken ende soude daernaer
meer hebben gesproken dan hi sprac
sonder dat hem die macht gebrac
hem was int herte soe onsochte
dat hi niet wel spreken mochte
hi sweech lange stont na desen
alse drove alse man mochte wesen
doe sach hi ter selver tide
guerries ter rechter side
ende acgraveine sine brodere beide
doet licgen ter selver stede
tirst dat min her walewein dese sach
ende hise kinde hi seide owach
nu magic wel secgen gewaerlike
nadat mi staet dus droeffelike
dat ic te lange leve na dien
dat ic vor mi hebbe hebbe gesien
verslegen min vleesch ende min bloet
daer ic te rechte om droven moet
doe liep hi tot hen met allen
ende liet hem op hen daer vallen
ende hi cussese daer al sonder sparen
alsoe bebloet alse si waren
alsoe dat hi in onmacht lach
alse die coninc dit gesach
hi werd soe sere tongemake
hine wiste wat doen vander sake
hi nam raet an sine barone
wat hi daer af hadde te done
ende hi seide latewi
waleweine aldus het donket mi
dat hi sterven sal van rouwen
die barone seiden bi trouwen
het soude ons donken gevoge
dat menne in ene camere droge
die verre van lieden ware
ende dat menne hoetde aldare
tot dien dat dese ridderen ter aerden
waren gedaen na harre waerden
bedie blijft hi daer hen dochte
dat hi van rouwen sterven mochte
den lieden dochte goet wesen
der barone raet van desen
doe namen si waleweine alsoe
daer hi lach in onmacht nochtoe
ende drogene tier stede
siec ende tongemake mede
in ene camere van daer binnen
vrindelike ende met minnen
soe siec dat men an hem dare
geens adems mochte werden geware
hi lach in sulker aventure
dien nacht ende den dach aldure
datmen van hem van enen worde
nine mochte hebben antworde
optien avont dreef rouwe groet
al dat was binnen karmeloet
hierna gingen ridders ende knapen
die dode ridders daer ontwapen
daerna waren si gedaen ter eerden
met groter eren met groter werden
hen allen waren tommen gemaect
met groter weerden wel geraect
daer warre twee gemaect sijts gewes
op acgravein ende op guerries
niet ondierre no minder
dan die betaemden conincs kinder
die lichamen waren begraven
side jegen side met groter haven
in sinte stevens kerke die doe was
die meesterkerke alsict las
die coninc dede na desen saken
bove dese twee tommen maken
ene andere in dire manire
die recht was noch alse dire
ende noch alse rike alse daer sceen
enege van den anderen tween
doen leidemen gariette
in die tomme al sonder lette
die was van soe groter dierhede
ende die tomme si stont mede
boven dandere twee tommen alsoe
men mochte groten rouwe sien doe
daermense leide in die aerde
hoe doe weende ende mesbaerde
alle die gene die daer waren
artscebiscope biscope twaren
begevene liede menegerhande
alle die liede vanden lande
dreven rouwe doe waren geset
letteren optie tomme met
daer gariet onder lach die seget
hier onder dese tombe leget
gariet  dies nemet goem
die coninc artur was sijn oem
ende desen riddere sloech doet
conincs bans soene lanceloet
alse die messe was gedaen
alst betaemde die coninc ginc danen saen
ende ginc sitten na desen doene
int palais onder sine barone
drove ende pensende van desen
hine hadde niet so drove gewesen
al haddi verloren geellike
die helecht van sinen conincrike
ende alle die daer waren mede
dreven rouwe ende serechede
om des conincs groten onwille
ende alsi alle swegen stille
sprac die coninc so lude dese wort
dat hi van hen allen was gehort
ay almachtech god ende here
die mi hebt in groter ere
gehouden ende in groter hoechede
langen tijt ende in mogenthede
nu hebdi in corter termine
mi verleent alte grote pine
daeric af genedert ben ende soe verswaerd
ende soe gecranct ende so geonwaerd
dat noit man verloes hier te voren
alse vele alsic hebbe verloren
elc mach merken in sinen rade
datmen dit over gerechte scade
ende over gerecht verlies tellen mach
dat mi es gesciet op desen dach
bedi al gevalt bi aventuren
dat een man teneger uren
sijn lant verliest bi crachte
oft bi verranessen oft bi machte
dits ene sake diemen mach
achterhalen op enen anderen dach
ne mare alst enen so ontsient
dat hi enen vlescheliken vrient
verliest so dat hine en mach
niet weder hebben op enegen dach
wat dat hi doet tverlies es
sonder wedercomen des sijt gewes
die scade es soe groet dan
dattere geen becomen es an
gi heren alse gi wel siet
dusdaen verlies es mi gesciet
ware ons toecomen dese sake
ende tverlies bi ons heren wrake
wi mochtens te bat gewesen
maer hets al anders van desen
bedie die gene sonder waen
hevet ons dese scade gedaen
dien wi op hadden verheven
ende menechwerf in onse leven
geheert met al onser machte
als oft hi ware van onsen geslachte
dese heft ons dese scade gedaen
ende dese scande oec sonder waen
ende gi sijt mine manne al
ende mine gesworne groet ende smal
ende gi hout u lande van mi
nu biddic u ende mane dat gi
mi gevet raet te mire ere
alsoe alse elc man sinen here
sculdech te beradene es van dien
dat gi hier nu hebt gesien
hoe dat ic van deser sake
sal mogen gecrigen wrake
soe dat mine scande van desen
gebetert iet moge wesen
die coninc sweech ende sine barone
waren alle van desen done
in gepense ende begonsten nadien
elkerlijc op anderen daer sien
soe dat elc anderen van dier sake
vermaende dat hise irst sprake
alse nieman antwerde op dit doen
soe stont op die coninc yoen
die al die tale nam daer an
hi seide ten coninc ic ben u man
ende ic ben u sculdech here
te radene hier u ere
met al mire macht van desen
here mi donct u ere wesen
dat gi u van deser sake
vorsiet dat gi des hebt wrake
na u macht van uwer scande
mar die vrome van uwen lande
ende van uwen conincrike
es goet vorsien bescedelike
ende indien datmen dit wel versiet
ic wane wel datmen dan niet
orlogen in eneger maniren
sal willen beginnen antiren
jegen conincs bans geslachte
dat nu es van so groter machte
want wi sien oppenbarlike
datse die here van hemelrike
verlecht heeft ende verheven
boven hen allen die nu leven
ende die ic nu ter wilen kinne
in wane niet in minen sinne
dat nu es enech so groet man
maer wildi dorloge vangen an
op henlieden ende si dan waren
in haren lande metten haren
sine soudene wel mogen
onder doen metter orlogen
gine waret dan allene here
hier biddic u allen sere
dat gi in en genen maniren
dat orloge en begint antiren
gine beseft u van desen
van algader te boven wesen
want men salse niet mogen scoffiren
lichte in en gere maniren
om dese worde ripen si
alle ende maecten groet gecri
ende lachterdent yoene den coninc
dat hi geseit hadde dese dinc
ende seiden dat hi dit sonder waen
bi bloetheiden hadde gedaen
die coninc antwerde doe dat hi
die word nine seide bedi
dat hi hadde merren vaer
dan die andere die waren daer
ende daerna sprac hi dese wort
ic wille dat gijt allegader hort
ic weet daeraf die waerheit fijn
alse dorloge sal begonnen sijn
mogen si comen teneger stont
in haer lant gans ende gesont
si selen ontsien uwe macht
vele min dan gi hebt geacht
wet dat wel in waren worde
kindic noit bohorde
hi sal u dicker comen besien
dan gi waent dat sal gescien
mordret sprac van desen doene
aldus toten coninc yone
alsoe goeden man als gi sijt
alse dese raet es nu ter tijt
maer wille min here die coninc
minen raet doen van deser dinc
hine sal niet laten no sparen
hine sal op henlieden varen
ende u selven te dier steden
wildi oft ne wilt met hem leden
mordreit mordreit sprac yoen
die coninc ic sal dit wel doen
gewillecker ende oec varen
metten coninc dan gi sult twaren
want alse die coninc port ic bem
al gereet te varne met hem
ende ic sal van hem niet sceden
van vresen als gi daet ter steden
daer lanceloet u brodere sloech te doet
daer gi ontreet alse riddere bloet
mador vander porten sprac te desen
gi donct mi in stride nu wesen
van wonderliken saken onder u
bedie wildi dorloge beginnen nu
gine dorfter niet verre om varen
bedie ic hebbe wel verstaen twaren
datmen lancelote heden den dach
in desside der zee vinden mach
in enen casteel dien hi wan
alsi irstwaerf wandelen began
dat conincrike van logres dure
om te soekene aventure
ende die casteel dat suldi weten
es die joyosegaerde geheten
dien casteel sprac mordret
wetic wel bi mire wet
want hets recht bedi ic lach
daerin gevangen menegen dach
ende waender in sijn bleven doet
maer dat mi lanceloet halp uter noet
ende mine gesellen mede toe
die coninc sprac dat hi doe
dien casteel wel kinde sonder waen
daerna vragede die coninc saen
oft lanceloet met hem daer inne
hadde gevoert die coninginne
mador antwerde hem daernaer
here ic segt u al over waer
dattie coninginne es te dire stede
ende lanceloet met hare mede
ende des conincs bans geslachte al
dat hier int hof was groet ende smal
maer min raet es niet dat gi
op hem vart met crachte bedi
di casteel es starc ende vast sere
ende bewaerd met so groter were
dat hi nine vreset heden den dach
dat menne iet belicgen mach
ende alsi geware werden dies
dat si u scade ende verlies
doen mogen si selen ter vard
enen oploep doen te uward
alse den coninc die tale ward cont
hi sprac tote mador tier stont
mador ic volge u wel des
dattie casteel starc ende vast es
maer ene dinc mogedi wel kinnen
ende alle die sijt hier binnen
van al dien tiden ende dagen
dat ic irst crone begonde dragen
sone begonstic no ondernam
en geen orloge ine quam
te hoefde van dien orloge soe
dat ic ende min geslechte worden vroe
ende wi bleven in allen kere
van dien orloge in die ere
bi deser redenen secgict u
in saelt niet achterlaten nu
ic ne sal beginnen antiren
dat orloge in allen maniren
optie gene die mi al sonder waen
also grote scade hebben gedaen
van minen vleescheliken vrienden
die mi minden ende dienden
ic dage u allen nu ter tijt
nadien dat gi vore mi sijt
alsoe salic oec alle dandere dagen
sonder enegerhande vragen
die lant ende goet houden van mi
soe waer dat si wonen dat si
tot mi comen al sonder sparen
ende dat si alle met mi varen
wel opgeseten ende gedect
daer ic varne hebbe gemect
ende al haer macht gemeinlike
met hen bringen vanden conincrike
ende wi selen al sonder sage
van heden over xv dage
porren van karmeloet
allegadere clein ende groet
ende bedie dat ic nine wille
dat enech man lude oft stille
vander dinc die ic sal bestaen
enechsins moge achtergaen
soe willic dat gi nu gereet
ten heilegen doet hier uwen eet
dat gi vort in allen maniren
dit orloge sult nu antiren
na uwer macht tot dien dat sal
mine scande gewroken sijn al
soe dat gijs alle hebt ere
ende dat conincrike vort mere
daerbi verheven moete wesen
die heiligen brachtmen mettesen
ende alle die daer waren groet ende clene
daden haren eet gemene
die coninc hi sinde te hant
sine boden in al sijn lant
tot allen den genen die waren
sine man dat si al sonder sparen
te karmeloet te dien dage quamen
dien si hadden geset bi namen
bedie hi heeft dan geacht
te porren met al sire macht
ende te makene sine vard
te joyosergaerdenward
daer hi wiste wel dat waren inne
lanceloet ende die coninginne
desen raet volgeden si al
die daer waren groet ende smal
ende si gereiden hare vard
om te varne daerward
ende waenden wel doen alsoe
alsi hadden gevisiert doe
aldus was dit orloge bestaen
dat sident kerde sonder waen
te groten scanden te vele uren
ende in swarre aventuren
des conincs arturs geslachte
ende hoe groet dat was van machte
ende hoe sere si te boven waren
int begin si worden te waren
gescoffirt ende gonneert daernare
des ander dages quam niemare
ter joyosergaerden binnen
lancelote ende der coninginnen
die hen brachte des sijt gewes
hestors knape van mares
die ins conincs arturs hof lach
om te vernemene al den dach
hi quam tote lancelote saen
dien hi gerne soude doen verstaen
vans conincs arturs hove niemare
ende seide hem oec daernare
dat dorloge al sonder waen
soe vastelike ware onderstaen
dattet niet achter bliven mach
nadien dat ic int hof sach
want alle de machtechste hebben gesworen
ende die andere na als te voren
dus es gesciet al dese dinc
daertoe heeft ontboden die coninc
alle sine manne gemene
die van hem houde lene
ja antwerde bohort daer doe
es die sake nu daer comen toe
jasi sprac die bode sekerlike
gi sult mogen sien cortelike
hier comen den coninc arture
die met hem brinct tier ure
al sine macht sijt seker des
vanden conincrike van logres
ende van vele andere lande mede
hestor seide daer ter stede
bi gode si sullen hier comen
dat hopic te haren onvromen
ende sine begonste noit dinc
die hem soe qualike verginc
ende die hem soe sere berau al
alsic hope dat dese doen sal
alse lancelote dese sake werd cont
hi sinde sine boden tier stont
te benewijc in sijn rike
ende ontboet al gemeinlike
sinen baronen dat si bewaren
souden die castele sonder sparen
ende sise vesten alle dure
oft hen gesciede aventure
dat si moesten met haren scaren
ute op grote bertangen varen
ende si comen wilden in har lant
dat tien tiden gaunes was genant
dat si vinden mochten werachtech
hare castele ende crachtech
dat si hen daer binnen souden
jegen arture mogen onthouden
ende jegen die sine oft noet ware
ende lanceloet ontboet daer nare
in velen anderen conincriken
an vele ridderen armen ende riken
die hi noit dienst hadde gedaen
dat si hem in staden wilden staen
jegen den coninc arture
die op hem wilde comen ter uren
om dese bede om dit ontbieden
dat hi dede ane vele lieden
bedien dat hi riddere was
van alder werelt alsict las
die meest gemint was ende hadde gedaen
meest hovescheiden sonder waen
ridderen daer vore in menegen tiden
soe quamen si hem toe in allen siden
soe vele ende al bi derre dinc
al hadde geweest gecroent coninc
lanceloet alse dit gesciede
sone waenden niet vele liede
ende pensden in hare gedochte
dat hi niet vergadert hebben mochte
meer ridders ende van merre waerde
dan hem quamen ter joyosergarde
nemmer en sprect nu ter ure
van lancelote die aventure
noch van sinen gesellen mede
nu hort van arture hier ter stede
nu seget ons die aventure
dat quamen toten coninc arture
ten selven dage dat hijt geboet
te hem te comene te karmeloet
ridders so vele datmen vordien
in langen niet meer hadde gesien
noch op ene wile wesen so groet
ridderscaps binnen karmeloet
mijn her walewein was doe genesen
die sere siec hadde gewesen
soedat op dien selven dach
dat daer tridderscap vergadert lach
sprac tote arture den coninc
here ic rade u ene dinc
ende het donct mi sijn nutscepe
dat kiest u te desen ridderscepe
alsoe vele ridders sonder sparen
alse joncsten verslegen waren
dore mire vrouwen der coninginnen
ende eer gi porret van hier binnen
die ridders maect nu ter stonde
gesellen vander tavelronde
in der gerre stede die sijn doet
soe dat dit geselscap alsoe groet
alst te voren was blive in al
ende dat wi hebben onse getal
dats hondert ende viftech ic segt om goet
es dat sake dat gi dus doet
al u geselscap saels wesen
te beter ende gi sult bi desen
over al te meer sijn ontsien
waer gi comt sijt seker van dien
alse dit horde die coninc
hi priesde wel dese dinc
ende seide dat hijt gerne dade
ende riep te hant te rade
sine hoge barone ende bat
dat si kisen souden ter stat
onder hare liede sonder sparen
die beste ridders die daer waren
alsoe vele alsere tier stonde
gebrake in die tavelronde
ende dat si niet dore aermode
en liten te kisene die goede
si seiden dat sijt gerne daden
ende gingen hen daer baraden
int irst si daer ane spraken
hoe vele daer hen gebraken
ende si vonderre in gerechten getale
alsise ghetelt hadden wale
dattere lxxij gebraken
alte hant na desen saken
hebben sire also vele daer gecoren
alser hen gebrac te voren
ende hebbense geset sonder sparen
inder gerre stat dire doet waren
ende in lanceloets stede
ende in sire gesellen mede
maer onder hen allen en was
en geen so stout alsict las
dat hi dorste bestaen mede
te sittene in dopperste stede
ende ic segt u in warre dinc
dat in lanceloets stede sitten ginc
een riddere die was genant
her lyam van yrlant
ende dese was oec becant
die beste riddere diemer in vant
ende vander meester name doe
ende hi was conincs kint altoe
ende daer sat in bohorts stede
een die conincs kint was mede
die goet riddere was ende crachtech
van wapinen ende van vrienden machtech
ende die helynon was genant
in hestors stede sat alsict vant
van scollant een riddere coene
seker ende starc van allen doene
ende hiet vadaan die coninc
hi was fel in allen dinc
ende sere pijnlijc mede
ende vol van groter verweenthede
in lyoneels stede sat alsict las
een riddere die doe maech was
des conincs van nortgales
een goet riddere sijt seker des
over edel ende weert becant
ende die godertierste diemen vant
sijn name was sijt seker des
gaherijs van nortgales
alse dit was gedaen al bi staden
bi sconincs ende bi waleweins raden
die taflen waren gereet men sat
ten taflen doe ende men at
daer dienden vorden coninc tien stonden
ende vor die vander tavelronden
sevene coninge die hilden dan
van arture leen ende waren sine man
daerna gereiden si alle haer vaert
te vaerne ten orlogewaerd
opten anderen dach daernaer
porden uter steden daer
sulke dusent man die hadden gere
lancelote te doene dere
ende des conincs bans geslachte
met wille ende met machte
alse die coninc messe hadde gehort
porde hi selve uter port
ende met hem vele baroene
die stout waren ende coene
ende reden dien dach dat si quamen
tenen castele di hiet bi namen
lambor daer lach snachs inder stede
die coninc ende sijn geselscap mede
ende opten anderen dach daernaer
soe voren si alle van daer
ende reden soe hare dachvarde
dat si bider joyosergarde
quamen gehinde ere halver mile
si merkeden te dire wile
dien casteel ende dat werc
dat si vonden wonderlijc sterc
soe dattie casteel niet ontsach
geen volc dat was onder den dach
ende si gingen loetgieren
alle daer neven der rivieren
in tenten ende in pavilione
ende in fulgien di waren grone
maer dit was in enen dele
herde verre vanden castele
vorder dan een man diet wel vermochte
men enen selfscote scieten dochte
ende die daer waren met arture
loetgierden daer dien dach dure
in deser maniren soe waren
gelogirt daer des conincs scaren
ende al gereet om tontfane
hare viande na minen wane
opdat si ute wilden varen
die van binnen den castele waren
ridders van groter stouthede
ende van groter manlijchede
si hadden utgesent optien nacht
ridders daer te voren van groter macht
in enen bosch die stont daer bi
om there te bestane alse si
haren tijt ende poent sagen
van dier stede daer si bedect lagen
soe dat sise in deser maniren
beide mochten asselgieren
die vanden castele alsi poent sagen
ende die daer inden bosch lagen
die van binnen ne temayerden
hen niet dattie andere lotgirden
ende dat si oec wel sagen
dat sise daer alsoe belagen
maer si seiden in allen manieren
si soudense laten lotgieren
ende laten in die irste nacht
in paise ende hare macht
maer si soudense asselgieren
opten anderen dach in maniren
dat si poent ende stede sagen
die gene die inden bosch lagen
waren l ridders bi getalle
die goet ende waerd waren alle
ende bohort ende hestor waren
leitsmanne van derre scaren
ende die gene die binnen bleven
hadden hen een teken gegeven
ten welken tiden dat si sagen
ene roede baniere wagen
optie meeste veste van daer binnen
dat si dat licteken souden kinnen
ende te hant uten bosche varen
ende slaen in des conincs scaren
ende die vanden castele mede
souden dan varen uter stede
aldus soudemen te dien tiden
dat here bestaen in tween siden
die menechte die inden bosch lach
sach ten castelewaerd alden dach
oft die gene dire binnen bleven
hen enech teken souden geven
ute te varne maer noch van dien
condense geen teken gesien
want lanceloet in gere maniren
ne wilde niet laten asselgiren
dat here inden irsten dage
maer hi wilde dat lage
den irsten dach in goeden vrede
ende dien nacht oec daer mede
bi desen werden die vanden here
verbout ende versekert mere
dan si te voren waren
ende spraken onder hen daer naren
waerd alsoe dat lanceloet
vele liede hadde ende here groet
si waren in allen manieren
utcomen ende ons asselgieren
bedie alsment wel besiet
die gene en es altoes ridder niet
die gerne dangier ende pant
doget dus van sinen viant
alse min her lanceloet dit gesach
dattene die coninc artur dus belach
dien hi so gemint hadde sonder waen
ende die hem meest eren hadde gedaen
hi kinde mede wel te hant
dat hi was sijn doetslagen viant
ende meerre dan enech man
hi werd herde sere drove dan
ende werd soe sere tongemake
hine wiste wat doen vander sake
niet bedi dat hi den coninc
iet sere ontsach van eneger dinc
maer om dat hi doe herde sere
minde den coninc ja vele mere
dan hi dede enegen anderen man
die hem niet na en ginc an
hi sprac ene joncfrouwe ende bat hare
dat si toten coninc artur vare
ende sult secgen minen here
dat mi wondert harde sere
dat hi heeft begonnen op mi
aldus grote orloge bedi
in waende niet na minen waen
soe vele jegen hem hebben mesdaen
dat hi sculdech ware te miward
alsoe te doene alsi nu gebart
seget hi dan dat dese onminne
es om mire vrowen wille der coninginne
dat hem daer ave hebben gedaen
enege liede nu doen verstaen
dat ic hem hebbe gedaen daer an scande
soe segt hem dan altehande
dat ic ben gereet ende dat wel love
jegen twee ridders vanden hove
die beste dire nu sijn binnen
mi te verwerne in allen sinnen
dat ic niet met waerheiden en bem
daer af mesdadech jegen hem
ende om sine grote werdechede
ende om sine minne oec mede
die ic hebbe al hier te voren
bi quaden valscen ocsoene verloren
soe suldi hem bieden over mi
dat ic mi sal werpen wilt hi
int recht ende int wijsdoem al
dat mi sijn hof daer af wisen sal
ende seget hi dan of ander side
dat hi heeft nu te tide
begonnen dit orloge soe groet
op mi om sire neven doet
van dire doet suldi dan secgen hem
dat ic niet soe mesdadech en bem
dat hi sculdech ware daerbi
van doetveden te haten mi
in ben so mesdadech niet in wille loven
te blivene in wisdome van sinen hoven
ende en wilt hi niet dan vangen an
en geen van desen tween segt hem dan
dat ic hem ontbiede bi u
dat ic sal ontbeiden nu
sire cracht bi mire trouwe
ende dat sal sijn met groten rouwe
die ic hebbe omden evelen moet
die tuscen mi ende hem wesen moet
dat wete die coninc ende si seker des
nadien dat dorloge begonnen es
dat ic sal hulpen den minen
ende na mire macht deren den sinen
maer sijns selfs lichame sect hem nu
versekeric na mine macht secgic u
ende dat hi mi niet en dar vresen
maer ic sal hem een bescermere wesen
na mire macht jegen die goene
die hem deren setten te doene
bedie ic houde hem in allen kere
over minen gerechten here
ende over vrient al ne comt hi
niet alse vrient versoeken mi
maer alse een groet viant
van doetveden dats wel becant
joncfrouwe dit suldi hem doen verstaen
dat ic hem dit ontbide sonder waen
die joncfrouwe antwerde daer te desen
die boetscap sal wel gedaen wesen
die joncfrouwe porde metter vard
ende voer ten coninc arturward
ende dede hare boetscap groet ende smal
alsoe alse hare lanceloet beval
sine liets achter niet een word
ende alse min her walewein dit hord
spranc hi op ende seide saen
here die scade die u heeft gedaen
lanceloet an u vriende ende an u
hebdi macht te wrekene nu
ende hebdi wille alse coninc vri
u te wrekene alsoe als gi
vermeten hebt dat gi met crachte
nederen sout conincs bans geslachte
die bi harre groter verwoethede
ende bi haerre groter overdaet mede
ende bi haerre groter ongenade
u hebben gedaen so grote scade
die u nieman heden den dach
sonder god selve versetten mach
soe dat gi onteert sout wesen
ende al u geslechte bi desen
genedert soude werden embermere
dat wi nembermeer gecregen ere
gevielt dat gi pays maket nu
hier tuschen lancelote ende u
her walewein sprac die coninc saen
die sake es soe verre gegaen
lanceloet ne gecriget nembermere
pays jegen mi in negenen kere
ja alsoe lange alsic blive
levende hier in desen live
om gene saken die lanceloet
doen oft geven mach clein oft groet
nochtan es hi man van ertrike
dien ic best sculdech ben lichtelike
ene grote mesdaet te vergevene
want hi hevet in sinen levene
vele meer dore mi gedaen
dan enech ander man sonder waen
maer int inde eest daertoe brocht
dat hijt mi so dire heeft vercocht
dat hi dat nu heeft genomen
dat mi nembermer mach wedercomen
van minen vleescheliken vrienden
die mi minden ende dienden
ende die ic oec meest minde
van alden genen die ic kinde
sonder oec alleenlike u
hierbi en mach niet gescien nu
enech pays tuscen mi ende hem
bider trouwen die ic sculdech bem
gode onser alre vader ende here
walewein dit versekeric u embermere
die coninc kerde hem sonder beide
ter joncfrouwenwaerd ende hi seide
joncfrouwe gi moget doen verstaen
uwen here al sonder waen
van dien dat hi versoect an mi
dat ict nine doe ende dat hi
seker mach wesen al dien tijt
dat ic leven sal te hebbene strijt
ende hine gecriget nembermere
pays jegen mi in genen kere
binnen minen live op genen dach
om gene sake die gevallen mach
sekerlike sprac die joncfrouwe
het es scade groet bi mire trowe
ende merre van u dan om ander dinc
bedie gi sijt here her coninc
een der machtechster secgic u
die levet in die werelt nu
ende vander meester name tot desen
gi sulter bi al gedestrueert wesen
ofte daer ombe laten u leven
ofte die vrode sijn tscerne gedreven
die hebben ten menegen male
van uwer doet gehouden tale
en es geen twivel van desen
die vrode mans di hebben gewesen
in onsen tiden di te sprekene plagen
van stucken die si vorsagen
die dinge die si vanden lieden
te secgene plagen sine gescieden
int inde alsoe sonder waen
alsi int begin daden verstaen
want si seiden vanden geslachte
van coninc ban dattet met machte
te boven soude comen van al
sinen vianden groet ende smal
ende gi her walewein sprac si doe
die bi rechte vroet sout sijn daertoe
gine donct mi niet in desen
alsoe vroet alse gi sout wesen
gi sult hier jagen uwe doet
dat mogedi selve sien al bloet
bedinct u wat gi tere uren
saget int palais van aventuren
tes conincs vischers ter selver tijt
dat gi daer saget ane den strijt
vanden lupaert ende vanden serpente
bedacht u van dien contente
wel ende vanden wondere mede
die gi daer saget tier stede
ic ben herde seker van dien
dit orloge en soude niet gescien
opdat gijt beletten mocht nu
maer uwe ongeluc jaget u
hiertoe ende u ongeval
dat u hierna wel scinen sal
bedie gi sult van desen hier naer
bedroeffenesse hebben so swaer
als gi niet en sult mogen
ontkeren die grote orlogen
die joncfrouwe ginc van hem saen
ende quam vorden coninc gegaen
ende seide here nadat ic an u
en gene antwerde vinde nu
noch in gene maniren mede
van payse genadechede
maer orloge ende groten nijt
ic sal wederkeren nu ter tijt
ende sal min here doen verstaen
wat gi hem ontbiet sonder waen
vard als gi wilt sprac die coninc
mi es lief dat gi hem segt die dinc
die joncfrouwe voer danen metter vard
ende voer te haren hereward
ende quam daer in stilre ware
datmen nine wiste van hare
alsi vore lancelote doe quam
ende hi dat ane hare vernam
dat hi niet bi eneger dinc
pays mochte vinden anden coninc
hi was sere tongemake
ende drove oec bi deser sake
niet bedi dat hi op dien dach
den coninc iet sere ontsach
maer bi dat hi sinen here
den coninc minde alsoe sere
hi es in ene camere gegaen
ende werd versuchtende saen
in swaren gepense ende in dipen
soe dat hem die trane liepen
ute sinen ogen bedichte
ende spreitden op sijn ansichte
alsi dus een stic daer hadde gewesen
die coninginne quam daer binnen desen
ende werd sijns pensens geware
si was een stic bi hem dare
eer hi wiste dat si daer was
doe werd si hem vragende das
twi dat hi so drove ware
ende lanceloet antwerde hare
dat hi drove ware om di dinc
dat hi nine mochte anden coninc
pays vinden no genadechede
niet bedi dat wi teser stede
hem iet duchten op desen dach
dat hi ons iet grote dere doen mach
maer ic segt bedi sonder waen
dat hi mi hevet gedaen
soe vele dogeden ende eren
dattet mi sere soude deren
geviele bi mi teneger uren
sinen lichame sware aventure
here seit si men moet ter noet
op sine cracht sien si es so groet
maer wat micti te done nu
segt mi dat des biddic u
lanceloet seide hare twaren
wi selen mergen utvaren
om vechten jegen dat here
ende dien god wilt geven di ere
hebse in goedsname bedi
en sal niet bliven bi fauten van mi
wine selen utvaren hen te jegen
die den casteel hebben belegen
nadien dat ic met genen saken
minen pais jegen hen mach maken
ic ben die gene die vort an
niet sparen ne sal genen man
sonder minen here den coninc
die ic om ne gene dinc
daer icken kinnede nu dade
enege swaernesse oft scade
doe litense haren raet staen
ende lanceloet ginc int palays saen
sitten onder sine baroene
ende toende hem blider in sinen doene
dan hem sijn herte gaf binnen
daer was geten met minnen
na den etene begonste vragen
lanceloet een deel van sinen magen
ende van sinen hemeliken rade
wat si riden wat hi best dade
metten orloge daer si in waren
ende si seiden hem alle sonder sparen
latewi ons dus lange sluten
ende wi niet en varen buten
die gene die sijn int here mede
si selen ons houden nu gerede
over geaffalgiert ende quaet
ende beter ward nadien dat staet
dat wi eer ut hadden geslegen
ende hadden hen gevaren jegen
dan wise in deser manieren
liten rusten ende logieren
lanceloet sprac en roke u van dien
bidien dat si dit an ons hebben gesien
dat wi op hen nine pongierden
alsi quamen hier ende lotgierden
si sijn te sekerre in haren sin
ende dochten ons vele te min
ende si wanen wel daerbi
dat hier nieman binnen ne si
maer ic hope al sonder waen
dat si dat wel selen verstaen
eer morgen avont lijt
wi selen uttrecken ter tijt
morgen te primtide met goder hopen
ende selen dan soe op lopen
ende hierombe so biddic u
dat gi u so gereit alle nu
dat wi morgen mogen utvaren
tilike met onsen scaren
ende desen raet prisden si al
die daer waren groet ende smal
want si hadden groten gere
te vergaderne an arturs here
ende hen gaf grote coenhede
ende grote herte oec mede
dat si dus hadden van haren accorde
mijn her lancelote ende bohorde
om dat dese waren namelike
twe manne van ertrike
van alder meester stouthede
ende vanden meesten ridderscap mede
si daden gereiden hare wapen
alden nacht dore haren knapen
elkerlijc na sinen wille
si hilden hen dien nacht al stille
datmen wel waende int here
henlieden winnen sonder were
ende seide datmen die van binnen
lichtelike soude mogen winnen
maer die coninc wilde niet geloven
daer ne waren vele liede boven
inden casteel met lancelote doe
mador gaf antwerde daertoe
here daer sijn binnen al nu
vele liede dat secgic u
over ene gerechte waerhede
ende goet waerd ridderscap mede
mijn her walewein vragede waerbi
hi dat wiste doe seide hi
here ic weet wel sonder waen
ic lite u min hoeft afslaen
en sidise niet met haren scaren
eer margen none utvaren
ende ons oplopen soe sere
dattie stoutste van desen here
vrese sal hebben van dien
dat hi ane hen sal sien
die twee heren waren dien nacht
wel ende rikelike bewacht
datmen lettel mochte tien tiden
mesdoen ane eneger siden
sanderdages alse houde twaren
alse die vanden castele utewaren
ende si gereet hadden sonder falge
hen selven ende hare battalge
si daden te hant utsteken
ten torre haer roede teken
ende alse dat roede teken sagen
die gene die inden bosch lagen
si toendent daer ter stede
bohorde ende hestore mede
alse bohort dit hadde gesien
hi sprac ten gesellen nadien
hier nes els niet te doene nu
dan op te sittene secgic u
bedie wi mogen wel weten
dat min here es opgeseten
laet ons metter vaerd utslaen
ende dit here so vaste bestaen
soe dat wi vellen met stouten done
tenten ende paulione
ende al dat wi vinden op ende weder
dat wijt al vellen ter neder
si antwerden hem van desen
dat hijs seker mochte wesen
si souden na harre macht deren
haren vianden ende confunderen
dus sijn si uten bosce gevaren
daer si in bedect waren
ende liten hare paerde gaen
ten stilsten dat si mochten sonder waen
nochtan worden die vanden hare
altehant hens geware
die haer paerde hebben vernomen
die op hen terdende sijn comen
men riep daer ten wapenen datmen horde
inden casteel dese worde
ende seiden dat haer liede waren
vergadert doe an gene scaren
ende dat els en ware doe
anders niet te done daertoe
dan dat si opt here tien tiden
vergaderen tere andre siden
ende si gingen alsoe doen
lanceloet dede die porten ontoen
ende si voren ut doe te waren
geordineert met haren scaren
tirst dat bohort uten bosche quam
daer hi sconincs here vernam
hi versach comen met groter vard
des conincs yons broder op een groet part
wel gewapent ende rikelike
tirst dat elc anderen sach kinlike
si liten lopen doe haer parde
elc op anderen met groter varde
des conincs broder op bohorde soe stac
dat sine glavie in sticken brac
ende bohort stakene soe sere weder
dat hine droech vanden perde neder
ende hem ne mochte te staden staen
scilt no halsberch sonder waen
hine stac dorden lichame bede
dyser ende die glavie mede
soe dat hi lach in ommacht
ende in vresen van sire cracht
ende die andere die hem volgeden naer
slogen in genen here sonder vaer
ende worpen wech ende weder
tenten ende paulione neder
si slogen doet ridders ende paerde
ende worpent al ter aerde
dat quam in haren gemote
ende tordent onder hare vote
doen begonstmen in geen here
lude ropen ende oec sere
ten wapenen ten wapen te waren
die gene die ongewapent waren
als min her walewein des geware ward
riep hi om sine wapine ter vard
alse dire daer hadde te doene
ende hi ende des conincs baroene
wapenden hen al sonder sparen
alse die wel seker ne waren
naden gerope dat daer ward
tirst dat coninc artur op sijn part
was geseten ende met hem die gone
die daer doe waren sine barone
ende hi sine tente vor hem sach
dat si ter nedergewarpen lach
ende hi den drake licgende verstoet
die opten appel vander tenten stoet
ende al dit dede bohort di hopen
ende hestor dat si waenden belopen
den coninc artur met desen doene
binnen sinen paulione
ende alse min her walewein gesach
dwonder dat si daden opten dach
togedijt den coninc artur mettien
ende seide ginder mogedi sien
hestore ende bohorde
die op u doen grote morde
ende die ons hebben beraden
vele pinen ende vele scaden
her walewein voer ut metter vard
ende keerde op hestore sijn part
ende gaf hem enen swaren slach
die hem soe sere verwach
dat hi ware nedergevallen
van sinen orsse met allen
en hadde gesijn dat hi sijn part
metten halse gegreep ter vart
ende min her walewein die dien here
haette van doetveden sere
als hine aldus tonder sach
hi sloech op hem noch enen slach
dat hine neder nicken dede
al op sijns paerts hals daermede
soe dat hi moeste bi dien doene
hem houden vore an die artsoene
ende alse bohort dat versach
dat min her walewein dus oplach
hestore ende soe cort daer helt
dat hine nalike hadde gevelt
ter neder hine mochs niet laten
hine moeste hem staen in baten
ende sloech op waleweine so haerde
men enen scarpen swaerde
dat hi dat swaert al sonder waen
soe dipe dede in sine helm gaen
dat her walewein werd daernaer
biden slage die groet was ende swaer
tebarenteert sere utermaten
ende heeft hestore gelaten
ende van bohorde alsoe sciet
al verdovet  dat hi en twint niet
ne wiste tien tiden waerward
dattene droech daer sijn pard
aldus begonste die batalie
groet ende wonderlijc sonder falie
ende die vanden bosce waren comen
hadden alle op geweest genomen
van des conincs arturs scaren
bedie dat harre so lettel waren
maer dat hen stonden in staden
die vanden castele ende hebben beraden
tirst dat si an hen vergadert waren
die vanden castele met haren scaren
daer mochtmen sien slage groet
ende liede met rouwen slaen doet
si toenden daer varinge wel
dat elc andrenwaerd was fel
ende dat si drogen groten nijt
elc tandrenwaerd tier tijt
bedie daer werd verslagen tien tide
soe vele liede an elke side
dat en geen man die nu levet
die dat herte soe hart hevet
hem ne soude ontfermen van dien
datmen daer doe mochte sien
boven hen allen doe tien tiden
die daer waren in beiden siden
soe dadent wel in dien wijch al bloe
mijn her walewein ende lanceloet
die historie doet ons verstaen
dat min her walewein was so bevaen
met rouwen van gariets doet
dat hi om dien rouwe groet
die hem int herte soe sere woech
inden selven dage daer versloech
dertich ridders met sinen handen
die daer waren van sinen vianden
sonder die andere die daer ter stont
van hem aldaer waren gewont
ende sonder die grote scade mede
die hi hem stoten met slagen dede
ende hine werd sonder sage
noit moede in dien dage
maer sijn wesen gedurde tier ure
toter vespertijt alden dach dure
ende soude hebben geduert alsoe
alvort toten avonde toe
en hadde bohort niet gewesen
die inden wijch gemoette desen
tirst dat elc andren heeft versien
liep elc anderen op mettien
ende begonsten daer onder hen tween
onderlinge vechten dat wel sceen
want dat vechten werd wreet ende fel
ende men soude gesien hebben wel
den besten van hen daer haestelike
ne mare dat alle gemeinlike
die gene die omtrent hen waren
inslogen al sonder sparen
soe dat daer begonste di strijt
sere wreet ende fel tier tijt
so datter menech goet man ende werd
te dier tijt verslegen werd
soe dattie van binnen tier tijt
wel mochten hebben verloren den strijt
bedie dat minder waren haer scaren
dan der gerre die int here waren
en hadde lanceloet niet gewesen
ende sine drie gesellen tot desen
bohort hestor ende lyoneel
die daer daden meer dan haer deel
maer lyoneel doe ter selver tide
sciet al gewont uten stride
in die luchter scoudere sonder waen
dat hem her walewein heeft gedaen
tirst dattie nacht quam di van den here
die gemoit ende gepint sijn sere
sijn in haer loetsen gevaren
ende die van binnen waren
keerden in haren casteel mede
tirst dat si waren in haer stede
si besagen hoe vele si ter tijt
liede hadden verloren inden strijt
ende si vonden daer in waren saken
dat hen hondert ridders gebraken
sonder die seriante die waren
doet geslagen in hare scaren
ende hier en haddense bate gene
sonder dertich ridders allene
die si inden wijch hadden gevaen
ende daer binnen bracht sonder waen
tirst dattie vanden here quamen
in hare tenten si vernamen
dat hen tweehondert ridders gebraken
datse rechte gram mach maken
na etene spraken si een deel
vanden genen die waren inden casteel
ende seiden gewaerlike nu was lanceloet
inden casteel niet sonder genoet
die goede liede waren ende cone
ende machtech in haren done
men gaf waleweine ende lancelote
alden prijs van alder rote
ende seiden dat dese twee ridders twaren
die beste van beiden siden waren
die ene gingen resten bi nachte
ende die andere gingen ter wachte
ende wachten den nacht al dure
omt here op daventure
oft die van binnen op hen quamen
dat sise niet ombewaerd opnamen
opten selven avont sprac in di stede
lanceloet sine gesellen mede
ende dede hen aldus verstaen
nu hebdi geleert al sonder waen
wat connen doen die vanden here
ende oft si sijn van starker were
gi hebse geproeft so doen si u
maer des hebbe god danc nu
sine dorren niet sere verbliden
van dien dat si hier nu ten tiden
hebben gewonnen al hadden si
meer volx opt velt dan wi
danc hebbe god vanden trone
het es ons nu comen scone
dat wi ons hebben bider gods cracht
behouden jegen so grote macht
nu laet ons over een dragen saen
wat wi margen selen anegaen
ende hoe wi striden selen numere
ic wilt wel wout onse here
dat wi mochten onse dingen
tenen eerliken inde bringen
soe dat wire ere af gewinnen
als wi hebben gehad int beginnen
nu segt mi uwen raet daertoe
wat u wille es datmen doe
bedie en sal niet doen van desen
en sal bi uwen rade wesen
si rieden datmen ut soude varen
opten anderen dach sonder sparen
lanceloet antwerde hen mettien
nu laet ons onder ons besien
wie margen irst utvaren sal
bohort seide ic sal utvaren vor al
doe sprac hestor ic sal utvaren
metter andere battalge twaren
heliser des conincs pelles soene
een stout riddere ende een coene
seide dat hi soude sonder falge
leiden daer die derde batalge
metten genen die hi daer brochte
dat wel tweehondert ridders wesen mochte
een riddere die van soroloes was
ende hertoge van ayoel alsict las
die goet man was sekerlike
leide die virde batalge rike
soe dat si vanden lieden die daer waren
ordinerden te leidene acht scaren
ende in elke batalge van desen
mochten wel hondert ridders wesen
ende in die achterste was lanceloet
met groter macht oft ware noet
si gingen na desen besien
die gewonde liede ende mettien
dat bohort sinen broder sach
lyonele die daer gewont lach
wet wel dat hi om die sake
gram was ende tongemake
ende hi sprac doe dese worde
aldaer menech riddere toehorde
hi soudene wreken daer af
op hem die hem die wonde gaf
mocht hire te poente comen an
waerd walewein waerd ander man
opten anderen dach sijn utgevaren
die van binnen sonder sparen
geordineert als gi mocht horen
alsi savons spraken te voren
alst die vanden here vernamen
dattie van binnen op hen quamen
doe begonstense harde sere
ten wapenen te ropene int here
ende die daer ongewapent waren
wapenden hen doe al sonder sparen
ende alsoe wel alse die scaren
van binnen geordineert waren
also waren die van buten tier tide
geordineert ane dander side
soe dat min her walewein leidere was
vander irster scare alsict las
hi was al sijn geselscap doe
in dat vergaderen ember toe
ende als hi geware werd das
dat op dander side leitsman was
bohort vander irstere battalge
hine was niet drove sonder falge
want hi was als ict hebbe vereest
dien hi van doetveden haette meest
want hi hadde verstaen sijt seker des
dat bohort sloech doet sinen broder garies
alse deen den anderen naken began
si rechten hare glavien dan
elc van hen tween reet ten anderenward
al dat gelopen mochte sijn part
ende elc anderen daer gerochte
dat hem niet gehulpen mochte
no weder scilt no halsberch mede
sine moesten beseffen bede
dat in harre beider lichamen
die ysere vanden glavien quamen
soe dat wonder sceen wesen
souden si daer af genesen
ende si vilen oec van haren paerden
beidegadere daer ter aerden
dat haer negeen mochte opstaen
dan was geen wonder sonder waen
bedie si waren beide dorsteken
dor die scouderen dat dysere bleken
hierna sijn tegadere gevallen
die irste twee batalgen met allen
ende vochten met groten gere
alse die hen onderhaetten sere
daer mochtmen in corter wilen sien
sulke hondert man vallen dat van dien
geen mochte weder opstaen
want daer waerre vele doet sonder waen
ende die andere sere gewont
soe dat dongeval vel tiet stont
op dierste battalge vanden here
bi enen riddere van groter were
die daer was inden pleine
die dwalsc heet dele derefonteine
ende was daer ane lanceloets side
hi dede so groet wonder tier tide
met wapinen in die battalge
dat des conincs liede sonder falge
worden gescoffirt om sijn doen
ende alsi een deel waren gevloen
die vanden castele lipen tier stont
daer bohort ende walewein lagen gewont
ende namense op inden pleine
ende souden hebben min her walewine
wech gevord met harre macht
want hijt niet te werne hadde cracht
maer die vanden here binnen desen
hebben in sijn bescudden gewesen
ende daden daertoe soe vele
dattene liten die vanden castele
wilden si oft ne wilden mede
ende leidene weder op sine stede
ende die vanden castele of ander side
daden soe vele in dien stride
dat si bohorde drogen al gewont
inden casteel op sinen scilt ter stont
gine saget doe noyt van wiven
no van mannen sulken rouwe driven
alse die coninginne dreef tier stont
doen si bohorde sach gewont
men ontboet te hant surisiene
om die wonde te besiene
die trinsoen ende dyser ut traken
die in bohorts lichame staken
ende dat hen vresselijc dochte wesen
sine wonde om genesen
nochtan daden si verstaen
dat si hoepten al sonder waen
dat si souden werken an desen
dat hi varinge soude sijn genesen
bi ons heren hulpe van hemelrike
die wijch was begonnen tiellike
ende geduerde toter vespertijt toe
nochtan waest inden somer doe
ic wane dat gi noit tere stede
ne saget ofte ander man mede
soe wreden wijc op enen dach
no soe fellen alsemen daer sach
daer warre in beiden siden
verslegen ende gewont tien tiden
daer was jamber groet gesien
in beiden siden daer gescien
want van gevrinden alsmen mach horen
alsi beide waren daer te voren
en sachmen nie sulc wonder gescien
alsemen daer onder hen mochte sien
die coninc artur dart menech sach
droech selve wapine op dien dach
ende hi deet so wel sonder waen
dat geen man bat mochte hebben gedaen
die van sulker oude hadde gesijn
nochtan seget die boec sonder fijn
dattere en was an sine side
no out no jonc te dien tide
diet alse wel dede alse hi
ende bider doget daer die si
an hem versagen dadent so wel
sine liede daer in dat nijtspel
dattie vanden castele sonder waen
bina waren tondergedaen
en hadde niet gesijn lanceloet
ende hestor di bi harre doget groet
al vechtende ende al slaende
die vanden castele hilden staende
soe lange geduerde die strijt
dat desen tween ridders tier tijt
gene wapine bleven geheel
alsi wederkeerden inden casteel
ene dinc halp sere desen tween
dat was dat si waren al in een
deen biden anderen al dien dach
ende slogen menegen groten slach
die een an die rechtere side
die andere an die luchtere tier tide
so dat soe waer dat deen vacht
dander halp hem met sire macht
op desen selven tijt alsict las
daer die wijch alrefelst was
ende die meeste anst ende noet
daer was gemoet doe lanceloet
inden strijt van coninc arture
lanceloet reet daer tier ure
vechtende wech ende weder
ende dragende al ter neder
dat in sinen gemoet quam
alse die coninc dat vernam
dat wonder dat lanceloet daer dede
pensdi ende seide te hem selven mede
levet dese man lange hi sal
onneren allene mine man al
die coninc hadde getrect sijn swaerd
ende liep lancelote op metter vard
want hi was van groter coenhede
ende gewillech ende starc mede
maer lanceloet ne gereidem niet
jegen den coninc te varne iet
hi decte heme ende verdroech
die slage die de coninc op hem sloech
hi minde den coninc soe sere
dat hi ne mochte in genen kere
dat in sijn herte vinden
dat hi hem wilde onderwinden
iet te doene jegen den coninc
die coninc hief tswaerd na die dinc
ende sloech enen groten slach metter vard
ende geraecte daer soe lanceloets part
dat hi sijn part sloech ontwee
mids dor den hals min no mee
soe dat lanceloet met allen
neder ter eerden moeste vallen
maer lanceloet en hadde sonder sage
gene dere van dien slage
want die coninc en geraecten niet
tirsten dat hestor dit versiet
ende sinen broder alsoe vernam
hine was niet en lettel gram
hi sorgede sere te dier stont
dat sijn broder ware gewont
hi liet lopen na dese dinc
daer op arture den coninc
ende gaf hem daer sulc enen slach
dat hi ne horde ne sach
ende hestor die wel vroet was das
dat dit die coninc artur was
ende dine haette sere optien dach
hi verhaelde enen anderen slach
eer die coninc conde omsien
ende slogene soe sere mettien
dat hi ter eerden moeste vallen
bi lancelote neder daer met allen
ende vore lanceloets voete oec lach
alse hestor den coninc ter eerden sach
hi seide tote lancelote dese dinc
live here nu gaet toten coninc
ende slaet hem thoeft af dan sal
onse orloge daermet inden al
ay hestor sprac doe lanceloet
oft god wille die ons geboet
ic ne sal om gene dinc
niet mesdoen jegen den coninc
bedi hi hevet mi gedaen
soe vele eren ende goeds sonder waen
menechwerf en sal gevallen niet
dat hem bi mi enech quaet gesciet
maer ic wille bescudden hem
in allen steden waer dat ic bem
ende ne penst in u herte niet
sinen lichame te mesdone iet
alse lange als icker ben bi
het ware verlorne pine bedi
ic segt u over waer hier nu
ic soudene bescermen jegen u
ende jegen andere liede oec mede
hier ende in elker stede
mettesen selven worden lanceloet
bescudde den coninc vander doet
ende lanceloet halp metter vard
den coninc weder op sijn part
alse die coninc kerde vanden stride
die geduert hadde lange tide
ende die vresselijc hadde gewesen
die coninc quam int here binnen desen
hi seide doe daer sijt al horden toe
die daer waren met hem doe
hebdi niet gesien hoe heden lanceloet
doer mi heeft gedaen hovescheit groet
die mins te boven was sonder waen
dat hi mi wel mochte te doet slaen
ende ne wilde noit doen ane mi
sine hande daer dat sagedi
ic secge dat hire bi hevet leden
van godertierheit ende van hovescheden
alle die ridders die ic oyt sach
ende daer ic af horde doen gewach
godweet ic wilde wel bi desen
dat dit orloge en hadde gewesen
tuscen ons begonnen noit eer
bedie hi hevet ons vele meer
verwonnen desen dach heden
bi sire groter goedertierheden
dan al die werelt soude mogen
bi crachte ende bi orlogen
die coninc artur sprac dese word
alsoe alse gise hebt gehort
onder sinen hemeliken raet
als min her walewein dat verstaet
die gewont lach ende dit vernam
hi werd hier omme sere gram
ende alse die van binnen vernamen
dat lanceloet ende die sine quamen
men ontwapende lancelote thant
alsi was ontwapent men vant
dat hi an sine live tien stonden
hadde vele cleine wonden
menegen hurd menege steke
daer een ander af soude sijn tongereke
ende hestor hadde sonder waen
mengen swaerdslach optien dach ontfaen
alsi ontwapent waren nadien
gingen si te hant bohorde besien
daer hi gewont lach tien stonden
si vrachden hem om sine wonden
ende sinen meester oec na desen
oft hi iet mochte gewesen
die meester seide hem al bloet
die wonde ware sere groet
maer hi hopede dat hi saen
soude mogen riden ende gaen
dus lach die coninc meer dan twee maent
vor die joyosegaerde alsment waent
ende die vanden castele
deden den here oplope vele
dicke ende menechwerven
soe dattere omme moesten sterven
van haren ridders een groet deel
bedie om die waren inden casteel
niet ne hadden in hare scaren
alse vele ridders alse buten waren
nu seget vord die aventure
dat binnen deser selver ure
die paus gevreiste dese dinc
dat gelaten hadde die coninc
aldus genoevren sijn wijf
ende hise dreigede an haer lijf
opdat hi se mochte begaen
die paus heeft oec wel verstaen
dat dit fait niet was geproeft
alsoe alst daertoe behoeft
dat hare aneteech die coninc
die paus ontboet dor dese dinc
aerschebiscope ende biscope thant
dat si verbannen al arturs lant
ende setten souden interdijt
an sconincs lant tot dier tijt
dat hi sijn wijf wedername
genoevren diet wel betame
ende hi oec ere dade hare
alse coninc sculdech te done ware
sinen goden getrouden wive
ende dat dit niet achter ne blive
alse die coninc dit dus vernam
hi werd utermatene gram
nochtan dat hi in sinen sinne
minde sere die coninginne
soe utermaten dat hi hem daeraf
varinge al verwonnen gaf
hi seide al waerd dat toequame
dat hi die coninginne weder name
daerbi wat soes anders gesciet
en soude dorloge inden niet
tuscen hem ende lancelote soe saen
bedie hi had an hem bestaen
dattet niet ne mochte gescien
dat hi sceden soude vandien
die biscop van loefceestre ginc
toter coninginne na dese dinc
ende seide hare gi moet numere
metten coninc wesen uwen here
die paus wille onse vader
dat gi beide nu sijt te gader
hi sal u beloven alse coninc
vore uwe barone al dese dinc
dat hi u sal houden vortmere
in selker manieren in sulker ere
alse een coninc sculdech es
sijn wijf te houdene sijt seker des
ende van talen die tote nu
van lancelote heeft gesijn ende u
ne sal hi om gene sake
vorwerdmeer houden sprake
no man van sinen hove tot desen
in steden daer gi sult wesen
si seide here nadien dat dus staet
ic sal hier op hebben minen raet
ende ic sal u hier af saen
mine antwerde doen verstaen
die coninginne ontboet daer nare
lancelote dat hi quame te hare
ende dat men heme quamen
bohort ende hestor te samen
ende lyoneel mede daertoe
alsi daer quamen seitsi doe
gi heren gi sijt vander werelt die man
daer ic meest trouwen hebbe an
nu biddic u dat gi mi gevet raet
nadien dat mi gescepen staet
ende dat gi waent dat mi beste es
ic wille dat gi sijt seker des
dat mi niemare es comen nu
dat met rechte beide mi ende u
sculdech es te sine wel comen
bedie ic hebbe wel vernomen
dat min here die coninc dat secgic u
die de beste man es die levet nu
alsic u vore te menegen stonden
hebbe gehort oec orconden
mi doet versoeken sulc alsic bem
dat ic wederkere tote hem
hi sal mi houden vorwerdmere
alse wel alsi dede noit ere
ende het es mi grote ere dat hi
in deser maniren versoeket mi
ende hi nine siet daerop dat ic bem
soe sere mesdadech jegen hem
ende dit sal sijn u bate sere
in scede van hier nembermere
hine vergeve u metter vard
den evelen moet dien hi draget tuward
oft te minsten in maniren dat hi
u sal laten quite ende vri
uten lande varen nu ter stede
ende al uwe geselscap mede
dat gi niet verlisen selt binnen der tijt
dat gi in desen lande sijt
dat eens pennincs waerd sal wesen
nu gevet mi raet te desen
wat u wille es dat ic doe
wildi dat ic blive sprac soe
ic sal bliven lanceloet sprac te dien
vrowe soude min wille gescien
van mire herten so ware min wille
vrowe dat gi hier bleeft al stille
bedie ic sal qualike nu
mogen sijn gesceden van u
mare bedie dat ic nu mere
hier minne nu uwe ere
dan minen wille so radic u
vrowe dat gi wederkeert nu
tote minen here den coninc
n nadat hi u ontboet om dese dinc
ende en vaerdi niet tot hem nu
nadat hi heeft ontboden u
men sal hier in vorwerdmere
mogen merken uwe onnere
ende kinnen oppenbaerlike
ende mine ontrowe desgelike
hierbi radic u ene dinc
dat gi ontbiet min here den coninc
dat gi morgen tot hem sult gaen
ic segt u wel al sonder waen
alse gi van mi sult sceden
ic sal u alse scone geleden
alse oit geleidet was bi mire trowe
enege vrouwe ofte joncfrouwe
niet bedie vrowe dat secgic u
ic minne u alsoe sere nu
alse oit riddere op enen dach
vrowe minde oft minnen mach
maer ic secge dit om uwe ere
doe begonsti te weenne sere
alse bohort dat hadde vernomen
dattie saken daertoe sijn comen
dat lanceloet gedogede die dinc
dattie coninginne kerde ten coninc
hi seide tote lancelote doe
here het es nu comen daertoe
dattie coninginne sceden sal
van u bi uwen wille al
ende keren weder toten coninc
god geve dat van derre dinc
u al goet mote gescien
bedie ic sout gerne also sien
wi selen in gaule varen te hant
ende min vrowe sal hier bliven int lant
in steden daer gise na dien
vroech no spade niet sult sien
ic kinne soe wel u herte
ende daertoe uwe grote begerte
die gi sult hebben om hare
dat ic dat wel weet oppenbare
eer ene maent daerna liden sal
dat gi sout willen hebben gegeven al
dese werelt warse uwe here
ende gi dese dinc noit ere
had georlovet dat secgic u
die gi hier orlovet nu
gi sulter noch om sterven
van rouwen ende bederven
dese dinc secgic wel nu
eer min vrowe sceet van u
dat ic wel dat wille van hare
dat si bleve ende u wille ware
al dit selve riden doe
hestor ende lyoneel daertoe
ende vrachden hem wat vresen
hi hadde vanden coninc bi desen
dat hise wedersinden woude
ende riden dat hijs niet doen soude
hi seide hi soutse hem wedergeven
al wist hi dat hi sijn leven
bi fauten van hare soude verlisen
nochtan so soude hijt kisen
aldus liten si die tale staen
alse die coninginne hadde verstaen
dat si bi lanceloets orlove
mochte varen weder tarturs hove
ginc si in die zale weder saen
ten biscop van loncestre sonder waen
ende seide tot hem metter vard
here keert te minen hereward
ende groetten mi segt hem here
dat ic altoes nine kere
hine late lancelote te hant
wech varen quite in sijn lant
ende met hem sijn geselscap al
dat hi altoes nine sal
vanden sinen verlisen iet van desen
dat ere sporen waerd sal wesen
alse die bescop dit verstont
hi dankets onsen here ter stont
bedie hi siet wel sonder waen
dattie coninc nu sal laten gaen
lancelote weder in sijn lant
hi nam an hare orlof te hant
ende hi makede sine vard
weder tote des conincs tentenward
ende telde den coninc al geel
wat hi vonden hadde inden casteel
ende alsi dat verstaen hevet
dat hem lanceloet wedergevet
soe gereet die coninginne
hi seide doe met bliden sinne
ware dat sake dat nu lanceloet
selke minne droge ende also groet
ter coninginnewaerd sonder waen
alsmen ons heeft doen verstaen
hine es soe niet nu te tide
soe tonder van desen stride
dat hise nadat min herte waent
weder soude geven in deser maent
ende omdat lanceloet hevet gedaen
so godertierlike sonder waen
dat gi hebt versocht ane hem
secgic dat ic gewillech bem
te doene dattie coninginne mi
bi u heeft ontboden bedi
ic sal lancelote laten nu gaen
in sulker maniren sonder waen
dat hi ne sal niemen vinden
die hem sijns sal onderwinden
noch nemen no jonc no out
in saelt hem gulden twevout
die biscop weder bi sconincs bede
voer metter vard in die stede
daer hi de coninginne in vant
ende seide hare doe te hant
wat hare die coninc ontboet tien tiden
aldus werd dit gehint in beiden siden
soe dattie coninginne vare
opten naesten dach daernare
te arturs hove hars heren
ende dat lanceloet sal keren
weder in gaule in sijn lant
ende rumen dat lant te hant
ende al sijn geslachte mede
ende varen in haer ervechtechede
optien nacht waren di vanden here
blide ende in hogen sere
bedie dat si sagen dattie strijt
achter soude bliven te dier tijt
ende die vanden castele en trouwen
waren vol trane ende rouwen
beide arme ende oec rike
ende dat was bedie namelike
dat si sagen dat inden casteel
bohort hestor ende lyoneel
ende met henlieden lanceloet
dreven den rouwe alsoe groet
als oft si hadden sien sterven
alle die werelt ende bederven
tirst dat verdagede die ander dach
ende lanceloet dien dach versach
sprac hi dus toter coninginne
ay vrowe vrowe soete minne
die dach hi es comen heden
dat gi van mi sult sceden
ende ic sal moeten rumen dit lant
ende varen in een ander te hant
ende ic en weet oft sal gescien
dat ic u enbermer sal sien
siet hier een min vingerlijn nu
dat gi mi gavet alsic u
eerst bekinde live vrowe
dat hebbic noch bi mire trowe
dore uwe minne tote nu
wel gehouden nu biddic u
dat gijt tallen uwen leefdagen
dor mine minne wilt dragen
ende ic sal duwe derre gelike
weder dragen getrouwelike
ende die coninginne dede dat
gewillechlike dat hi daer bat
aldus was dat perlement gedaen
die ridders gereiden hen saen
ende die vire neven namelike
waren gepareert rikelike
ende porden doe uter stede
ende alle die vanden castele mede
met vifhondert perden tien tiden
die alle verdect waren met siden
bohort quam vore gereden
ende makede gelike tier steden
oft hi blide hadde gewesen
die coninc quam ut binnen desen
met groten ridderscepe
ende oec met sconen geselscape
ende alse lanceloet dat vernam
dat hi een deel biden coninc quam
hi beette te hant met sinne
ende nam metten breidele die coninginne
ende leitde haer paert bat vord
vorden coninc ende sprac dese word
here hier mogedi nu scouwen
der coninginne mire vrouwen
die ic u wedergeve nu
die over lanc dat secgic u
onteert hadde gesijn ende doet mede
bider groter ongetrouhede
van uwen hove ne ware
dat ic mi aventurde doe hare
te bescuddene vander doet
daer icse vant in groter noet
dit ne dede ic niet sonder waen
om dinc die si dore mi hadde gedaen
maer om dat al eenlike
dat icse kinne gewaerlike
over die valianste vrowe di levet
die aldie werelt mer pris gevet
ende het hadde grote scade gewesen
ende alte groet verlies van desen
hadden si mogen volbringen
haren wille van dien dingen
dise bi ongetrouwecheiden groet
hadden gejugert toter doet
het voget bat dat si doet sijn mede
om hare grote ongetrowechede
dan die coninginne min vrouwe
verslagen ware bi harreliede ontrowe
daer leverdise dus den coninc
dise pensende ende drove ontfinc
vanden worden die hi hadde gehort
die lanceloet daer gebracht hadde vort
lanceloet seide vort toten coninc
wet wel here in waerre dinc
haddic nu met dulre minne
gemint hier die coninginne
alse u die valsce daden verstaen
van uwen hove al sonder waen
in hadse niet wedergegeven nu
noch binnen ere maent secgic u
gi moget wel sien na onse macht
dat gi ons niet bi uwer cracht
haddet mogen winnen bedi
onse casteel es so vast dat sidi
dat hi geen oploep ontsiet
ende belicgen ontsiet hi lettel of niet
van u oft van anderen man
ende hi es so wel bewarent daer an
van ridderscape dat hi wesen
mochte wel versekert bi desen
ende wi hadden wel spisen int gevoech
wel tote ij jaren gnoech
die coninc sprac tot lancelote saen
gi hebt dor mi so vele gedaen
dat ics nu weet goeden danc
en mochte u noch sonder wanc
teneger tijt wel in staden staen
mijn her walewein seide doe saen
lanceloet gi hebt so vele nu
gedaen dor min here secgic u
dat hijs u danc weet maer die coninc
eist u noch ene andere dinc
wat dinge es dat sprac lanceloet
segtse mi nu hier al bloet
ic salse doen hebbic macht daer af
her walewein hem antwerde gaf
mijn here eist dat gi te hant
sonder letten ruemt sijn lant
dat gire niet in ne genen stonden
binnen mins heren live werd vonden
lanceloet sprac doe toten coninc
here wildi aldus dese dinc
beveeldi dat icse aldus doe
die coninc antwerde daertoe
nadien dat walewein seget dat hi
willic dattie dinc alsoe si
dat gi mi rumet min lant
in desside ende gi te hant
lanceloet sprac ten coninc na desen
here alsic in min lant sal wesen
salic van u seker sijn tien tiden
ende wat salic van u ontbiden
pais oft orloge wat sal sijn daer af
mijn her walewein hem antwerde gaf
gine moget in gere maniren
vanden orloge falgiren
alse lange als min here levet
ende hi dusdane macht hevet
ende als gi in u lant sult wesen
en sal niet bliven bi desen
gine sult hebben in dien tijt
alsoe groet orloge ende strijt
oft vele merre dat secgic u
dan gi hebt gedaen tot nu
wet dat wel dat tot dire uren
dit orlogen nu sal geduren
dattie wrake sal sijn gedaen
van gariette al sonder waen
minen broder namelike
dien gi doet sloget valscelike
ic ne name daer over niet
al die werelt wats gesciet
gine souter eer om kiesen
die doet ende u hoeft verlisen
doe sprac bohort te desen saen
her walewein laet u dreigen staen
ic secgu dat u hier ontsiet
mijn here wel lettel ofte niet
ic wille dat gijt wet al claer
wildi ons in gaule volgen naer
oft int lant van benewijc mede
ic versekere u hier ter stede
alse riddere sculdech es van desen
gi selt narre te verlisene wesen
u hovet dan min here sal
ende meer temayeert van al
wildi comen ter vergaderingen
ende dat gi secget te dien dingen
dat min here namelike
uwen broder doet sloech qualike
wildi met dier saken vortgaen
ende dat alse riddere doen staen
dat dit si gerechte waerhede
ic ben gereet hier ter stede
hem daeraf te bescermene nu
in maniren werdic van u
verwonnen dat min here si
gedestruert ende onteert daerbi
ende dat derre gelike van u gescie
oft gi werd verwonnen van mie
ende dat hier bi bliven moge
tuscen onslieden dat orloge
bedie het ware bat betame
dat tuschen ons tween inde name
dan bi xl dusentech mannen
diemer ombe ute moet bannen
walewein boet sijn wedde vort
ende sprac toten coninc dese wort
nadat hi dit te doene biet
hine sal henen sceden niet
sonder hier te doene mere
bedie ic ben al gereet here
van hem te togene gewaerlike
dat hi sloech verradelike
gariette minen broder doet
die goet riddere was sonder genoet
die beste van onsen geslachte
beide van dogeden ende van machte
bohort daertoe antwerde gaf
ende ic willen bescermen daer af
soe dat daer die camp bi desen
altehant gevest hadde gewesen
an beiden siden hadde die coninc
willen gedogen doe die dinc
maer hi ontseide te dien tiden
die wedden in beiden siden
ende hi seide tote hen beden
tirsten dat si waren versceden
elc dade op anderen vord an
al dat hi doen mach ende can
vort seide die coninc tot desen
dat lanceloet seker mochte wesen
tirst dat hi quame in sijn lant
dat hi hebben soude al te hant
meerren strijt ende orloge
dan hi selve wanen moge
doe sprac lanceloet toten coninc
here ic sal u secgen ene dinc
gene had niet aldus wel mogen
te deser tijt op mi orlogen
haddic geweest in uwe dere
alsic was in u hulpe here
in dien tiden dat galaat die coninc
van u here sijn lant ontfinc
ende hi daeraf werd uwe man
ende hi hadde wel macht nochtan
u te nemene daer u ere
ende daer gi waerd in poente here
te hebbene wel grote scande
van uwer cronen ende van uwen lande
optien dach te verlisene bede
ende alle uwe arvechtechede
here waer dat sake dat u woude
gedinken des als recht soude
gine sout niet dit orloge bedi
op mi beginnen dit donke mi
ende dit en secgic niet in desen
datic van u ben in vresen
maer om die minne die gi
sculdech waerd te hebbene an mi
waerdi alse groet guldere sonder waen
van dogeden die u sijn gedaen
alse coninc te sine sculdech ware
ene dinc secgic u oppenbare
alse wi in onse lant selen wesen
onder onse man ende tot desen
sullen vergaderen onse macht
ende onse vrient ende hare cracht
ende onse vesten ende onse castele
bewaerd selen sijn in allen dele
u doe ic te wetene dan over waer
es dat sake dat gi comt daer
ende wi u deren willen dan
ende onse macht ende onse man
gine vord noit vard here
die u berouwen sal soe sere
bedie wel wet dat u van dien
no goet no ere en sal gescien
ende gi her walewein die dus sere
ons nu arget jegen minen here
dit ne soude u niet gescien
wildi u wel bedinken van dien
dat ic hier te voren dede
dore u in ene stede
die de doloreuse tor was genant
daer ic u in gevanckenessen vant
op dien dach ende u hadde gevaen
karados die grote sonder waen
ende u hilt gevaen in groter noet
dien ic te dien tiden sloech doet
ende halp u ute dien prisone
wildi gedinken van dien doene
gine sout niet nu ter tijt
te miwaerd dragen so groten nijt
ay lanceloet lanceloet sprac doe hi
gine daet noit so vele dor mi
gine hebt mi vercocht alte dire
int inde in sulker maniere
dat gi mi hebt soe droeffelike
gescaet ende soe swaerlike
an die gene die ic meest minde
van hen allen die ic kinde
dattere onse geslechte bi es al
genedert ende nederen sal
ende bi desen soe secgic dat nu
geen pais sijn mach tuscen mi ende u
ende nembermer wesen en mach
dien tijt dat ic leve op genen dach
lanceloet sprac toten coninc te hant
here ic sal mergen rumen u lant
in selker maniren dat ic van al
dat ic u noit diende groet ende smal
met mi niet sal voren in die vaerd
dat sal sijn ere sporen waerd
aldus nam inde geen perlementen
die coninc voer te sire tenten
ende met hem die coninginne
daer ward doe so grote bliscap inne
ende oec feeste te diere gebare
oft god selve daer comen ware
ende lanceloet op dander side
keerde alsoe drove tier tide
weder ten casteleward
ende hiet gereiden sine vard
lanceloet riep enen sciltknecht thant
die chanijn bi namen was genant
ende seide tote hem daernaer
chanin nem minen scilt daer
die daer hanget ende vorne mi
in sinte stevens kerken biddic di
die staet binnen karmeloet
ende latene daer hangen al bloet
dat menne sien mach oppenbaer
dattie gene dine selen sien daernaer
gedinken mogen al sonder waen
des wonders dat ic hebbe gedaen
binnen desen lande spade ende vroe
wiltu weten waerbi ic doe
dire stede nu sulke ere
ic doet bedi dat ic daer wilen ere
dordine van ridderscape ontfinc
ende ic minne dor dese dinc
meer die selve kerke daertoe
dan ic enege andere doe
ende ic wille dat min scilt aldaer
in die stede wese hier naer
ic en weet oftic nembermere
in dit lant hier wederkere
chanin nam den scilt metter vaerd
ende vordene te karmeloetwaerd
ende lanceloet gaf hem daer ter stede
vire somers te vorne mede
met selvere wel geladen al
die lanceloet chanine beval
te gevene ter selver stede
om te sine in haer gebede
die vander kerken hebben tgelt ontfaen
ende in goeden orbore gedaen
ende alsi den scilt sagen
die lanceloet hadde gedragen
sine waren niet blider daer af
dan vanden gelde datmen hen gaf
si namen den scilt blidelike
ende dadene hangen rikelike
an ene ketenen die was selverijn
gelijc oft een sant hadde gesijn
die vanden lande quamen nadien
den scilt menechwaerf besien
met feesten ende sulke plagen
te weenne alsi den scilt sagen
omdat lanceloet geheellike
was gesceden uten conincrike
in evelen moede jegen beede
den coninc ende waleweine mede
nu hord hier vort tellen
van lancelote ende sinen gesellen
nu seget vort daventure
alse lanceloet den coninc arture
die coninginne hadde gegeven
alst hier boven es gescreven
opten anderen dach daernaer
soe porrede lanceloet dat es waer
ende sine gesellen alle mede
ende ruemden die stede
vander joyoser garden te hant
om te varne in haer lant
ende alsi buten comen waren
si telden doe hare scaren
ende si vonden daer in hare getel
dat si hadden vierhondert ridders wel
sonder die sciltknechte twaren
die met hen te lande souden varen
alsi ter zee quamen mettien
begonste lanceloet dat lant besien
daer hem in was menege ere
gedaen ende oec vele mere
dan oit daer vore was sonder waen
enegen riddere allene gedaen
hem begonste lopen sere
die trane op sine lire
ende hi versuchte doe sware
ende weende sere daernare
alsi aldus hadde gewesen
ene wile hi sprac na desen
stillekine so dat dese word
nieman en verstont dan bohort
ay soete lant ende godertire
ende mergelijc in alre manire
wel sittende ende blide mede
vol van alre geluckechede
daer min geest in blivet geellike
ende mine ziele dier gelike
gebenedijt moetstu alle stonde
wesen van jhesus kerst monde
ende gebenediet soe sijn si
dire in bliven selen na mi
ende wonen selen in desen lande
sijn si mi vriende ofte viande
god mote hen pays geven
ende met rasten doen leven
bliscap geve hen onse here
ende verwinnesse ende die ere
jegen elken die hem wille
hierna mesdoen lude oft stille
ende soe sal hi dats tgelove mijn
nieman mochte in so soeten lant sijn
hine soude moten bi desen
geluckegere dan een ander wesen
dit secgic bi mi nu ten stonden
alse diet wel hebbe ondervonden
bedie alsicker in was ic weet wel
dat mi menech geluc daer gevel
ende vele meer dant sonder waen
in een ander lant soude hebben gedaen
dit waren sine worde die hi sprac
alsi uten lande van logers trac
hi sach ten landewaerd nadien
alse lange als hijt conde gesien
si voren dat si te benewijc quamen
alsi die vanden lande dat vernamen
si voren jegen hen alsoe saen
met groter feesten sonder waen
ende ontfingense met groten eren
alse hare gerechte heren
opten anderen dach bat vord
alse lanceloet hadde messe gehort
sprac hi tot sinen neve bohorde
ende tote lyonele dese worde
gevet mi ene gichte nu
die ic u eischen sal des biddic u
ende gi mi niet afgaet van desen
ic souts herde drove wesen
si seiden des nes gene noet
dat gi ane ons nu bede doet
bedie gi moget onslieden
wel heten ende gebieden
bedie wine souden laten niet
te doene al dat gi ons hiet
om te verlisene daermede
onse lijf ende onse lede
soe biddic u bohort dat gi
ontfanget dor die minne van mi
vanden conincrike die ere
van benewijc ende daeraf werd here
ende gi sult gecroent wesen
in alreheilegen dage van desen
ende hi seide tote lyonele saen
live neve ende gi sult ontfaen
uwes vader rike dat es
dat conincrike van gaunes
ende gi sult oec gecroent wesen
in alreheilegen dage van desen
ende men sal die feeste hier of
houden te benewijc int hof
ende vanden conincrike dat secgic u
van gaule sone doe ic niet nu
ende ne houder gene tale af
om dat mi die coninc artur gaf
want al haddi mi gegeven vor nu
al die werelt dat secgic u
ic gavese hem al weder te hant
bedie ic ne soude en geen lant
nu ter tijt van hem willen houden
si seiden dat sijt gerne souden
doen hier af sinen wille met allen
si sijn heme te voten gevallen
ende hebben van hem al sonder waen
dese herscapien ontfaen
tirst dattie niemare horde
tfolc vanden lande van bohorde
ende van lyonele tot desen
dat si gecroent souden wesen
in alreheilegen dage beede
tote benewijc in die stede
deen van benewijc dander van gaunes
daer mochtmen sien sijt seker des
grote bliscap ende horen
meerre dan si plagen te voren
maer soe wie dat bliscap dreef
lanceloet was die inden rouwe bleef
datmen hem met pinen ontbrac
somtijt dat hi een woord sprac
hi was tongemake soe sere
nochtan toendi bliscapen mere
van buten dan hi gewinnen
mochte in sire herten binnen
daer vergaderden al sonder sage
te benewijc in alreheilegen dage
al die lansheren die waren doe
in desside der zee ende daertoe
vander scotten conincrike
ende van yrlant dire gelike
ende van soroloes ende van logres
ende van enen lande dat genant es
int walsch le tere foreine
ende van allen desen landen gemeine
quamen algader die baroene
te deser feesten te desen doene
bedie si minden alle soe sere
lancelote in allen kere
om die doget die in hem was
van ridderscape alsicker af las
in hoe verren landen dat hi ware
si souden tot hem comen dare
om sine ere ende om sine vrame
wisten si dat hem was bequame
ende op dien selven dach twaren
dattie twee gebrodere gecroent waren
soe quam lancelote daer niemare
dattie coninc artur was in gare
op hem te comene also houde
alse die winter liden soude
ende dat dit al bi waleweine quam
dat die coninc die vard ane nam
lanceloet antwerde doe sonder beide
den genen die hem dit seide
laet hier comen den coninc nu
hi es mi welcomen secgic u
ende wi sulle wel sonder waen
bider hulpen van gode ontfaen
onse castele sijn nu ter uren
vast ende starc van muren
ende onse lant es wel tot dien
van ridderscepe ende van spisen versien
alse die coninc comen wille ter vard
hine hevet van mi geen ruward
in steden daer ic ben ende ict mach weren
ne sal hem nieman mogen deren
mare min her walewein wilt hi
nu soe vaste orlogen mi
dat hi niet sculdech te done ware
van heme secgic al oppenbare
comt hi ende op mi orloge
hine sal niet op dat ict vermoge
van mi wederkeren gesont
ende hine begonste noit tere stont
orloge dat hem berau so sere
alse dit sal doen comt die here
nu swiget van lancelote daventure
ende seget vord van coninc arture
nu seget die daventure screef
dattie coninc alden winter bleef
te logres in dat conincrike
ende was daer herde paiselike
ende hine was om gene sake
doe niet sere tongemake
ende binnen dat hevet dorreden
sine castele ende sine steden
soe heeft min her walewein van ere dinc
altoes vermaent den coninc
dat hem des gedinken woude
dat hi op lancelote varen soude
soe dat hem die coninc geloefde dan
tontbiedene alle sine man
die wapine doe mochten dragen
ende sindense vore al sonder verdragen
op lancelote met groten here
om hem te doene selke dere
dat hi hem sine vesten al
van benewijc ende van gaunes vellen sal
soe dattere ne sullen ne gene
stene licgende bliven op stene
dit belof dede artur die coninc
waleweine bi dire selver dinc
om dat hi hem nacht ende dach
hem van desen so vaste anlach
soe dat hi hem sulke dinc behiet
die hi hem mochte volbringen niet
bedie als hi dit te doene quam
hi vant den genen diet hem benam
dat hi der steden ne gene dere
ne mochte doen al haddijs gere
na paschen alse die coninc vernam
dat hem die neuwetijt toequam
ende dat coude was versceden
dede hi sine scepen gereden
ende alse sijn here al vergadert was
binnen logres alsict las
mijn her walewein vragede te hant
sinen oem den coninc in wies hant
hi die coninginne laten soude
die coninc werd pensende also houde
wien hi met hare laten soude sonder waen
mordreit waleweins broder sprac saen
here wildi ende donket u goet
ic salse nemen in min behoet
ende gi moget sekerre sijn van hare
bi mi dan si elre ware
ende die coninc antwerde hem doe
dat hi wel wille dat si alsoe
dat hise wachte ende ware name
gelijc dat hi soude sinen lichame
mordret antwerde alsoe houde
dat hise alsoe ontfaen woude
die coninc namse bider hant
ende leveretse mordrette te hant
ende seide ic bevele hier u
dat gi alsoe getrouwelike nu
dese vrouwe na uwe macht
behoet allen tijt ende bewacht
alse goetman ende getrouwe
sculdech es te sine sire vrowe
die sijns gerechs heren wijf es
die coninginne was sere drove des
dat si was geleverd mordrette
te hoedene wel bi sire smette
bedie si kindene wel
dat hi was ongetrowe ende fel
ende pensde ende dochte
dattere haer quaet af comen mochte
soe deet oec vele meer dan si
waende ende pensde daerbi
die coninc gaf mordrete oec ende beval
die sloetele van sinen scatte al
om dat hem mordreit sinden soude
hadde hi van silvere ende van goude
te doene dat hijt hem nare
senden soude waer dat hi ware
oft hijt ontbode ende ander dinc
daerna beval artur die coninc
alden lieden vanden lande ende hiet
dat si en souden laten niet
sine souden alle gemeinlike
mordrette onderdaen sijn geheellike
ende hi deet hen sweren gereet
ende si daden daeraf haren eet
datten coninc soe swaerlike
sider berau ende soe droeffelike
alst sident wel sceen al bloet
daer hi jegen hem vacht enen wijch groet
opten plein van salesbiren
alse gi hierna sult horen sciren
die coninc voer doe van logres thant
ende quam doe ander zeecant
met groten here ende hem quam naer
die coninginne ende gebrachten tot daer
ja woude die coninc oft ne woude
ende alse die coninc int scip gaen soude
begonste si te weenne sere
ende sprac toten coninc haren here
daer hise custe ende si seide
here god si in u geleide
daer gi mict te varne nu
ende mote gesont wederbringen u
bi sire genaden tuwer ere
sekerlike in hadde noit ere
soe grote vrese here om u
in ene vard alsic hebbe nu
ende wat so gesciet live here
van uwen wederkerne nu mere
min herte seget mi van dien
dat ic u nembermer sal sien
in minen live no gi mi
vrowe gi sult oft god wilt sprac hi
en hebt niet in uwen sinne nu
soe grote vrese dat radic u
an vrese te hebne mogdi niet
winnen wat soe ons els gesciet
die coninc es int scip gegaen
si traken op die zeile saen
ende zeilden wech met groter spoet
si hadden den wint te vollen goet
dat si haestelike waren
soe verre in die zee gevaren
dat si geen lant mochten gesien
die wint was so goet dat si bi dien
varinge ant ander lant quamen
tirst dat si hen ant lant vernamen
die coninc beval alsoe houde
datmen tharnasch ute trecken soude
ende datmen neve die rivire saen
die paulione soude doen slaen
het werd metter vard gedaen al
alsoe alst die coninc hiet ende beval
die coninc reste dien nacht daer
hi porde sanderdages daernaer
ende hi dede tellen al sonder sparen
hoe vele daer met hem waren
int tellen vantmen dat hi dan
hadde met hem lx dusent man
si reden so vort dat si vernamen
dat si int lant van benewic quamen
alsire binnen quamen si vonden
alle die castele tien stonden
wel bewaerrent bedie lanceloet
hadse wel versien clein ende groet
die coninc beriet hem tien tiden
te wat steden dat hi wilde tiden
mijn her walewein sprac metter vard
here wi selen tiden te gaunesward
daer es tgeselscap al geheel
die coninc bohort entie coninc lyoneel
lanceloet ende hestor mede
si wonen alle te dire stede
mochtewi die stede binnen
in eneger maniren gewinnen
wi souden dan inden hastelike
onse orloge ende lichtelike
coninc uriens sone min her ywain
sprac te hant owi her walewein
het es sot dat wi varen nu
te dire stede dat secgic u
bedie daer es die hoverde al
ende hare macht groet ende smal
van ridderscepe menegerhande
dat si hebben bi al haren lande
soe dat ons nu beter ware
te velle harentare
dorpe ende castele sonder waen
die omtrent die stede staen
soe dat onsen lieden van dien
en gene dere mochte gescien
alse die stede beseten sal wesen
ne temayert u niet van desen
sprac min her walewein te hant
hier nes niemen so stout int lant
die tijt dat wi hier sijn di dorren
sal ut sinen castele porren
die coninc hi sprac doe twaren
laet ons dan te gaunes varen
dus maecte die coninc sine vard
bi haren rade te gaunesward
ende alse die coninc te gaunes quam
met sinen here hi vernam
ene oude vrowe te hemward
ridende op een wit part
tirst dat si sach arture den coninc
kinnet sine ende sprac dese dinc
coninc siet daer die stede vor u
die gi sult varen besitten nu
dat wetic wel sprac die coninc
sijt seker sprac si in waerre dinc
dat gi doet dulheide ende quaet
ende horet nu oec na dullen raet
bedie dat gi dit hebt bestaen
en sal u niet teren vergaen
gine sult die stede niet winnen
no die gene dire sijn binnen
gi sulter af keren al sonder waen
ende selter niet an hebben gedaen
dit es die selve ere dan
die gi bejagen sult daer an
ende gi walewein die dese dinc
hebbet geraden den coninc
ende daert al es begonnen bi
ic wille dat gijt wet dat gi
soe u scade sult jagen in dien
dat gi nembermer sult sien
met bliscepen van logres tconincrike
ende moget wel secgen waerlike
dat u nakende es die termijn
die u vormaels beloeft heeft gesijn
alse gi vanden coninc vischere sciet
daer gi had scande ende verdriet
alsi dat hadde geseit reet si
met groter haest van hem daerbi
om dat si nine wilde tien tiden
na heren waleweins antwerde ontbiden
no na sconincs antwerde mede
ende voer te gaunes in die stede
ende ginc vort met groter vart
tote lancelote en ten tween coningenward
daer si met groten ridderscepe
waren ende met groten geselscepe
ende tirsten dat si vernam
dat si int hoge palais quam
si ginc ten tween coningen saen
ende dede hen daer verstaen
dattie coninc artur doe ware
gaunes bi ere milen nare
ende datmer mochte sien al dan
daer buten wel lx dusent man
si antwerden hare laet wesen
wine sijnre niet af in vresen
si spraken des lancelote toe
here wat donct u goet datmen doe
die coninc doet lotgiren sijn here
weder wildi datmen hem were
soe datmense late vol lotgiren
lanceloet sprac in deser maniren
hets goet datmen mergen oploep doet
dit selve sprac die coninc bohort
soe dede lyoneel die coninc
si priesden alle dese dinc
ende lanceloet dede doe gebieden
in die port allen den lieden
dat sijt alle mochten weten
dat si souden sijn vroech opgeseten
des ander dages te primtide
hier af waren vele liede blide
die dat orloge minden alsoe sere
alse den pais ende vele mere
des anderdages sijn sonder waen
die van binnen tilijc opgestaen
ende wapenden hen al sonder sparen
alse die tilijc ut wilden varen
ende si quamen alle opgeseten
daer si lancelote doe weten
ende die twee coninge mede
lanceloet ende hestor bede
ordenerden die battalgen dan
ende gaven elkere haren leitsman
ende alsoe maecten sonder falgen
die vanden here xx battalgen
in die irste was min her walewein
ende met hem min her ywein
bedie dat si hadden verstaen
dat lanceloet ende bohort sonder waen
in die irste batalge tien tiden
soude wesen vander ander siden
tirst datsi uten porten waren
daer vergaderen souden die scaren
lanceloet ende min her walewein
ende bohort ende min her ywein
daer stac elc anderen ter aerden
dat si vielen al metten paerden
so dat bohort min her yweine stac
dat hi wel na den arm brac
ende die batralgen tien tiden
vergaderden in beiden siden
maer lanceloet was metter vard
weder geseten op sijn part
ende min her walewein oec gerede
was vollijc op sijn part ter stede
waest den anderen lief oft leet
doen gincmen daer striden gereet
die battalgen in beiden siden
dus gincmen daer vechten tien tiden
daer bleef menech riddere tier stede
doet ende menech goetman mede
ten irsten dat quam inden strijt
die coninc lyoneel te dier tijt
mochtmen sien in velen maniren
arturs liede hem falgiren
om dat wonder dat si sagen ter stede
dattie coninc bohort daer dede
soe dattie van buten bi desen
sere tonder souden hebben gewesen
en hadde geweest artur die coninc
die dien dach wel hilt sinen rinc
ende wel vacht als een prinse cone
ende wonde den coninc lyone
in sijn hoeft inden selven strijt
soe dattie van binnen tier tijt
om dat sine so gewont sagen wesen
daerbi soe worden in vresen
dat si haer vechten liten staen
ende keerden weder in di port saen
aldus vergaderden die van binnen
optie van buten met onminnen
binnen ere weken vier warf
daer menech goet riddere om starf
in beiden siden in dit horeest
ende die van buten verloren meest
bedie lanceloet ende bohort
ende hestor waren ember vort
even gereet hem selven te weerne
ende haren viant hem te derne
soe dat bi desen drien waren
versekert sere alle hare scaren
ende die van buten waren verladen
sere bider drier heren daden
nu swiget hier af die aventure
ende sal spreken nu ter ure
van mordrette dien de coninc liet
die coninginne als hi van lande sciet
hier comt die aventure inne
alse die coninc die coninginne
te hoeden hadde gegeven
in mordrets hant sijns neven
ende ut sinen rike es getogen
op lancelote gaen orlogen
alsoe als gijt hier voren
in die aventure mocht horen
ende mordret in die hande
hadde di macht van alden lande
hi trac an hem die hoge liede
vanden lande met sire miede
dat hi was in haren love
ende hi hilt dicke grote hove
ende hadde gedaen so hastelike
met dat hi hen gaf mildelike
dat hi die heren bejagede al
vanden hogen lieden groet ende smal
soe geheellike alsoe saen
wat hi geboet was gedaen
alse ofte artur die coninc
selve hadde geboden die dinc
ende mordret wandelde embertoe
soe vele metter coninginne doe
dat hi werd so sere sonder waen
metter coninginne minne bevaen
te welker tiden dat hise sach
waendi sterven opten dach
van harre minnen het ware
dat hi hadde sinen wille van hare
hine dorst hare niet ontecken
doe begonste mordret mecken
ende pensde te sire verdomenesse
ene grote verranesse
daermen sident af hilt vele spraken
hi dede doe letteren maken
die met enen valscen zegele waren
gesegelt ende sceen twaren
des conincs arturs zegel wesen
ende die letteren waren van desen
der coninginne bracht ende waren
gelesen vor hare sonder sparen
een biscop die was van scollant
las die letteren alsict vant
ende een van yrlant des gelike
die letteren spraken dus namelike
ic artur ontbiede der coninginne
jenovren saluut ende minne
ende minen baronen gemeinlike
alse die gewont ben swaerlike
dat hevet mi gedaen lanceloet
ende alle mine man geslegen doet
ic hebbe ontfermenesse op u
meer dan uwe andere liede nu
om die trouwe die ic hebbe vonden
ane u nu ende ter meneger stonden
nu biddic u met al minen sinne
om uwes selfs pais ende minne
dat gi mordrette dien ic hier te voren
over neve hilt als gi mocht horen
ende die min neve niet en es
nemet te sine coninc van logres
gi moget wel seker sijn van dien
dat gi mi nembermer selt sien
bedie ic ben gewont toter doet
dat hevet mi gedaen lanceloet
ende hi hevet verslegen waleweine
noch biddic u allen gemeine
biden ede dien gi mi hebt gedaen
dat gi mordrette doet ontfaen
tenen wive die coninginne
ende dat sine tenen man gewinne
en doedijs niet u sal van dien
herde grote scade gescien
want vereschet lanceloet niemare des
dattie coninginne ongehuwet es
hi sal op u comen sonder waen
ende salse tenen wive ontfaen
dits die sake opdat gevile
die meest quetsen soude min ziele
dat hadden die valsce letteren inne
die gesint waren der coninginne
mordret die al dit hadde gedaen
bi sire verranessen sonder waen
daer nieman af ne wiste mee
dan hi entie knape si twee
die de lettere brachte dare
alsi horde die niemare
hi maecte gelike van droefheden
ende hi viel neder daer ter steden
onder die barone in dire gebare
als oft hi in onmacht ware
maer die coninginne die van desen
waende dat waer mochte wesen
si viel in soe swaren rouwen
datse nieman mochte scouwen
hem ne hadde ontfermt van hare
daer ward groet rouwe harentare
alse dat volc horde niemare das
dattie coninc artur verslegen was
ende alle die doe met hem waren
op min her lancelote gevaren
si warens drove gemeinlike
allegadere arme ende rike
bedie en was prinse diemen vant
die bat gemint was in sijn lant
bedie hi was in alle manire
soete ende herde goedertiere
dese rouwe al sonder sage
geduerde aldus wel acht dage
alse die rouwe was een deel vergaen
mordret sprac an die barone saen
die van meeste machte waren
ende vrachde hen al sonder sparen
wat si souden doen metter dinc
die hen hadde ontboden die coninc
si seiden dat si van dien saken
onderlinge sprake souden maken
ende si worden te rade van desen
dat mordret haer coninc soude wesen
ende si die coninginne sonder waen
hem te wive souden doen ontfaen
ende hem manscepe souden doen dan
sine wisten onder hen genen man
die also grote ere mochte
werdech wesen als hen mordret dochte
si seiden te mordrette gemeinlike
dat si souden doen endelike
dat hi ane henlieden versochte
hi dankets hen al dat hi mochte
ende seide nadien dat es alsoe
dat gi wilt datmen alsoe doe
alse versocht hevet die coninc
daer nes toe te done ander dinc
danmen die coninginne ontbiede
dat si come vore die liede
ende datse te wive geve mi
dese ertscebiscop die es hierbi
si seiden si soudense doen comen dare
ende sinden boden om hare
alse die barone hebben vernomen
dattie coninginne es comen
stonden op jegen hare die heren
ende hebbense ontfaen met eren
ende een die spreken conste wale
begonste jegen hare dese tale
vrowe coninginne wi hebben u
om ene sake ontboden nu
god moet geven dat so te vromen
ende te goede mote comen
u ende ons ende ic sal u saen
wat saken dat es doen verstaen
ene sake wetewi al bloet
dat onse here die coninc es doet
dat ons allen leet es gemeinlike
hi hilt ons wel ende paislike
ende om dat dit rike hanget an u
ende es sonder berechtere nu
hets wel noet dat vanget an
te nemene enen weerden man
dies waerdech si ende daertoe doge
dat hi trike berechten moge
ende wi vrowe geven u
dien man te manne nu
ende den genen dien god der eren an
het betaemt dat hi wese u man
ende wi sijn nu van al dien
in sulker maniren vorsien
om dat wi des noet hebben nu
dat wi u hebben gesocht nu
enen riddere enen goeden man
die dat rike wel berichten can
ende sijn geaccordeert van desen
dat hi uwe man sal wesen
ende wi willen dien man al
manscap doen groet ende smal
ende wi willen weten van u
wat gi van desen secget nu
die coninginne die sere was
daer af tebarenteert als ict las
si antwerde den goeden man
die hare aldus sprac an
dat si genen wille hadde daertoe
dat si enen man wilde nemen doe
die antwerde te desen
vrowe en mach also niet wesen
wine liten in genen kere
dit rike niet bliven sonder here
want quame ons orloge tenegen tide
wi worden daeraf gequetst ende onblide
hier omme so moet van al dien
onse wille met crachte gescien
die coninginne antwerde hem doe
van deser dinc ende sprac daer toe
dat si dat conincrike soude laten
ende eer gaen wech harre straten
uten lande eert daertoe quame
dat nembermeer here name
ende wetti niet seitsi waerbi
ic dit secge ic segt bedi
dat ic ne mach nembermere
soe goeden man hebben tenen here
alsic hebbe gehad tote nu
bi deser saken soe biddic u
dat gi mi van deser sprake
numeer laet sijn met gemake
bedie en mochte niet gescien
ic soude u ondanc weten van dien
si lipen hare op mettesen
ende seiden het moeste ember wesen
alsi van dien ward geware
dat si dus alle lipen op hare
ende cort hilden si bat alsoe houde
dat menne hare nomen soude
diemen wilden geven hare
te manne si seiden daernare
dat mordret soude wesen
sinen wisten genen beteren dan desen
wine hebben onder ons genen man
die alse wel josteren can
noch die alse wel werdich si
lant te houdene alse hi
want hi es goet man in allen done
ende stout riddere ende coene
ende alsi horde dese sprake
werd si soe sere tongemake
ende soe drove in haer gedochte
dat hare therte breken mochte
maer sine dorste gene gelike
daer af tonen oppenbarlike
om dat si niet en woude
datmens geware werden soude
want si hoepte dat si van desen
telivereert soude wesen
in andere maniren dan si
waenden die hen waren bi
alsi lange optie saken
hadde gepenst daer si af spraken
sprac si tote hen dese word
gi heren gi barone nu hort
in secge niet mordret en si
een goet riddere ende een vri
ende ic en ontsecge niet u
dese saken te doene nu
ende ic ne lie no kinne oec in al
dat ic dese sake doen sal
maer ic bidde u hier dat gi
mi verste geeft oft u wille si
dat ic mi hierop beraden mach
ic sal u morgen opten dach
antwerde geven van desen
deen oft dander wat sal wesen
mordret spranc vort ende seide
gi sult hebben langer beide
dan gi waent bi mire trouwe
gi sult acht dage verst hebben vrowe
op dat gi wilt doen belof
dat gi dan sult doen daerof
datmen an u versoeken sal
van deser sake haren wille al
si seide si sout doen daernare
alse die gerne van hem quite ware
aldus inde geen perlement
die coninginne ginc omtrent
in hare camere ende nam ene
joncfrouwe met hare allene
ende alsi allene daer binnen waren
die vrowe begonste mesbaren
ende wenen alse oft si sage
dat al die werelt vor haer doet lage
si sloech haer selven bedichte
in hare scone ansichte
alsi lange desen rouwe
hadde gehad sprac si ter joncfrouwen
gaet ende secget laborre dat hi
haestelike nu come te mi
dese labor was hare maech na
ende goet riddere alsict versta
ende was man die levede doe
daer si meer trouwen hadde toe
alse labor quam si dede saen
die joncfrouwe daer buten gaen
die coninginne sloet die dure
ende hen tween daerin tier ure
si ginc driven groten rouwe
want si an laborre hadde trowe
si sprac aldus laborre an
live neve edel man
gevet mi raet alse labor siet
dat grote wenen en consti niet
hem onthouden hine weende met
ende seide vrouwe es iet dat u let
dat segt mi wel live vrowe
ic gelove u semmine trouwe
dat ict u beteren sal op dat ic can
in sal u nigeren falgiren dan
doe sprac si al wenende te hem
ay wel live neve ic bem
alse drove alse mach wesen
enech wijf verstaet te desen
die van desen conincrike si
willen doen gehuwen ende geven mi
enen verradere tenen manne
enen ongetrowen nochtanne
ben des wel seker dattie gone
was mins heren sconincs arturs sone
al ne ware des niet nochtanne
ic en namen niet te manne
ic sal eer willen verlisen min lijf
eer ic nembermer werde sijn wijf
hord hier af min gepens ende verstaet
ende gevet daertoe mi uwen raet
ic wille in allen maniren
den tor hier binnen doen wernieren
met selfscotters ende met knapen
ende met spisen ende met wapen
ende gi selt in allen hoeken
omtrent goede seriante soeken
ende hieraf haren eet ontfaen
dat si dit dus selen bestaen
ende vrachtmen mi binnen dien
twi ic den tor daer doe versien
ic sal antwerden daertoe
dat ict jegen mine feeste doe
en es gene sake sonder waen
ic ne wilse gerne bestaen
om u behout sprac labor
ic sal seriante doen comen in den tor
ende gi sult in vroder wisen
den tor doen versien ende spisen
ende alse die tor wel sal sijn
bewarent dits di raet mijn
dat gi dan sindet metter vaerd
enen bode te lancelotewaerd
ende hem ontbieden dat hi nu
te hulpen wille comen u
ic ben wel seker alse hi weet
uwe noet hi sal comen gereet
met soe vele lieden dat hi u al
van deser noet bescudden sal
ende ic weet wel di waerheit fijn
dat mordret niet sal so cone sijn
dat hi lancelote hier ontbide
ende jegen hem iet come in stride
ende gave noch die aventure
dat min here die coninc arture
daer ic bat af hope noch dat hi
levet dan hi doen si
dat hi levende man ware
ende hi horde dan dese niemare
hi soude comen metter vard
met al sinen lieden herward
dus suldi biden enen van desen
van mordrette telivereert wesen
tirsten dattie coninginne verstoet
desen raet hi dochte haer goet
ende si liten haren raet staen
labor hi versach hem herde saen
van ridders ende van serianten doe
dat hire hadde cc daertoe
die hem sworen dat si gaen souden
inden tor van londers ende dien houden
ende bescermen mede daerinne
jegen mordreite die coninginne
alse lange alsi mochten sonder waen
dit vergaderen was gedaen
soe bedectelike dat daer of
nieman ne wiste in alt hof
sonder al eenlike die gone
die dat gesworen hadden te done
ende die coninginne hadde binnen dien
den tor soe wel doen versien
van al dien datter toe dochte
ende datmen int land vinden mochte
tirst dattie dach quam die geset
hadde der coninginne mordret
datmen soude antwerde horen
van dat hare geleit was voren
ende vergadert waren die barone
vanden rike van desen doene
die coninginne hadde doe gedaen
die ridders in genen tor saen
ende beide ridders ende knapen
waren wel bericht van wapen
ende selve die coninginne
ginc met henlieden daerinne
si dede die brucge optrecken saen
ende ginc selve ten cantelen staen
ende sprac daerna mordrette toe
die was geware worden doe
dat hi moeste in allen maniren
vander coninginne nu falgiren
ay mordreit mordreit nu hebdi
qualike getoget ane mi
dattie coninc nie bestont uwen live
die mi wilt hebben tenen wive
wildic oft ne wilde sekerlike
gi penset dit herde valscelike
ic wille dat gijt wet al bloet
dit doen sal u noch bringen ter doet
si es vanden cantelen gegaen
ende ginc in ene camere saen
ende sochte daer raet an die goene
die daer waren wat si hadde te doene
si seiden dat si den tor souden
wel jegen mordrette gehouden
die coninginne was van dire sprake
herde blide ende te gemake
ende mordret die daer buten staet
soeket an sijn geselscap raet
die tor es sprac hi van spisen
wel bewarent in allen wisen
ende daer binnen sijn in allen doene
stoute liede ende oec coene
nu biddic u om raet van desen
si seiden het moet aldus wesen
men moet den tor in allen maniren
van allen siden asselgiren
dicke ende eenpaerlike
ende wet wel gewarlike
dat dese tor en es altoes niet
soe starc dat hi sal mogen iet
lange jegen ons geduren
bedie dat si nu ter uren
ne selen hebben hulpe negene
sonder van hen selven allene
mordret antwerde daernare
dat hi des niet beraden ware
dat hi wilde in eneger maniren
den tor besitten no asselgiren
hine ware bat versekert daertoe
van henlieden dan hi was doe
si seiden tot hem ende spraken
wi willen u des also seker maken
alse gi selve wilt visiren nu
mordret seide soe biddic u
dat gi van mi ontfaet u goet
ende mi manscepe nu doet
ende swerd dat gi al u leven
mi sult hulpen ende niet begeven
al waerd jegen den coninc arture
op dattie oec die aventure
wederbrachte hier int lant
si seiden si soudent doen te hant
si knielden alle vor hem daer
ende worden sine man daernaer
ende si sworen daer al jonge ende oude
elkerlijc dat hi hem hulpen soude
toter doet jegen elken numere
alse man es sculdech sinen here
alse dese eet was gedaen
mordret seide tot henlieden saen
gi heren danc hebt bedi
gi hebt soe vele gedaen dor mi
dat gi mi manscap hebt gedaen
ende vore uwen here ontfaen
ic ben so versekert bi u
in weet so machtegen man nu
in der wel nu ten tiden
inden velde sijns obtbiden
opdat ic hebbe uwe macht
met mi ende uwe cracht
opdat gi noch doet soe vele
dat elc van sinen castele
ende van sire vesten mi saisiere
als hi sprac in deser maniere
elkerlijc boet daer sinen pant
in steden van saisine te hant
ende hi heefse van hen allen ontfaen
ende daerna beval hi saen
datmen den tor soude tien tiden
assalgiren in allen siden
hi dede wapinen sine man
ende engine ende lederen setten an
ende dede tiden ten torreward
ende die van binnen lipen metter vard
ten wapenen daer sachmen al bloet
een wonderlijc assaut ende groet
die van buten om dat si waren
vele liede waenden si twaren
opten tor clemmen met crachte
die van binnen waren optie wachte
ende daden groten wederstoet
ende sloegendre vele doet
ende stakense wech ende weder
dat si vilen vanden tor neder
alse die van buten sagen di scaden
die hen die van binnen daden
si trocken doe bat achterward
ende liten dassaut staen metter vard
bider were di si daden daer binnen
die daer waren metter coninginnen
aldus was menech assaut gedaen
optie coninginne sonder waen
inden tor van londers daer si was
maer si hadde een gelucke das
dattie gene die met hare
in den tor waren aldare
soe grote were daden van binnen
jegen die gene dise wilden winnen
si nam enen messelgier doe
daer si grote trowe hadde toe
si sprac du moets in gaule varen
om te gevreiscene niemaren
van min here den coninc arture
oft hi leeft oft doet es nu ter ure
ende oft hi leeft so doet hem saen
hoet met mi es nu verstaen
ende bid hem sere dat hi
alsi mach come hulpen mi
bedie beit hi lange ic sal wesen
verloren ende onteert bi desen
dese tor en sal niet staen acht dage
jegen mordrette ende sine lage
ende jegen alle die met hem sijn nu
ende oft die coninc doet es so biddic u
dat gi in die stede van gaunes vaerd
ende van benewijc met snelre vaerd
ende secget lancelote dan van mi
dat icken grote ende bidde dat hi
mi te hulpen come sciere
ende dat ne late in gere manire
ende met alder vergaderingen
die hi ute gaunes moge bringen
sech hem falgirt hi mi nu ter uren
in sal niet lange mogen geduren
ic sal onteert moten wesen
die knape antwerde te desen
die boetscepe worde wel gedaen
mochti wech comen sonder waen
die knape nam savons orlof
ende ruemde der coninginne hof
ende hi leet al daer lach mordret
ende hine was niet gelet
bedie si waenden van desen
dat hi vanden haren hadde gewesen
hi dede so dat hi hadde een part
ende hi voer hastelike ter zeeward
ende voer daer over al sonder sparen
binnen dien horde hi daer niemaren
dat noch levede artur die coninc
ende dat hi hadde in waerre dinc
lancelote beseten binnen gaunes
als hijt horde hi was blide des
nu swiget vanden bode daventure
ende sal spreken vanden coninc arture
nu doet daventure weten
alse coninc artur hadde geseten
vor gaunes met sinen here
wel twee maent ofte mere
hi sach wel dat hem van dien
cleine ere soude gescien
bedie die gene dire binnen waren
waren van herder groter waren
op enen dach seide die coninc
tote waleweine dese dinc
gi hebt mi selken dinc doen bestaen
daer wi nembermer af ne ontfaen
ere dats van desen orloge nu
dat wi hier hebben secgic u
jegen des conincs bans geslachte
want si sijn ridders van groter machte
men soude in al eertrike
nigeren vinden haren gelike
nu laet ons versien wat wi
daer met hebben te done bedi
wi selen meer verlisen mogen
dan winnen ane dit orlogen
si sijn in haer lant ende oec si
hebben hare vriende hen bi
ende si hebben vele ridders met hen
mi dunct dat ic daer af seker ben
haette ons alse sere nu
alse wise haten ic segt u
wi hadden over lanc hier te voren
al dat wi hadden nu verloren
met dat si sijn van groter macht
ende ridders van groter cracht
nu laet ons versien sprac die coninc
wat mi mogen doen met derre dinc
mijn her walewein hem antwerde gaf
dat hi hem soude beraden daer af
met hem selven ende antwerden daer soe
wat sijn raet es watmen doe
mijn her walewein was optien dach
pensende mere dan hi te voren plach
als hi een stuc hadde gewesen
in gepens hi riep na desen
enen knape tot hem ende seide
vare binnen gaunes sonder beide
ende sech lancelote dorre hi
hem verweren jegen mi
dat hi niet sloech doet qualike
mine broders ende verradelike
sech hem dat ic al gereet bem
dat te provene daer op hem
ende es dat sake dat hi
inden camp moge verwinnen mi
mijn oem die coninc sal te hant
wederkeren dan in sijn lant
ende sal nembermer callengieren
dlant van gaunes in gere maniren
om enege sake die tot desen
tuscen ons ende hem heeft gewesen
ende gevallet alsoe dat hi
inden camp werd verwonnen van mi
in wille nemmer eischen dan
ende wille dat blive daeran
willen die twee coninge danne
werden des conincs arturs manne
ende willen si niet aldus bestaen
te doene soe sech hem saen
wine sceden dan nembermere
van henen bi onsen here
eer si sijn onteert ende doet
alse die knape dit verstoet
hi werd doe wenende sere
ende seide ay live here
waeromme hebdi wille so groet
u selven te bringene ter doet
bedie mijn her lanceloet
es goet riddere sonder genoet
wat soe mins daerna gesciet
dese boetscap en doe ic niet
ende si en gesciet oec niet bi mi
dit ne diet niet sprac hi
wattu sprecs du moets sonder waen
die boetscap te doene bestaen
bedie in anderen manieren
en mach dorloge niet falgiren
hets wel recht dat dorloge si
gehint bi hem ende bi mi
bedie hi begonst te waren
ende alst al was laten varen
dedic weder dese dinc
beginnen minen oem den coninc
ende hets recht dat ic hier af scouwe
dierste bliscap ende den irsten rouwe
ic wille wel dattu wets al bloet
en sagicker niet in min recht so groet
al mochtickere winnen mede
van alder werelt die beste stede
ic en vergaderde niet ane hem
nadien dat ic weet ende seker bem
dat hi een die beste riddere si
daer ic noit acquiteerde jegen mi
maer dat weten die liede alle
sulken tijt dat wel gevalle
dattie beste riddere die levet
onrecht ende ontrowe in campe hevet
dat hi moet wesen bi dier daet
in dien altehant gerekent quaet
ende daer die quaetste riddere di levet
recht ende trouwe in campe hevet
die cranke riddere mach bi desen
in dat doen stout ende seker wesen
dits die sake daer ic bi dochte
te min lancelote ende ontfrochte
ic weet wel dat donrecht es sijn
hier omme mogestu te min sijn
om mi vervard ende andere mede
bedie god hulpet in elke stede
den rechten ende in allen hove
dats min hope ende min gelove
soe vele sprac min her walewein doe
dat hem die knape bant daertoe
dat hi die boetscap doen sal
die hem min her walewein beval
die knape es sanderdages comen
binnen gaunes ende heft daer vernomen
lancelote ende es te hem gegaen
ende sprac dese worde saen
here mi heeft hier gesint nu
mijn her walewein ende ontbiet u
waer dat sake dat alsoe gesciede
dat vergaderden uwe liede
ende die onse alsi hebben gedaen
en mochte niet bliven sonder waen
en moeste gescien tien tiden
grote scade in beiden siden
mijn here doet u bi mi verstaen
es dat sake dat gijt dort bestaen
dat hi es gereet te dien
daer alle die liede toesien
te provene dat gi ongetroulike
sine brodere doet sloget ende qualike
ende moge hi u van desen
verwinnen het moet u doet wesen
ende mogedi u van desen saken
verweren ende hem gelovech maken
die coninc sijn oem sal in sijn lant dan
wederkeren ende alle sine man
soe dat hi u vord laten sal
in paise sijn leven al
ende ne dordi dit niet bestaen
al die werelt sal dit sonder waen
ane u begripen harde sere
ende men saels u spreken onnere
ende men sal al clare weten ter tijt
dat gi hier af besculdecht sijt
aldus ontbiet min here u
siet wat gijs wilt anevangen nu
alse lanceloet verstont dese worde
hi gaf den knape scire antworde
drove vander niemare ende gram
alse die node inden campe quam
live vrient dese niemare
si es pijnlijc ende si comt mi sware
ic ben die gene die nembermere
ne hadde wille gehad no gere
om eneger dinc in ertrike
te vechtene namelike
jegen min her waleweine bedi
hi es soe goet man donket mi
ende hi hevet mi oec gedaen
soe goet geselscap sonder waen
sident dat ic irst ridderscap ontfinc
maer hi beroept mi van ere dinc
dats van verranessen dat donke mi
soe swaer wesen ic waerre bi
onteert ende gescint in elc hof
ja en verwerdicker mi niet of
bedie alse ieman beropen es
van verranessen sijt seker des
ende hi hem daer af nine verweerd
hi werd bi dire sake meer onteert
dan hi soude oft hi oppenbare
van anderen saken beropen ware
hierbi doet uwen here verstaen
wille hi dese sake anevaen
ende borge geven dat hi sal
dese vorwaerden houden al
hi sal mi al gewapent vinden
int velt als hi hem wille binden
te campe te comene jegen mi
ende dit en secgic niet bedi
dat ic van hem iet vervard bem
maer bidien dat ic hem
minde soe utermaten sere
in hadde begeerte nembermere
dat ic soude hebben geset minen
lichame jegen den sinen
camp te vechtene  sonder waen
die knape antwerde hem saen
dat hi soude in corten dagen
sinen here die boetscap dragen
daerna sprac die coninc bohort
dat hi luttel hadde gehort
so dulle boetscap van vroden man
alsem min her walewein ontboet dan
bedie dat weten die liede wel
dat u die dinc noit gevel
dat gi sine brodere niet verradelike
doet sloecht maer oppenbaerlike
aldaer dan doe waren mede
wel hondert ridders ter selver stede
die coninc lyoneel sprac doe sciere
hi doet lichte in sulker maniere
om dat hi hevet rouwe so groet
om sire brodere doet
dat hi alse lief di doet hevet
alsi lange aldus levet
ende soude hem houdere wreken an
lancelote dan ane anderen man
bi desen heeft hi namelike
lancelote beropen soe fellike
ic wane wel sprac lanceloet doe
dat cortelike sal comen daertoe
dat wi den camp selen vechten sonder waen
ende in weet hoe hi sal vergaen
wet wel dat ic des seker bem
al quam ic te boven van hem
ende ic sculdech ware af te slane
sijn hoeft in daet niet ic wane
om al die werelt bi desen
dat hi mi soe goet man donct wesen
hi es man die levet nu
die mi nine bestaet secgic u
dien ic meest in minen sinne
hebbe gemint ende noch minne
sonder allene arture den coninc
doe sprac bohort te deser dinc
gi sijt een wonderlijc here
dat gi waleweine mint soe sere
ende hi u dat wi alle weten
soe sere haet van doetveten
lanceloet antwerde hem mettien
bi trouwen dit wonder mogedi sien
hine sal mi niet numere
mogen haten also sere
in salne minnen secgic u
ende in had niet geseit nu
dit so oppenbarlike van hem
maer dat ic in poente bem
te stervene oft te levene sonder waen
nadien dat ic den camp moet angaen
dusgedane worde sprac lanceloet
van min her waleweine daer al bloet
dat hen allen wonderde sere
diet horden ende prisden mere
ende die knape die van waleweine quam
horde oec dese worde ende vernam
hi sette hem ten wederkere
ende quam tote sinen here
ende vertelde hem al die word
die hi van lancelote hadde gehord
ende seide dat hi in gere maniren
vanden campe mochte falgiren
conde hi den coninc bohorde
daer af gesetten borge ende antworde
ware dat sake dat inden pleine
lanceloet mochte verwinnen waleweine
dat artur die coninc also houde
te landewaerd keren soude
walewein seide ic sal hier of
den coninc selve doen belof
oft ic en wane wapine dragen
nembermer te genen dagen
nu ginc walewein sonder beide
vorden coninc ende knielde ende seide
here ic bidde u dat gi
ene gichte wilt geven mi
die coninc gafse hem alsoe houde
alse die niet wiste wat hi woude
die coninc heeftene opgeheven
walewein sprac gi hebt mi gegeven
dat gi min borge sult wesen
jegen coninc bohorde van desen
es dat sake dat lanceloet mi
in campe verwinnet dat gi
sult dit besitten laten sciere
ende te logres varen in deser maniere
dat gi en selt in genen kere
orloge beginnen nembermere
jegen den coninc bohorde nu
ende jegen lancelote dat secgic u
die coninc werd om dese worde
sere temayert alse hise horde
ende seide hoe eest daertoe comen
dat gi den camp hebt genomen
jegen lancelote secget mi saen
bi wies rade hebdijt gedaen
here sprac min her walewein twaren
dese sake was also gevaren
dat niet bliven ne mach di een
ne moter om sterven van ons tween
oft verwonnen gelovech wesen
die sake es aldus van desen
gesekert in beiden siden
ende gi selve moet in desen tiden
dat gi sult geloven dien van binnen
moge mi lanceloet verwinnen
inden camp ofte doet slaen
dat si selen hebben sonder waen
pais jegen u vortwerdmere
dat gi henlieden gene dere
ne sult doen noch enege scaden
en ware dat si u eer mesdaden
sekerlike neve sprac die coninc
ic ben drove om dese dinc
inne was in langen so gram
om sake die mi te voren quam
en es nu in al eertrike
geen riddere gewaerlike
en ware mi liver so comen
dat gi jegen hem camp had genomen
dan jegen hem dat secgic u
bedie hi es wel kinlike nu
die waerdste riddere als tevoren
van alder werelt ute vercoren
hieromme eest dat ic duchte
te seerre om u ende vruchte
here sprac min her walewein saen
die sake es alsoe gedaen
dat si niet achterbliven mach
ende al mocht bliven heden den dach
ic ne doget in genen kere
want ic hatene soe sere
dat ic eer storve nu ter uren
ic ne soude mi eer aventuren
hem doet te slane in alre manire
ware mi god dan so godertire
dat ickene toter doet gebrochte
ende ic mire broder doet wreken mochte
sone soudic hebben nembermeer
wat so mins gesciede rouwe no seer
ende eest dat hi mi slaet doet
soe sal inde nemen min rouwe groet
dien ic dach ende nacht make
ende om bat te sine te gemake
oft doet ofte levende  sciere
in eneger hande maniere
so hebbic desen camp dus bestaen
live neve sprac die coninc saen
god onse here die moet wesen
in onse hulpe van desen
her walewein riep den knape saen
die de boetscap hadde gedaen
ganc sech lancelote dat hi
come spreken den coninc ende mi
tuschen den here enter port
ende hi come ende bohort
ongewapent entie coninc lyoen
ende min here sal oec alsoe doen
ende alle diegene sonder waen
die met hem daer selen gaen
die knape voer van hem nadat
ende voer doe tote in die stat
ende vant lancelote ende bohorde
ende lyonele alsict horde
daer si hadden haren raet doe
ende spraken daeraf embertoe
vandien dat hen ontboet walewein
ende lanceloet seide daer al plein
dattet hem leet was van desen
dattie camp ember moeste wesen
ende seide dat int here twaren
gene twee ridders ne waren
hine hadde liver al in een
den camp te vechtene jegen hen tween
dan te vechtene manlike
jegen walewein al eenlike
om dat hine minde so sere
die knape sprac tot hem here
u ontbiet artur die coninc
ende min her walewein dese dinc
dat gise comt spreken ende sien
al ongewapent onder u drien
daer buten die coninc sal sciere
daer comen in sulker maniere
ende men sal doen daer ter stede
an beiden siden sekerhede
dat nieman en sal sonder waen
vanden vorwaerden achtergaen
lanceloet antwerde also houde
dat hire gerne varen soude
die knape keerde ende quam te hant
daer hi den coninc ende waleweine vant
ende seide hen tier stonden
dat hi an lancelote hadde vonden
die coninc sat doe op metter vard
ende hi porrede derward
ende dede met hem varen
den coninc karados daer twaren
ende sinen neve waleweine
tirst datsi quamen inden pleine
worden si geware ende vernamen
dat lanceloet ende bohort quamen
ende hestor gevaren uter port
tirst dat si quamen soe vort
dat lancelote soe dochte
dat elc jegen anderen spreken mochte
lanceloet sprac te hant dese worde
toten coninc bohorde
neve laet ons beten nu ter ure
jegen min here den coninc arture
die dalrebeste man es nu
van alder werelt secgic u
hi antwerde hem altehant
jegen sinen doetslagenen viant
sone wilt hi beten niet
alse min her lanceloet dat siet
sprac hi doe wie dat viant es
ic ne sal altoes niet laten des
ic ne sal beten metter vard
om die minne die ic hebbe te hemward
ende hi beette ter eerden doe
ende die met hem waren daden alsoe
alse die coninc dit hadde verstaen
togedijt den anderen also saen
ende seide aldus bi mire trowen
vele dogeden machmen scouwen
an dese twee daermense bi
es sculdech te minne donke mi
bedie in hen es hoveschede
ende daertoe grote goethede
meer dan in anderen lieden es nu
ende van ridderscepe secgic u
sijn si so bewarent dat haer gelike
nieweren en es in al ertrike
vergave god onse here
dat onder onslieden numere
alse grote minne mochte wesen
alse heeft gesijn vor desen
ic soude blider sijn daer ave
dan oft mi ieman gave
die beste scat die es op aerde
doe beette hi van sinen paerde
jegen henlieden ende alsoe dede
al sijn geselscap mede
ende alse lanceloet dat vernam
dat hi biden coninc artur quam
hi groette al bescaemt den coninc
alse dien scamelheit overginc
die coninc en grotets niet hi dochte
dattere walewein om belgen mochte
lanceloet her coninc sprac doe hi
gi ontboet mi te sprekene bedi
soe benic hier comen om dat horen
wat gi mi wilt lecgen te voren
mijn her walewein spranc te hant vort
ende sprac over den coninc dese wort
lanceloet min here die coninc
es hier comen om die dinc
dat hi u wille doen dat gi
versocht hebt vore nu ane mi
gi wet wel dat wi hebben nu
enen camp genomen tuscen mi ende u
alse van verranessen groet
van minen broderen die gi sloecht doet
in verranessen ende ongetroulike
dit wetewi alle gemeinlike
ic ben beropere van desen
ende gi sulter verwerre af wesen
om dat gi wilt dat dus inde name
ende dattere geen orloge af quame
soe sal u min here beloven
comdi van mi te boven
ende gi den camp mogt verwinnen
dat hi niet en sal beginnen
u te orlogen nu vortmere
no man van sinentwegen doen dere
ende selen dit lant laten te hant
ende wederkeren in haer lant
lanceloet hierop antwerde gaf
her walewein ic soude gerne hier af
sien mocht sijn bi wille van u
dattie camp achterbleve nu
nochtan sout sijn te minen onneren
ende men sout mi te bloetheiden keren
maer gi hebt so vele dor mi gedaen
ende min here die coninc sonder waen
dat mi qualike mach toecomen nu
wille te vechtene jegen u
dit ne doet mi gene bloethede
noch dat ic u ontsie mede
maer die minne die ic hebbe tuward
want alsic sitten sal op min part
ende mine wapine hebbe an
eest gode lief ic wane dan
mi wel verweren jegen u
dit ne secgic niet in rome nu
no bedien niet gine sijt mede
die beste riddere van kerstenhede
maer om dat ic soe gerne name
pais jegen u waerd u bequame
want mochtic uwen pais bejagen
ic soude doen met minen magen
al dat gi mi const geeyscen dan
ic soude gerne werden u man
ende hestor min broder mede
u souden doen manscap hier ter stede
al onse geslachte gemeinlike
sonder die twee coninge al eenlike
van hen ne gedogic niet sonder waen
dat si yemanne werden onderdaen
dit willic dor u doen here
daertoe willic noch doen mere
her walewein wildi ic sal u noch teren
vore hen allen ten heilegen sweren
dat ic morgen vor primtiden
uter stede van gaunes sal riden
ende gaen in ellendechede
wllen ende barevoet mede
sonder geselscap ende ic sal
dit doen tien jaer hebbics geval
stervic binnen dien tien jaren
ic vergeve u mine doet twaren
ende gi sult al quite wesen
jegen min geslechte van desen
onne mi god dat ic kere daernaer
alse leden selen sijn die tien jaer
ende gi dan ende min here die coninc
levende sijt ic begere ene dinc
dat ic hebben moge dan
u geselscap vort an
also goet alsic vore nu
menechwerf hebbe gehad met u
here ic ben oec noch gereet
te doene enen anderen eet
dat ic noit wetende daertoe quam
dat ic gariette sijn lijf nam
ende dat ic met sire doet ben begrepen
met rouwe niet met bliscepen
ende al dit biedic te doene u
niet om vrese die ic hebbe nu
maer ic doet bi redenen allene
verstaet wat icker in mene
dats dat mi donct jamber groet
slaet deen van ons tween den anderen doet
alse die coninc verstont dat lanceloet
waleweine so grote redene boet
hi werd al tebarenteert scire
hine waende in gene manire
dat lanceloet dit soude hebben gedaen
hi sprac tote waleweine saen
ende seide al wenender ogen
neve verstaet dit togen
dat u hevet geboden lanceloet
hi biet u redene herde groet
soe hoech man als hi es sekerlike
en boet noit desgelike
mijnher walewein sprac daer ter stede
daertoe en hulpt niet gebeden
ic hadde liver datmen mi name
ende datmen mi dor minen lichame
ene glavie te hant stake
ende men mi uten buke trake
mijn herte dan ic soude afgaen
van dat ic te done hebbe bestaen
soe watter mi af wille geven
onse here soe doet oft leven
hi boet te hant sijn wedde vort
ende sprac ten coninc dese wort
here siet mi hier ic bem
al gereet te provene op hem
dat hi doet sloech ongetrowelike
mine brodere ende qualike
lanceloet vore den coninc quam
al wenende ende sere gram
here nadat comen es te dien
dattie camp ember moet gescien
en verwerdic mi niet jegen hem
daer af dat ic beropen bem
men soude mi nu niet live here
over riddere houden nembermere
siet hier min wedde gevic u
om mi te verweerne nu
hets mi leet dat ict doen moet
ende oft min her waleweine donct goet
dattie camp margen si
vroech tuscen hem ende mi
ende die coninc onfinc tien tiden
die wedden in beiden siden
doe seide lanceloet toten coninc
here ic versoeke an u die dinc
dat gi mi wilt alse coninc geloven
comic vanden campe te boven
ende icken verwinne dat gi te hant
sult wederkeren in u lant
ende uwe liede ende uwe man
in maniren dat gi vort an
niet sult doen met uwer machte
no u man no u geslachte
het ne ware dat sake here
dat wi jegen u mesdaden ere
mettesen scieden die heren
alse hestor soude van hen keren
seide hi alsulpe mi god
gi hebt wederseit een scone gebot
tot min her waleweine hier ter stede
ende die scoenste baten mede
die oit soe hoech man ende so groet
alse min here es ridder boet
ic wilde wel in mine ziele
dat u van desen mesfiele
alsic wane dat sal sonder waen
lanceloet dedene swigen saen
noit man sach te gere stede
manne driven soe grote droefhede
alse min her iwain hadde van desen
alsi wiste dattie camp soude wesen
hi quam doe met groten sere
te waleweine ende lachtert hem sere
dat hi daertoe ware comen
dat hi den camp hadde genomen
jegen den besten riddere namelike
die was in al eertrike
hi seide tot hem vord saen
here twi hebdi dit gedaen
gi sijt int onrecht van desen
ende sijn verweren sal recht wesen
gine bestont sulc wonder noit ere
walewein seide doe live here
om dat ic wel weet dat es mijn
dat recht ende dat onrecht sijn
wet wel dat ic te sekerre bem
daer ombe te vechtene jegen hem
al ware hi sijt seker des
noch alse goet riddere alse hi es
ic wilt mi ware gecost sekerlike
sprac die coninc half min conincrike
ende die sake niet comen ware
aldus verre vort int oppenbare
nadien dattie camp moet vortgaen
laet ons sien wat best es gedaen
daerna sprac die coninc artur vort
tote minen here ywaine dese wort
noch heeft min neve gedaen
een merre wonder suldi verstaen
lanceloet boet hem tot al desen
dat hi sijn man wilde wesen
ende al sijn geslechte algemene
sonder die twee coninge allene
ende dat hi in ellenden wille gaen
wllen ende barevoet sonder waen
sonder enech geselscap tien jaer
in dien dat hi moeste daernaer
in onse geselscap also wesen
als hi hadde gesijn vor desen
mijn her ywain sprac dit gebot
wats scone alse hulpe mi god
ic ne sie in desen niet nu
danne onredene in u
god mote in u hulpe wesen
dat u niet mesfalle van desen
indes conincs arturs here was
groet rouwe gedreven dor das
alsi daer hadden verstaen van desen
dattie camp ember soude wesen
ende die van binnen ne waren
niet tonpaise van deser maren
alsi hadden verstaen dat lanceloet
waleweine soe grote redene boet
ende si seiden alle dat van dien
waleweine met rechte soude mescien
bi sire groter verweenthede
ende bi sire hoverden mede
lanceloet waecte dien nacht vort
in die meestekerke vander port
ende hi es te biechten gegaen
enen ertschenbiscop sonder waen
hi ontsach hem in sijn gedochte
dattet hem mesfallen mochte
jegen min her waleweine inden strijt
want hi wiste wel dat hi tere tijt
dat hi sinen broderen haer lijf nam
tirst dattie dageraet quam
ginc hi toter primtijt slapen
ende die ridders ende die knapen
die met hem hadden gewaect dare
als hi der primtijt werd geware
stont hi op en cleetde hem saen
als hi in die zale quam gegaen
werd hi geware dat tier steden
vele hoger liede sijns ontbeden
hi eiscede sine wapine doe
diemen hem ter vaerd brachte toe
daer mochtmen sien te dien doene
trecken vele hoger baroene
ende elkerlijc pijndem van dien
hoe hi hem dinen mochte ende besien
soe dat hem ne gene saken
van die hem bedorsten gebraken
ende alsine hadden berect
soe si best mochten sijn si getrect
uten palayse ten hoveward
doe sat lanceloet daer op een part
dat harde wel doe was berect
ende al met ysere overdect
die andere saten op daernaer
die hem geselscap hilden daer
hi voer aldus uter port mettien
datmen in sijn geselscap mochte sien
sulke tiendusent man wesen
dattere geen was van desen
hine hadde hem lude ende stille
wel geset dore lanceloets wille
ja in aventuren vander doet
hads te doene gehad lanceloet
nu selewi swigen van desen
ende selen vanden campe lesen
daventure seget dat si quamen
in enen mersc daer si vernamen
dattie camp soude wesen
ende ne geen van allen desen
sone quam daer dan alleine
lanceloet daer inden pleine
ende in die plaetse bleef niemen
sine bleven alle houdende sniemen
neven der port buten den mure
ende die vanden heren daden tier ure
den here waleweine sitten op sijn part
ende trecken ter plaetsenward
in dire maniren dat hadden gedaen
die vander stede sonder waen
die coninc artur nam te hant
waleweine doe bi sire hant
ende gebrachtene int crijt
hi weende alse sere ter selver tijt
als oft hi hadde gesien al bloet
al die werelt vor heme doet
daerna es die coninc bohort comen
ende hevet lancelote genomen
bider rechter hant sonder waen
ende leitdene int crijt saen
ende hi seide vard in nu here
dat u god mote geven ere
van desen campe daer gi in sijt
ende lanceloet seinde hem te dire tijt
die dach was scone ende claer
ende die sonne si sceen daer
op hare wapine clare ende roet
ende die ridders waren sonder genoet
si liten dorsse vaste lopen
si gingense metten sporen nopen
ende liten haer glavien sinken doe
ende met dat elc anderen liep toe
soe vielen si beide te samen
met scilde ende met lichamen
ende onderhorten hen daer bede
met borsten ende met ansichte mede
dat si beidegadere des gelovet
ter eerden vielen soe verdovet
ende soe versuft oft si bede
doet hadden gesijn optie stede
tirst dat hen gevoelden die parde
ontladen si lipen harre varde
dattere negeen hant an ne sloech
si hadden daer te doene gnoech
daer die twee ridders alsoe lagen
mochtmen horen die daer toe sagen
menegen goeden man temayeren
ende rouwech sijn in vele maniren
int utinde es sonder waen
mijn her lanceloet opgestaen
ende dede sine hant an sijn swaerd
maer hi was soe verdoeft itoewaerd
vanden valle dien hi vel
ende walewein stont op alsoe wel
ende liep te sinen scilde na das
die hem vanden halse ontvallen was
hi verhief caliburnus metter vaerd
des conincs arturs goede swaerd
ende liep sere op lancelote
ende gaf hem slage herde grote
daer hi mede pijnde den here
ende quetstene harde sere
lanceloet die hadde sonder waen
menegen slach daer ontfaen
hine sparde niet waleweine tier tide
hine slogene sere op ander side
soe dat waleweine enen slach gaf
daer hi sere was verladen af
dus wies geen strijt al in een
ende werd so groet onder hen tween
dat noit man so wreden ne sach
tuscen hen tween op enen dach
ende die hen sach geven ende ontfaen
die slage mochte secgen sonder waen
dat si goede ridders waren doe
die camp gedurde lange alsoe
dat si hen onderslogen sonder sparen
metten scerpen swaerden ende claren
soe dat haer halsberge daermede
gescort waren in meneger stede
op arme ende op scouderen toe
ende haer scilde waren so verect doe
dat si hen lettel hulpen mochten
ende die helme hen nine dochten
si waren soe gequetst van slagen
daer si mede elc op anderen lagen
elc van hen tween hadde tien stonden
alsoe sulke sevene wonden
een ander man soude bederven
vander minster ende sterven
niet bedi al waren si moede
vander pinen ende vanden bloede
dat si hadden verloren tier tijt
si hilden embertoe den strijt
tote dat tiersetijt leden was
doe moesten si resten int gras
alse die gene die te dier uren
niet langere en mochten geduren
mijn her walewein trac achter doe
ende leende op sinen scilt daertoe
dat hi daerbi al sonder waen
sinen adem mochte weder ontfaen
ende lanceloet heeft oec also gedaen
alse bohort dit sach hi seide saen
nu alre irst hebbic duchte
om lancelote ende vruchte
als hi moet ruste hebben daer binnen
eer hi enen riddere can verwinnen
hestor seide here ic weet wel
dat minen broder dit gevel
dats dore waleweins wille gesciet
hine hads ander gedaen niet
want ic kinne gewaerlike
over den vroetsten riddere van ertrike
die coninc bohort sprac mettesen
in can geweten wats sal wesen
ic wilde hebben gegeven nu
al dat in die werelt es secgic u
ward min ende ic inden pleine
ware nu jegen min her waleweine
bedie de camp soude sekerlike
nu inde nemen cortelike
aldus was van hen tween di strijt
maer die een was tier tijt
boven den anderen allettel doe
maer saen alst quam daertoe
dat min her walewein dat gesach
dattet was oppenbaerlike middach
liep hi soe sere op lancelote
ende gaf hem also sulke stote
als oft hi binnen dien dage
niet ware comen te slage
hi liep op doe so wonderlike
lancelote ende soe stoutelike
dat lanceloet al temayert ward
ende sprac te hem selven metter vard
sekerlike van desen man donct mi
dat een duvel oft een geest si
want ic seide en letel vor desen
met wapine verwonnen tien tiden
ende hi es nu in sine slage
alse versch oft hi inden dage
op niemanne hadde teneger tijt
geslegen slach oft gehad strijt
dusgedane sprac daer inden pleine
lanceloet van min her waleweine
dat hi was van sire dapperhede
gebetert ende van crachte mede
alse die wile van middage quam
maer nadien dat ict vernam
hadde hi geweest vor desen
tonder al lettel als wi lesen
ende lanceloet die dit wiste wel
hadde hem geweest te meer fel
om dat hine gerne vor middach
hadde doen lien opten dach
maer dat en consti niet gedoen
nu quam alsoe alst hadde geploen
menegen dach daer te voren
sine cracht die hi hadde verloren
quam hem weder dat secgic u
alse gi hier selt horen nu
het ne begonste niet te dier stede
maer in allen steden mede
wies te middage sine cracht
in soe wat steden dat hi vacht
ende om dat enege liede souden
willen over favelen houden
so salict tellen alsict vernam
wanen dat hem dese cracht quam
het was waer als gi moget horen
alse min her walewein ward geboren
hi was in desen lande vrie
geboren int lant van orcanie
die stede was verdelone geheten
als hi was geboren suldi weten
dat sijn vader daer af tien tide
die coninc was sere blide
ende dede dat kint dragen met vlite
daer hi in een foreest tenen hermite
die hermite was een heilech man
ende god dede miraclen dan
dor hem dat hi maecte twaren
recht die gene die crople waren
ende die blinde dede hi sien
ende dede vele miraclen gescien
dor die minne van den goden man
die coninc sinde hem sijn kint dan
dat hi niet wilde gehingen
dat ander man doepte no ontfinge
tirst dattie goede man sach tkint
ende hi wiste wiest was tgint
hi doepet dat suldi weten
ende deet na hem selven heten
die name was walewein bedi
alsogedanen name hadde hi
ende dat kint was sonder sage
gedoept optie wile van middage
alse dat kint hadde doepsel ontfaen
sprac een vanden ridderen saen
die dat kint hadde gebracht daer
ende seide tot hem al oppenbaer
doet soe van desen kinde nu
dat hem dit conincrike van u
beloven moge ende tkint mede
alst tijt sal comen ende stede
dat tkint wapine dragen sal
die goede man die dit horde al
seide her riddere dat besiet
dat gelove en comt van mi niet
maer van onsen here allene
sonder hem ne comt gratie gene
niet bedie mocht also bi desen
kinde bi mire beden wesen
dat hi gracieuser riddere ware
dan een ander ic wilt wel daernare
want het donct mi scone wesen
god mach al doen van desen
sinen wille maer wetet wel
dit kint en sal niet wesen fel
jegen goede ende jegen die gerechte
eest in gedinge eest in gevechte
maer jegen die valsce entie quade
saelt oec wesen sonder genade
alsoe vele sie icker hier nu an
doe sprac die riddere die goede man
bericht mi vort des biddic u
want gijt wel doet wildi nu
blivet met mi tnach ende ic sal
u morgen doen weten te secgen al
wat manne dat hi sal wesen
ende hoe goet riddere tot desen
die boeden bleven dien nacht daer
ende opten anderen dach daernaer
alse die goede man hadde gedaen
sine messe hi seide hen saen
gi heren van desen kinde
salic secgen dat ic vinde
dat hem staet riddere te sine
ende sal dogen menege pine
ende alse lange alsi leven mach
sal hi omtrent middach
nembermer verwonnen mogen sijn
bedie het es bider beden mijn
soe vele gebetert in desen
weltijt dat middach sal wesen
om dattet tier wilen ontfinc
doepsel so sal in waerre dinc
sere beteren hem sine cracht
in wat steden dat es ende sine macht
hoe pinen hi sal hebben leden
vor dien tijt ende moylijcheden
hi sal alst comen sal te desen
al versc dapper ende licht wesen
ende mach seker sijn dat hi tien tide
nembermer verwonnen werd in stride
no van wapinen sterven sal
die dinc gevel daerna dus al
als hem hadde geseit di goede man
alst middach was hi beterde dan
van crachte van machte waer dat hi was
menech goetman gevoelde das
bedi hi sloech doet ende verwan
bi desen menegen vromen man
want alsi jegen enen riddere vacht
liep hi hem op met al sire cracht
tote dat ten middage quam
ende alse hi den middach vernam
ende die ander was mode sere
ende hi lettel doen mochte mere
ende hi der ruste wel begaerde
dan liep hem walewein op so harde
alse die versch ende dapper was dan
soe dat hine te hant verwan
bi deser saken soe ontsagen
in anderen tijt dan na middagen
vele ridders na minen wane
jegen hem in campe te gane
dese gracie hadde walewein dan
bider bede vanden goeden man
ende dit bleec wel an sine cracht
daer hi jegen lancelote vacht
bedie men word geware das
dat hi vorden tijt so mode was
dat hi die raste bi node nam
mare alse die cracht wederquam
alsi bi costumen te doene plach
hi sloech op lancelote slach in slach
soe dattie hadde gesien di slage
soude donken dat hi in dien dage
noit ne hadde geslegen slach
want hi soe dapperlijc anlach
lancelote met soe groter wreetheden
dat hine dede bloden te tien steden
ende haestene sere bi dien saken
dat hine waende gelovech maken
hi pensde wel mocht hine binnen
den middage niet verwinnen
hine sout te hoefde niet comen dan
ende ginc hem te meer licgen an
met swaren slagen die hem doe gaf
ende scorde hem sinen halsberch af
ende sloech hem met gewilde
grote sticken van sinen scilde
alse bohort werd geware das
dat lanceloet so sere tonder was
dat sine were doe was clene
die hi dede sonder dogen allene
doe riep aldus soe lude bohord
dat vele liede horden sine wort
ay god here van hemelrike
wat sie ic hier oppenbaerlike
ay proueetse waer sidi nu gevaren
die u dicke soe wel const baren
ay here sidi betovert nu
dat ic nu sie soe sere tonder u
allene bi enen riddere wesen
ic hebbe u gesien vor desen
dat u lichame oec here
allene dede proueetsen mere
dan hadden mogen doen namelike
twee di beste ridders van ertrike
die camp gedurde sonder sage
aldus tote naden middage
dat lanceloet dede lettel of clene
sonder gedogen allene
daer hi een deel binnen bequam
dat hi sinen adem weder nam
ende van crachte bequam aldaer
dat hi min heren waleweine daernaer
sere opliep sonder verdrach
ende gaf hem enen swaren slach
op sinen helm daer hine mede
sere canceleren doe dede
ende hi was soe sere verladen
van dien slage ende van dien daden
dat hi moeste al ongespart
bi node trecken achterward
ende lanceloet liep hem doe op harde
ende slogene soe sere metten swarde
soe dat walewein in merre vresen
was dan hi oit hadde gewesen
ende bi dat hi hem in aventuren sach
van scanden tontfane op dien dach
ne mochte hi hem niet verweren
jegen lancelote ende doen deren
vergramdi hem soe in die noet
dor die scande die hi hadde groet
soe dat hem dbloet tier stonde
spranc uten nese ende uten monde
die camp gedurde in desen done
van dien tween ridders toter noene
ende si waren beide daertoe bracht
dat si waren sonder macht
ende die plaetse si was al daer
met malien gestroit vorwaer
die vanden halsbergen vilen ter stede
ende met sticken van scilden mede
en was haer negeen so wel gesont
hine hadde restens te done ter stont
hadden si twee ander ridders gewesen
si waren lange doet vor desen
ende aldus gedurde die strijt
tuscen hen tween toter vespertijt
ende min her walewein was soe sere
vermoit dat hi vortmere
cume sijn swaerd gehouden mochte
ende lanceloet met pinen versochte
waleweine ende liep op hem metter vaerd
somtijt dreef hine achterwaerd
somtijt walewein na dat quam getal
dat si beide gedogenden al
aldus daer deen den anderen dreef
soe dat walewein al stille bleef
staende ende conde nemmer geslaen
ende lanceloet oec bleef staende saen
van moetheide mede sonder beide
ende trac bi haren waleweine ende seide
ay live her walewein ic segt u
dattet wel ware redene nu
na dattie tijt es comen hare
dattic vanden berope quite ware
dat gi te miwaerd hebt gedaen
bedie ic hebbe mi sonder waen
bescermet in desen stride
jegen u toter vespertide
want die van verranessen beroept man
hi moetene vore vespertijt dan
hebben verwonnen oft hi sal
sine clage daeraf verlisen al
ic secge dit her walewein nu
dat gi hebt ontfermenesse in u
geduret lange die battalge
hen mach niet bliven sonder falge
die een en moet hier sterven
ende lichte beide verderven
ende het sal onsen geslechte daernare
verweten werden al oppenbare
hier omme willic u bidden dat gi
desen strijt wilt laten jegen mi
walewein antwerde wat mins gesciet
den camp en latic mins dancs niet
ende hi seide hem dese wort
ic versekere u wel lanceloet vort
en mach niet bliven die een
en moet in den camp bliven van ons tween
lanceloet was van deser sake
sere drove ende tongemake
bedie hine wilde dat dit iet
in eneger manieren gesciet
dat min her walewein verlore
sijn lijf ende bi hem die doet core
bedie hi hadde in hem vonden meer
vromecheiden dan hi waende eer
ende hi minde vele seerre dan
goede ridders dan enech ander man
lanceloet trac hem doe derward
daer hi den coninc sach ter vard
ende bat hem dat hi bidden soude
min her waleweine dat laten woude
den camp bliven van hen tween
het moeste varinge ontgelden deen
doe die coninc werd geware das
hi sach wel dat walewein tonder was
ende dat lanceloet jegen dede
soe grote godertierhede
hi sprac tote lancelote saen
walewein en laet den camp niet staen
het ne voge hem secgic u
lanceloet gi mogetten wel laten nu
wildi want gi hebt al gedaen
dat gi sculdech waerd te done sonder waen
lanceloet sprac here en waendic van desen
van quaetheiden niet beropen wesen
ic soude varen mire straten
ende waleweine inder plaetse laten
sekerlike daetdi dat sprac di coninc
sone daetdi noit en gene dinc
die mi dankeliker mochte wesen
dan het soude sijn van desen
lanceloet sprac ic sal dan bi deser dinc
bi uwen orlove wech gaen her coninc
die coninc antwerde hem te desen
god moet in u geleide wesen
alse den besten riddere die ic oit sach
ende den hovesten op enegen dach
lanceloet maecte doe sine vard
alse dit was gedaen tsinen lidenward
alsen hestor comen sach seidi saen
here wat eest dat gi hebt gedaen
die van uwen doetslagenen viant
boven sceent ende had in u hant
ende van hem mocht nemen wrake
ende liet gaen al was dat sake
dat hi van verranessen beriep u
keert weder ende slaetene doet nu
want onse striden ende onse orlogen
selen daerbi inden mogen
lanceloet hestore antwerde gaf
live broder hoe sprecti dus hieraf
mi ware liver dat ic ware
doresteken nu al oppenbare
met ere glavien dorden lichame
dan ic soe goeden man sijn leven name
hestor sprac doe her lanceloet
haddijs macht hi hadde u doet
dat wetic wel sekerlike
twi ne daetdi hem niet die gelike
lanceloet antwerde hem sciere
ic ne daet in gere maniere
daerna sprac bohort die coninc
ic ben tongemake van derre dinc
ende ic wane dat u hiernare
dese dinc sal berouwen sware
doe sat lanceloet op sijn part
ende voer indie port metter vard
ende alsi was ontwapent so vonden
die arsaters over hem vele wonden
ende hi hadde gestort bloets so groet
een ander ware daeraf bleven doet
alsen hestor sach also gewont
hi was temayert tier stont
ende vragede den meesters na desen
oft hi iet soude mogen genesen
si antwerden hestore al bloet
dat hi ne hadde gene noet
ende si namen te hem wel ware
ende daden hem sinen orbare
daerna sprac hi tote bohorde
ende tote lyonele dese worde
als hem quamen daer besien
gi heren ic secgu van dien
dat ic oit irst wapene droech
sone haddic noit sulc ongevoech
noch en hadde noit vrese negene
van eens ridders lichame allene
sonder heden so hebbic gewesen
meer in vresen dan oit vor desen
want ic hadde min her waleweine
heden tonder inden pleine
vore middach dat hi clene
were dede int gemene
maer inden middach so werd hi
soe rasch ende soe dapper daerbi
ware hem bleven die dapperhede
iet langer ende die cracht mede
in hads niet mogen ontgaen
in ware doet bleven sonder waen
ic hebs wonder in min gedochte
wanen dat hem comen mochte
want hine was niet soe starc
int begin alsi quam int parc
doe antwerde hem die coninc bohort
sekerlike dat sijn ware wort
ic was om u doe meer in vresen
dan ic noit was vor desen
ende hadde walewein hem geconnen
houden alsi hadde begonnen
gine had hem niet sonder waen
in levende live mogen ontgaen
want hine hadde in gere manire
u geweest also goedertiere
alse gi hem hebt gewesen
ic hebbe wel gesien in desen
dat gi twee di beste ridders sijt
die nu sijn in die werelt wijt
aldus hilden van deser saken
die van gaunes vele spraken
ende wonderden sere in haer gedochte
hoe min her walewein geduren mochte
bedie si waren alle seker das
dat lanceloet die beste ridder was
die in die werelt was ende daer an
was hi xxi jaer jonger man
dan walewein want walewein was al claer
doe wel lxxij jaer
ende die coninc artur hadde doe
tachtich jaer ende xij daertoe
alse lanceloet voer uten crite
quamen die vanden here met vlite
tote waleweine daer hi hem hilt
ende leende doe op sinen scilt
soe berect soe onvermogen
hine mochte niet vele meer gedogen
si namene metter vard
ende settene daer op een part
ende vordene vorden coninc
ende ontwapenden na die dinc
ende si vondene soe gewont
dat hi in onmacht viel ter stont
die meester seide dat hi van desen
cortelike soude genesen
sonder allene van ere wonde
die hadde dipe int hoeft ter stonde
neve sprac die coninc al bloet
uwe overdaet hevet u doet
ende dat es grote scade nu
want van uwen geslechte secgic u
nu comt nembermer riddere na desen
soe goet alse gi hebt gewesen
walewein hadde niet so vele crachte
dat hi hem geantwerden machte
si weenden doe alle gemene
die int here waren groet ende clene
alsi dus tonder sagen den here
want si mindene alle sere
sanderdages die coninc beval
datmen die tinten op brake al
hi wilde van danen tiden
ende int lant van gaule riden
ende letten ende dagen aldare
tote dat walewein genesen ware
des anderdages tirst dat dach es
es die coninc geport van gaunes
in sere drover maniere
ende dede in ene leitiere
die daertoe wel gemaect was
walewein voren alsict las
soe datten meester van hem dochte
dat hi also niet genesen mochte
die coninc quam soe verre vord
dat hi dagede in ene port
die marix hiet ende bleef dare
toter wilen datmen werd geware
dat walewein begonste keren
ter baten bider hulpen ons heren
dus lach artur die lanshere
daer men af spreket menege ere
in die stat ene lange stont
tot dat walewein was al gesont
ende wel mochte riden ende gaen
nu salic hier vord doen verstaen
van enen hove dat artur helt
van merre en was u noit getelt
daventure doet nu verstaen
artur dien nu was onderdaen
ende menech lant hadde bedwongen
alle die liede ende alle die tongen
die in eylanden sijn geseten
van dien dire wi nu weten
tuscen daer ute gaet die geronde
tote datmen geseilen conde
in die grote ruesche zee
ende daertoe mede oec mee
gallen al bewesten den rine
armorike daer ute die sine
geboren waren dat men wel weet
ende alnu bertangen heet
ende neustre dat heet normendie
al weet dit an sine pertie
ende dat beneden der lore was
dus hilt hi hof alsict las
met alden coningen ende lansheren
die doe regnerden met eren
van ruesen hareward di waren daer
ende van denemarken over waer
van nortwegen van weendelant
met hen menech wilt seriant
van yrlant quam orcani
angiusel die daer sat bi
van scollant die meester fijn
die hiet angelus in latijn
entie princen die met allen
saten in dat lant van gallen
selke feeste ward nie gedaen
vore coninc arture moesten gaen
vire coninge tere scaren
gecroent dine moesten bewaren
ende elc met enen guldinen swerde
na hen volgede daer sijn geverde
sine barone van dien lande
clergie gecleet bi hande
aldus ginc hi sinen ganc
al tote daermen hem messe sanc
ende keerde also weder ter sale
daer was grote feeste ten male
menech instrument ende spel
ridderen seriante alsoe wel
ende elc toende daer dies rochte
hoe hi hem ten wapinen vermochte
in can vertellen thonderste deel
vander feesten niet geheel
alsoe alse dlatijn besteet
maer dat dar ic secgen wel gereet
dat in kerstine historie nie
merre werd gelesen dan die
in desen dat dese feeste stoet
quamen van gelate vroet
wijs van worden scone van jaren
liede in genen hove gevaren
die boetscap van rome brochten
ende arture te sprekene sochten
ende alsi daer wale waren ontfaen
daden si hare boetscap saen
ende si dageden den coninc arture
te rome jegen die cenature
recht vonnesse daer tontfane
vorden keyser leo te stane
want hi den roemscen tribuet onthelde
die wilen eer wan met gewelde
julius cesar op bertangen
ende hi gallen al bi spangen
dien van rome hadde afgewonnen
ende vele eylande onder der sonnen
ende waerd dat hijs niet doen ne woude
datmenne eer iet lanc soude
ember besoeken sonder meer breken
ende onrecht metten swaerde wreken
artur hevet wel gehort
met gemake al haer wort
ende hiet die heren beiden met staden
hi wilt hen antwerden ende beraden
in ene side es hi getogen
met sinen lieden best vermogen
die te sinen rade behoren
ende artur selve sprac voren
gi heren sprac hi gi hebt gemeine
wel gehort wat ons die romeine
ontboden hebben ende donket u goet
ic hebbe vonden in minen moet
wat ic hen antwerden sal
eest dat gijt mi raet al
tirst willic antwerden dit
datmen met gewelt besit
ende met crachte winnet echt
dat en mach nembermer wesen recht
soudewi tribuet te rome geven
die ons met crachte was angedreven
van julius dan ware geen recht
vord willewi hen tonen echt
dat bremius ende brellijn
daer wi af geboren sijn
si waren dies lans heren
ende wonnen rome wilen met eren
ende hingen vor dat capitole
twintech romeine tere scole
lange eer julius werd geboren
grote constantijn hier te voren
geboren was tote everwijc
die was keyser desgelijc
dies eest recht dat rome ons toehort
eest van orlogene eest van gebort
ende willen hen secgen over luut
dat wi hen eyscen troomsce tribuut
ende willen ten naesten dage comen
op wat velde si willen nomen
ende dien god daer gevet zege
blive here vort allewege
alle seiden si dit donct ons goet
mettien men incomen doet
die romeine ende seide hen ditte
vertornent ende in groter hitte
kerden si te rome in die stat
ende seiden den senaturen dat
ende artur heeft di sine vermaent
die hi hem hout van herten waent
dat si hem aldus met allen
hulpen selen ende op hen vallen
aldaer hebbensine wel getroest
die daer waren van west van oest
dat sine tuscen doet ende leven
altoes niet willen begeven
mettien es dat hof gesceden
die heren gingen hen gereden
ende coninc artur die milde cone
gereide hem ende sine barone
ende trac sijn volc te gadere saen
ende hebben dus die vard bestaen
ende quamen gemeinlike
gevaren ant lant van armorike
datmen nu bertangen heet
an ene havene daer nu steet
sint michiels berch nu bi dage
daer horde artur ene clage
dat een groet gygant een viant
hadde ontford daer int lant
ene joncfrouwe van magen groet
want sijn swager die coninc loet
sire suster man was haer neve
artur hiet dat tfolc daer bleve
ende dorcroep hoeken ende broeken
om genen rese daer te soeken
soe dat hi daer horde mare
dat hi daer op ene roetse ware
metter joncfrouwen in die zee
allene voer hi ende nemmee
ende heeft genen rese bestaen
dien roefdi vanden live saen
ende vant die joncfrouwe doet
die hi groef met eren groet
ende bracht sinen volke mare
ende seide hen al oppenbare
dat hi noit in en geen lant
starkeren gygant en vant
sonder den rese richone
die was van al sulken doene
dat hi hadde te sire hovaerden
al gemaect van conincs baerden
enen roc dien hi ane droech
alsoe alse hise versloech
doen wilde hi hebben arturs bart
ende artur voer daerward
ende sloech doet den wigant
in enen ewijch metter hant
doen artur des over was comen
ende sijn volc te samen hebbic vernomen
doe toech hi hem te parijsward
wat soe was an sine vard
ginc hem altemale in hant
binnen parijs dat hi vant
enen bailiu die die wet
van rome daer hadde geset
die fellon bi namen hiet
ende want hi merct ende siet
dat hi niet en mach te velde
aldaer vechten met gewelde
soe bid hi daer om enen camp
wie dat verwinnet sonder scamp
dat onder hem blive die stat
artur en ontseide niet dat
noch en wilde oec niet daerbi
dattene ieman vechte dan hi
die ward gevochten in die seine
daer voren si beide in alleine
dat alnu in deser wile
in fransois heet die yle
daer hadde fellon den ramp
want hi verloes dlijf inden camp
ginder quamen an hem gevallen
nortwegers denen ende gallen
van danen trac hi opward
tote haustun met snelre vard
want hi horde mare das
dat roemsce here comen was
met luciuse dien keyser lyon
hadde bevolen al sijn doen
die brachte met hem van over mere
een ongetelt machtech here
persiene ende mediene
affricane ende sieriene
beide coninge ende hertogen
alse vele alser hem dogen
ane hen heeft artur gesint
om te houdene perlement
wanneer dat hi wille striden
oft waer hi sijns wille ontbiden
ende dese boetscap dede walewein
ende voer henen berch ende plein
ende liet soccors onder wegen
op aventure wies si plegen
dat hi ember wete ontset
dat hi wiken moge te bet
ende alsi quam vor die van rome
ende die boetscap van sinen ome
met onvervarden moede dede
stont daer een romein ter stede
ende seide te hem die bertoene
sijn starc van worden cranc van doene
walewein antwerde ende doe sprac
wat segestu den bertonen lac
sich oft si doen dorren ende spreken
mettien worde heeft hi gesteken
tswaerd den romein dore dlijf
doe werd getogen menech knijf
maer walewein ende sine gesellen
omtrent twintech horewi tellen
die sijn getogen ten orssen
ende ontreden gerre porssen
ende weken doen si dat sagen
daer si geleit hadden hare lagen
want die romeine des nine wisten
ginder gincmen vaste twisten
ende die romeine waren ongescart
dies verloren si enen scart
uten haren al onversien
soe dat si moesten henen vlien
ten haren alsi hen versagen
bedrogen inder bertone lagen
in beiden siden bleef volc doet
maer die scade was alte groet
die optie van rome vel
daer blever doet vijfhondert wel
ende gevaen met groter eren
wel dertich vanden meesten heren
dus keerden weder die bertone
blide sere van haren doene
ende alse die coninc artur wiste
die aventure vanden twiste
was hijs utermaten blide
die gevaen waren inden stride
sendi te houdene te parijs
walewein hadde alden prijs
vander boetscap ende vander daet
op aventure hoet vort gaet
nu es lucius metten sinen
van herten in groter pinen
dattie bertone int scoenste waren
nochtan wilde hi gebaren
alse die gene dies nine achte
hi trac henen wech met crachte
te lengers te borgonienward
daer vant hi dies hi begart
die stat bewest tsinen behoef
spise dranc hernasch geroef
ende groet here die opter heiden
sijns te vechtene ontbeiden
daer docht hem goet sijn dat hi woude
datmen arturs ontbeiden soude
want hi kinde die bertone
van so overdadegen doene
si soudene soken harentare
in wat inden lans hi ware
oft hi soude hen ontwiken
ende over die berge wech striken
ende dit mercte hi in sijn gedochte
dat hi gere wege nine mochte
want di bertone souden hem volgen
optie heiden sere verbolgen
dus sloech hi daer sijn getelt
buten lengers op dat velt
artur hevet dit vernomen
ende es metten sinen comen
scone treckende wel bewaerd
met sinen here te lengerswaerd
alse die de romeine sochte
groet volc hi met hem brochte
die alle haetten die romeine
om dat wilden alleine
thoeft van alder werelt wesen
soe na quamen si mettesen
dat elc mochte oppenbare
anescouwen des anders scare
ende hen die scutters onderscoten
in beiden siden vanden roten
maer die avont ginc in hant
men sloech die tenten daer thant
ende beitden der dageraet
des mergens eer die sonne opgaet
gereitde hem menech daer ten stride
as armes riepmen in elke side
die wijch begonste metter sonnen
daer was gejaget ende geronnen
omden vorwijch an elke side
artur was vroe ende blide
ende sprac als een coninc coene
gi heren gi getrouwe bertone
penst om die ere op desen dach
dits die ere die niet vallen mach
zege te vechtene optie romeine
die hoeft willen sijn alleine
over al der werelt diet
het es al spot ende el niet
dat wi hier te voren vochten
al waest also dat noit en mochten
onse vianden vor ons geduren
dit sijn die heren der aventuren
hieraf sal ons embermere
name wassen ende ere
noch nembermer na desen tiden
sone sal volc op ons dorren striden
gi hebt mi twintech conincriken
met uwer doget gedaen wiken
daer ic coninc ende here af bem
nu toe ende elc sie vore hem
mettien versameden die scaren
daer mochtmen horen mesbaren
desen jagen den genen vlien
ende met wapinen wonder gescien
ende volc van menegerhanden tongen
die daer onderlinge drongen
groet volc starf daer in elke side
maer die perse vanden stride
quam op luciuse ende optie romeine
want die waren met waleweine
volgeden daer hi wilde varen
ende walewein versach den aren
blikende inden romscen standaert
therte stont hem daerwaerd
want hi pensde dat daer helde
dbeste ridderscap vanden velde
ende es in die romeine gevallen
ende ane den prince van hen allen
luciuse versament mede
die daer wonder met wapinen dede
doch heeftene met crachte groet
walewein geslegen daer doet
ende den aer gevelt int sant
ende coninc artur quam te hant
ende brac daerin met groter cracht
daer walewein dus stont ende vacht
ende sloech daer soe vresselike slage
dat nieman en dorste in dien dage
sire slage ontbeiden si u becant
doen werd ontaen die scare te hant
want alse die andere scaren sagen
luciuse doet ende die hare jagen
ende den standaert onder voete
doe vloe daer wies hadde moete
alse die anders niet en sagen
dan allene om dlijf ontdragen
in dien wige bleven doet
coninge ende heren groet
an elke side sere vele
den romeinen ginct al uten spele
want die bertone wonnen tfelt
roef wonnen si ongetelt
orsse wapine ende harnasch
coninc artur was vroe ende rasch
ende hiet datmen brachte ter eerde
elken man na sine weerde
optie wijchstat daer hi lach
ende alse hi luciuse versach
doet licgen onder die heren
dede hine opnemen met eren
ende dedene suveren vanden blode
eerlike ende met groten gode
hiet hine balsemen ende cleiden
ende hoverdelike bereiden
ende leidene op enen wagen
ende hitene te romeward dragen
ende screef den heren den senaturen
fierlike in sire scrifturen
aldus gedanen tsens ende tribuut
esmen sculdech te sendene uut
van bertangen tote rome
elc man merke ende gome
wiene hebben wille ende halen
dus selen hem die bertone betalen
dit ontboet hi jongen ende ouden
dat si hen dus betalen souden
want hi ember comen woude
alse die rome winnen soude
dat sijt verweren oft si mochten
oft dat si hen also bedochten
dat si hen dies also beraden
dat si quamen op genaden
ende in desen starf keyser lyoen
ende doe werd keyser zenoen
ende artur sette hem dat hi wan
alle die horden ten berge an
beide steden ende vesten
hi sette hem met al sinen besten
hoe dat hi an hem bedwanc
over breet ende over lanc
al gallen tote nerbone
ende pensde om die keysercrone
te winne van rome der stat
ende heeft versament volc ende scat
daer hi mede moge volbringen
den wille van sinen dingen
deen voer hier dander daer
menech pongijs groet ende swaer
hadden si in desen tijt
menegen eenwijch ende strijt
ende campe groet ende clene
gescieden daer menich ene
want in dit orloge optie romeine
soe was artur die coninc reine
twintech jaer wel ofte mere
ende quam met groter ere
ten berge toe van altemale
te lidene ende te winne ytale
maer dat hem daventure benam
ende hem sulke mare quam
daer hijt ombe moeste begeven
want die in bertangen bleven
daden hem scade ende ontrouwe
dat was jamber ende rouwe
hadde ten besten gehint sine dinc
sone hadde beter coninc
in die werelt noit gewesen
maer dit es alse wijt lesen
die aventure sonder waen
laet gene hoge dinc lange staen
want als een waent sijn ten besten
werpt sine neder inder vesten
dus deetsi den coninc alsict gome
die waende hebben gewonnen rome
ende sijns selfs lant nu es ontgaen
alsic u hier sal doen verstaen
nu seget vord die aventure
dat een bode ter selver ure
ten coninc quam ende dede verstaen
hoe dat mordret hadde gedaen
ende hoe dat hi gecroent es
vanden conincrike van logres
ende alle die manne sonder waen
hebben heme manscap gedaen
ja die hogeste die lant hilden van u
ware dat sake dat gire quamt nu
sine souden u in en genen kere
niet ontfaen over here
maer alse haren groten viant
daerna teldi hem alte hant
hoe mordret hadde beseten binne
den tor van lonne die coninginne
ende doet assaut swaerlike
op hare elker dagelike
ende om dat min vrowe es in vresen
dat si gedestruert mach wesen
soe ontbiet si u bi mi here
dat gi om gode ende om u ere
hare wilt hulpen ente staden staen
ende dit cortelike si gedaen
bedie letti lange mettesen
si sal sonder twivel gevaen wesen
ende mordret hi haetse sere
hi sal hare doen onnere
si dat hise moge gevaen
ende dat sal ane u ere gaen
doe den coninc dese tale werd cont
hi werd sere drove ter stont
soe dat hem welna die tale gebrac
daerna hi toten knape sprac
ic hope anden here van al
dat ic hier ombe pensen sal
daerna sprac hi met droven sinne
ay mordret du gaves mi wel te kinne
bi dat ic versta in desen
dattu dat serpent wel mochs wesen
dat ic hier te voren sach ende vernam
dat ut minen lichame quam
ende dat mi verbarde min lant
ende daerna an mi vinc te hant
noit sone dede vader vore mi
van soene dat ic sal doen van di
bedie ic sal di al sonder waen
met minen handen doet slaen
dat willic harde wel dattu
wets ende alle die werelt nu
ende god onse live here
en mote gedogen nembermere
dattie enech man dan ic moet geven
den doetslach ende nemen tleven
alle die grote liede hebben gehort
ende verstaen des conincs wort
daer si allegadere besonder
af hadden sere groten wonder
want bi sinen worde waren das
vroet dat mordret sijn sone was
die coninc beval al sonder sparen
hen allen die ontrent hen waren
dat si souden alden lieden
alt here doen dore gebieden
dat si des anderdages na desen
tilike souden gereet wesen
die coninc wilde metter vard
des anderdages trecken ter zeeward
alse die de zee wilde liden
te logresward in corten tiden
alsmen hieraf horde niemare
men warp ter neder harentare
met haesten die paulione al
na desen die coninc artur beval
dat sanderdages sere tilike
dat here porde gemeinlike
ende reden soe lange dat si quamen
aldaer si die zee vernamen
doe sprac die coninc waleweine in rade
ay walewein seit hi grote scade
es mi gesciet bi uwer felhede
bedie ic hebber verloren mede
lancelote ic dar mi wel vermeten
hadde mordret u broder geweten
dat lanceloet hadde met mi gewesen
alse wel alsi plach vor desen
hine hadde niet gesijn so cone
dat hi hadde dorren bestaen te done
alse grote ongetrouhede als hi
hevet begonnen nu jegen mi
nu salic moten indelike
van goeden lieden hebben breke
alsoe alse mi donket daer an
want die ongetrouwe man
hevet vergadert nu te hande
al die macht van minen lande
in dire maniren dat hi
die wilt bringen alle jegen mi
ay god oftic hadde heden den dach
diegene die ic te hebbene plach
in min geselscap vor desen tijt
al dat es in die werelt wijt
en ontsagic niet al waren si al
jegen mi groet ende smal
mijn her walewein was tongemake
ende drove om des conincs sprake
ende seide acharmen here
es mordret min broder dus sere
ongetrouwe worden jegen u
soe hebbic te lange gelevet nu
nu biddic u als te voren
oft gi lancelote hebt verloren
bi mire dulheit live here
ic rade u dat gi sere
doet met vroescapen ende met sinne
om hem weder te gewinne
ende ic weet dat wel waerlike
dat gi sult mogen lichtelike
lancelote gecrigen te uward
es dat sake dat gine begard
bedie hi es dat secgic u
die beste man die levet nu
ende die hoveschte die ic oit sach mede
ende die u te uwer beschede
best mach hulpen naest onsen here
ende lanceloet minnet u soe sere
es dat sake dat gine ontbiet
hi sal tote u comen ende latens niet
ende gi sult ontbieden wildi
gi hebbets wel noet donke mi
heme ende sine gesellen mede
des biddic u here in trouwechede
want si minnen u vele mere
dan gi selve waent live here
die coninc seide om dat ic ben
soe sere mesdadech jegen hen
soe wanic wel nu dat si
niet souden willen comen jegen mi
ende bede over niet soude wesen
ende sal dit liden laten om desen
doe quamen des conincs maisnieden
tot hem ende sine sciplieden
ende daden den coninc doe verstaen
hi mochte wildi te scepe gaen
si seiden dat scip al bereet ware
van al dien dat hem es orbare
ende dattie wint was goet mede
ende dattet ware dulhede
letten si langer in haerre vard
die coninc dede gereiden tscepewaerd
ende voer selve in dat al sochte
ende walewein daerna wat hi mochte
ende daerna ridderen ende knapen
ende daden orssen ende wapen
met hen in andere scepe ter vart
ende voren metten scepe te landeward
dus sciet van daer die coninc
drove ende gram om die dinc
dat mordret jegen hem dede
die grote ongetrouwechede
ende waleweins rouwe was harde groet
om dat sijn broder dese noet
den coninc dede maer gewarlike
was hi met den oem getrouwelike
maer die rouwe daer af ende dat verdriet
die ne litene rusten niet
nu selewi swigen van coninc arture
ende spreken van mordrets aventure
nu segt daventure dat
alse mordret vor lonnen sat
dattie tor in velen delen
gearget was vanden magnelen
ende vanden engienen daermenne mede
assalgierde in meneger stede
soe dat si niet en hadden mogen
dat assaut mogen gedogen
in gere maniren no geherden
maer dat si hen so wel werden
ende alse die wile dat mordret lach
vore dien tor hi ontboet alden dach
in scollant te desen doene
ende in vrislant die hoge baroene
ende in anderen landen mede
heidene ende ander liede gerede
ende alsi tot hem quamen daernaer
hi gaf hen so grote gichten daer
dat hen allen wonderde daer af
dat hi hen so grote gichten gaf
ende gewanse alle gemeinlike
in deser maniren vrodelike
dat si hem willen in staden staen
allegadere ende seiden sonder waen
sine begavene om gene dinc
al quame artur selve die coninc
ende hine in orlogenne sette
si souden daer hulpen mordrette
dus brachte mordret al die lande an
dat si an hem vielen dan
ende hi hiltse an hem embertoe
dies hi wel di macht hadde verstaet hoe
bedie alse die coninc vor uten lande
hi liet mordrette al in hande
sinen scat in elker stede
daer hi sinen wille met dede
ende al die liede brachten hem ende gaven
van haren gode van harre haven
dat hen wel bestaet dochte ter stonden
om die miltheit die si daer an vonden
een bode quam tot hem op een dach
aldaer hi vore den tor lach
ende seide hem in rade ic bringe u
selke wonderlike niemare nu
die coninc artur es nu te hant
geankert hier ane dit lant
met algader sire mogenthede
wildi sijns ontbeiden hier ter stede
gi sultene binnen tween dagen sien
ende gine moget niet falgiren van dien
gine moet vechten jegen den coninc
want hine comt om geen ander dinc
nu besiet wat u te done staet
en hebdi genen goden raet
gi moget hebben verlies varinge
alse mordret horde dese dinge
hi werd daeraf temayert sere
want hi ontsach den coninc ende sijn here
ende hi hadde grote vrese mede
van sire ongetrouwechede
dat si hem sere deren mach
dat was dat hi meest ontsach
hi beriet hem met dengenen doe
daer hi meest trouwen hadde toe
wat hi mochte doen metter dinc
diemen hem seide vanden coninc
si seiden here nadien dat staet
en wetewi genen anderen raet
dat hi u lant rume nu
want al die liede hebbent u
opgedragen ende van u ontfaen
ende gi hebbet oec sonder waen
lange gehouden ende geweest here
ende en wilt hi hem niet doen ten kere
ende dit lant rumen metter spoet
gi hebt meer liede dan hi doet
gi sult vechten jegen hem sekerlike
ende wetet dat wel gewaerlike
sine liede en selen sonder waen
jegen die uwe niet mogen staen
nadat si sijn vermoit ende cranc
ende die onse versch ende gerust lanc
ende wine hebben in langen dagen
en gene wapine gedragen
ende sprect uwe barone
eer gi henen sceet van desen doene
ic wane dat haer raet van desen
gelijc den onsen sal wesen
mordret ontboet die barone bi namen
dat si alle te heme quamen
die in lonne waren tier stont
ende hi seide ende maecte hen cont
dattie coninc artur op hem quam
met al sire macht sere gram
ende hi soude wesen sonder sage
te lonnen binnen derden dage
doe antwerden hem die barone
wat hebdi daermede te doene
al comt hi op u so come dan
gi hebt meer liede ende man
vard ut jegen hem sekerlike
wi seelne alle gemeinlike
wederstaen ende setten in daventure
jegen den coninc arture
oft wi selen u behouden dlant
dat wi u hebben gedregen in hant
ende niet falgiren in genen dagen
dat wi wapine mogen dragen
alse mordret dat hadde verstaen
dat si an dorloge wilden gaen
hi was blide in vele maniere
ende beval te wapinen sciere
sine liede ende sine man
daer ne dochte geen letten an
ende hi seide tot hen na desen
sekerlike ic wille wel wesen
daer die coninc es al nu te hant
eer hi scade dede int lant
die niemare doe van derre vard
om te porne ten conincward
liep alt lant dore hastelike
ende si gereiden hen gemeinlike
om te vaerne met groter were
jegen den coninc ende sijn here
ende porden alle van lonnen
des anderdages metter sonnen
ende si vonden dat si wel hadden dan
in haer here xl dusent man
ende dat sine souden voren vort
tote karmeloet in die port
ende dat sine met groter weerden
daer bringen souden ter eerden
ende in gariets tomme lecgen
alsi selve bat in sijn secgen
ende binnen dattie coninc hilt hier af sprake
was hi soe sere tongemake
ende weende soe ontfarmelike
dat alle die gene gemeinlike
die doe in die plaetse waren
moesten omden coninc mesbaren
die ridders saten op metter vard
ende voren te karmeloetward
metten lichame ende daer mede
porden wel si dusent uter stede
die om mins heren waleweins doet
weenden ende dreven rouwe groet
ende si seiden allegadere dan
ay seker riddere ende goet man
hovegh ende godertiren allen tijt
die doet moet sijn vermalendijt
dat si dus es tote u comen
ende u geselscap ons heeft genomen
alle die waren inden pleine
weenden aldus om waleweine
ende alsi allegadere waren
een stic metten lichame gevaren
die coninc beval datmen ontbeide
metten lichame ende hi seide
toten genen dien bevolen was
den lichame te vorne alsict las
ic ne mach niet vorder varen nu
ic bidde ende ic bevele u
dat gi vard te karmeloet ende doet
dat ic hebbe geseit metter spoet
die coninc keerde na desen
alse drove als hi mochte wesen
ende sprac aldus tsinen mannen daer
ay heren het sal wel scinen vortan
hoe gi u nu sult proven mere
wi hebben alle verloren nu sere
an waleweine der aventuren vader
een scilt tonser noet algader
ay god ic ontsie dat wi breke
van hem selen hebben corteleke
die daer waren met waleweins lichamen
reden wech so verre dat si quamen
tenen castele die hiet beloe
vandien castele was here doe
een wreet riddere ende fel sere
die noit in ne genen kere
mijn here waleweine minnen mochte
maer hi haettene al sijn gedochte
bi gerechter nidecheden bedi
dat hi beter riddere was dan hi
die den doden riddere brachten daer
beetten vore tgrote palais daernaer
met drover herten met droven sinnen
die vrowe vrachde van daer binnen
wie die dode lichame ware
si antwerden ende seiden hare
hets min her walewein live vrowe
daer wi omme hebben groten rouwe
van sire doet ende sijn tongemake
alse die vrowe horde die sprake
si liep metter vard daer si sach
dattie dode lichame lach
oft si verwoet hadde gewesen
ende si viel in onmacht na desen
alsi bequam van dire onmachte
si sprac te hant soe si best machte
ay mi her walewein van uwer doet
es comen verlies ende scade groet
beide vrowen ende joncfrouwen
ende ic selve bi mire trouwen
ben in merre verlise van desen
dan enech ander mach wesen
bedie ic verlise den man
daer ic meest minnen hadde an
die nu levede in eertrike
ic wille dat sijt gemeinlike
weten die nu sijn hier binnen
dat ic noit en minde bi minnen
anderen man dan hem op enegen dach
noch en sal als lange alsic leven mach
mettesen die here van daer binnen quam
ute ere cameren sere gram
omden rouwe dien hi sinen wive sach
hebben om waleweine die daer doet lach
ende hi liep met groter vard
in ene camere ende nam een sward
ende quam daer hi den doden sach
ende sloech sijn wijf die op hem lach
ende dorsloech haer die scoudere ter stede
dat swerd in den lichame ginc mede
doe riep die vrowe met rouwen groet
ay her walewein ic ben dor u doet
si seide vort gi heren ic bidde u
die metten doden sijt comen nu
dat gi vort minen lichame mede
daer gi den doden vort ter selver stede
dat alle die gene die sullen sien
onse grave selen weten bi dien
dat ic ben dor sinen wille doet
die ridders die sagen sine felheit groet
ne verstonden niet der vrowen sprake
maer si waren drove ende tongemake
alsi sagen dat hadden haer lijf
aldus verloren dat goede wijf
si lipen den here op metter vard
ende si namen hem sijn sward
een van hen sprac anden here
gram ende verbolgen sere
here nu hebdi ons gedaen
herde grote scande sonder waen
die vore onse ogen al bloet
dese vrowe hebt geslegen doet
ic wane wel bi mire trouwe
dat gi nembermer ne slaet vrowe
u ne sal bedinken hier af
mettien hi hem enen slach gaf
ende wondene sere te dier stont
tierst dat hi hem gevoelde gewont
wildi vlien altehant nadien
maer die riddere en litene niet vlien
ende slogen anderwerven mede
dat hi viel doet daer ter stede
mettesen riep een riddere sere
acharme dese heeft doet onsen here
daerna liep dese riddere vord
ende maket cont al in die port
ende alle die liede gemeinlike
wapenden hen doe dapperlike
ende dreigeden die gene sere
die doet sloegen haren here
mettien quamen vort palais gevallen
die liede vander port met allen
ende lipen op al dat si mochten
den ridders die waleweine daer brochten
die hen alse stoute ridders werden
dat hen die vander port nine deerden
ende daden die vander port gemeinlike
vanden palayse sceden stoutelike
si bleven dien nacht daer in deser wise
ende si aten daer vander spise
sie si inden casteel vonden daer
ende opten anderen dach daernaer
porden si doe uter stede
ende vorden die dode vrowe mede
met min here waleweine te samen
ende si reden soe verre dat si quamen
in die stede te karmeloet
ende alse die vander stede wisten bloet
dat mins heren waleweins lichame was
si waren alse sere drove daer das
ende weenden ende maecten clage
alse oft elc sinen vader doet sage
ende plagen des doets lichamen
tot dat si ter groter kerken quamen
ende litene in die karke staen
die niemare hier af quam ut saen
ende alle die vander port gemeinlike
quamen ter kerken arme ende rike
daer was doe gedaen ter eerden
die lichame met groter weerden
in die kerke ter selver steden
daer walewein selve hadde gebeden
in die tomme daer gariet lach
daer op was gescreven in dien dach
gariet leget hier ter stede
ende walewein sijn broder mede
die om hare overmoet groet
lanceloet brachte beide ter doet
daventure latet spreken staen
van waleweine ende wilt vort anevaen
te sprekene van coninc arture
ende van sire drover aventure
nu gewaget daventure das
alse die coninc artur gesceden was
van mins heren waleweins lichame
drove ende in groter mesquame
hi voer inden casteel van droevre daernaer
ende hi lette en sticke aldaer
int leste voer hi van daer verbolgen
ende wilde mordrette noch volgen
ende reet met groten here dien dach
ende quam daer hi dien nacht lach
in enen mersch telt die jeeste
in enen inganc van enen foreeste
als hi in sijn bedde was gelegen
daer hi der rasten wilde plegen
hem dochte daer hi in slape lach
dat hi vor hem daer comen sach
mijn here waleweine binnen desen
die hem die scoenste donct wesen
dan hine noit vor dien
op enegen dach hadde gesien
ende dat vele armer liede mede
met hem quamen ter selver stede
die allegadere seiden dese dinc
wi hebben bejaget artur her coninc
tuwes neven behoef gemeinlike
goeds ons heren huus van hemelrike
om die grote dogede sonder waen
die hi dor onslieden heeft gedaen
ende doet mede alsoe hi
hevet gedaen wi radent di
die coninc antwerde daer nare
dat hi daeraf sere blide ware
hi liep tsinen neve sere verdelike
ende helsdene sere blidelike
ende min her walewein sprac dese dinc
al wenende toten coninc
ay live here oft gijt doen moget
ic bidde u dat gi u gedoget
ende wacht dat gine vergadert niet
jegen mordrette wats gesciet
want ic daeraf harde seker bem
eest dat gi vergadert an hem
gi selt ember sterven in desen
oft gi sult toter doet gewont wesen
ic sal vergaderen sprac die coninc
op hem in laet om gene dinc
al soudicker omme laten min lijf
ic ware wel gelovech ende keytijf
en bescermdic niet al te hant
jegen enen verradre min lant
ende min her walewein sciet daernaer
vanden coninc makende groet mesbaer
ende seide vord toten coninc
ay mi dits ene drove dinc
ende grote scade ende rouwe here
dat gi haest u doet soe sere
daerna quam hi anderwerf vort
ende sprac ten coninc dese word
here ontbiet lancelote nu
wet wel waerlike haddine tot u
mordret en soude niet nu ter ure
jegen u mogen geduren
ende ontbietdine niet teser noet
gine moget niet ontgaen der doet
die coninc antwerde wats gesciet
daer omme sone ontbidicken niet
ic hebbe so vele jegen hem mesdaen
dat mi niet en gevet min waen
dat hi soude om min ontbiden
willen comen tot onslieden
ende walewein keerde van dane
wenende bettere trane
ende seide dat grote scade van dien
allen goeden lieden soude gescien
aldus als gi moget horen
quam den coninc in slape te voren
nuchtens alsi ward in wake
ende bedachte van deser sake
hi seinde ende cruste hem soetelike
ende seide ay here van hemelrike
die mi hebt getoget ende gegeven
vele eren in dit ertsce leven
sident dat ic irst droech crone
ende het mi viel soe scone
dat ic ten lande quam enter ere
te houdene dat was bi u here
ende al bider genaden van u
soete here en gedoget niet nu
dat ic die ere van mordrets wige
verlise ende ic achter gecrige
maer here staet mi in staden
dat ic bi uwer genaden
verwinne die viande mijn
die jegen mi alle gesworen sijn
ende ontrouwe an mi hebben gedaen
mettesen stont die coninc op saen
ende ginc met een deel sire meeste
messe horen vanden heiligen geeste
daerna ontbeet hi ende sine liede
op aventure weltijt hen gesciede
dat hem ende sinen liede stoet
te comene in mordrets gemoet
alse die maeltijt was gedaen
si porden allegadere saen
ende reden wech met gemake
ende dat deden si om die sake
dat harre alre perde na desen
niet te mode en souden wesen
alsi in mordrets gemoet quamen
ende si den wijch jegen hem namen
hen geviel dat si herberge namen
te lovenden alsi daer quamen
nachs alse die coninc in slape lach
hem dochte dat hi daer comen sach
die scoenste vrowe die hi vor dien
oyt met sinen ogen hadde gesien
ende si verhieffene vanden eerden mede
ende drogene tere hoger stede
opten hogesten berch di mochte wesen
ende hi sat op een wiel tot desen
ende daer waren vele sittene an
die enen scenen clemmen dan
ende dandere scenen dalen van dien
die coninc artur begonste sien
op geen wiel ende merken dat
op welke stede hi selve sat
ende hi vant dat suldi weten
dat hi int hogeste was geseten
die vrowe sprac tot hem daernare
artur waer bestu hi seide hare
ic ben op een hoge wiel geseten
maer ic ne can niet geweten
wat es no die betekenesse daeraf
die vrowe heme antwerde gaf
artur coninc nu wes seker des
dat dit wiel van aventuren es
doe vragede si hem vort dies
artur wat eest dattu sies
hi sprac vrowe ic segt u
mi donct dat ic al die werelt sie nu
dattuse sies es waerheit fijn
en hebben niet vele dinge gesijn
artur dune heves vor desen
van allen here gewesen
ende vanden omgange gemeinlike
dien du sies van ertrike
heefstu gesijn die machtechste coninc
die in die werelt was ygerinc
maer sulc sijn die hoverden
diemen hier hevet opter eerden
dat nieman en es soe hoge
geseten dat hi des ontgaen moge
hine sal moten met allen
van deser wereltliker macht vallen
ende dit saltu ondervinden saen
ende doen deetse dat wiel omgaen
ende warpene met groter onwerde
ende met groter felheit saen ter eerde
soe dat hem dochte dat hi al
tebroken was om desen val
ende al die macht hadde verloren
die hi in die lede hadde te voren
aldus versach die coninc bidien
dongeval dat hem soude gescien
nuchtens alsi opgestaen was
hi horde messe ende nadas
sprac hi van dien dat hi bedochte
biechte soe hi best mochte
jegen ertscenbiscop sonder waen
ende alse hi dit hadde gedaen
ende god hadde gebeden genaden
met goeder herten van sinen mesdaden
hi seide die twee visione dan
die hi gesien hadde den goeden man
ende alst di goede man hadde verstaen
hi seide doe toten coninc saen
here om te behoudene u rike
ende uwen lichame der gelike
biddie u dat gi kert ende vaerd
met uwen lieden te doevrewaerd
ende gi ontbiet lancelote daernaer
dat hi u te hulpen come daer
hi sal gerne comen tot u
ende vergaderdi an mordrette nu
gi sult sonder twivel bi desen
sterven oft ter doet gewont wesen
daer scade af comen sal ende ongeval
dat ewelike geduren sal
alse die coninc hadde gehort
des biscops raet ende sine wort
hi seide hi soude sonder sparen
ember jegen mordrette varen
en mochte anders niet gescien
die biscop castiedene van dien
alse dine gerne daer af brochte
het was ene dinc die niet wesen mochte
want die coninc ontseit hem algader
ende seit bider zielen sijns vader
hine keerde in genen manieren
maer hi soude vergaderen scieren
an mordrette waer dat hine vonde
ende oec vereischen conde
die goede man hem antwerde gaf
here ic ben tongemake daeraf
dat ic u niet mach bringen van dien
ic duchte dat u scade sal gescien
doe makede die coninc sine vard
al dat hi mochte te salesbrieward
alse die wel wiste van desen
dat daer die sware wijch soude wesen
daer merlijn ende andere vrode liede
af spraken eert alsoe gesciede
ten irsten dattie coninc vernam
dat hi int plein te salesbrie quam
hi dede logieren daer ten tiden
alse die mordrette wilde ontbiden
si daden des conincs gebot al
ende loetgeerden daer hi beval
ende bereitden hen daer mede
van dat hen besech was daer ter stede
opten selven avont na etene ginc
artur hem vermergen die coninc
ende die ertscebiscop die daer met hem was
was in sijn geselscap alsict las
ende si quamen in deser manieren
in dat plein te salesbieren
daer si vonden ene hoge roetse nadien
die coninc begonste optie roetse sien
ende hi sagere letteren gescreven an
hi sach opten biscop ende seide dan
here gi moget sien wonderlichede
an gene roetse te ere stede
mogedi letteren sien gescreven sonder waen
die daer lange hebben gestaen
besiet wat dat dieden mach
die biscop dat gescrifte sach
ende sprac in deser manieren
in dat plein van salesbieren
sal die sware strijt moten gescien
daer die coninc sal bederven bidien
ende dit conincrike verwesen
hi sprac toten coninc na desen
gi moet hier in sterven sonder waen
oft gi moetter doetwonde ontfaen
anderssins en mogedi niet
vanden wige sceden wats gesciet
ende om dat gi nu selt mogen mi
te bat geloven soe suldi
weten dat dit niet te deser stede
gescreven es dan om waerhede
want merlijn propheteerde sonder waen
ende screef die letteren die daer staen
ende in dingen die hi seide
en was noit anders dan waerheide
alse die seker was van dien
dat na dien tijt soude gescien
alse den coninc die tale werd cont
hi sloech thoeft nederward ter stont
ende hi seide her biscop nu hort
en waric niet so verre getrect vort
ic soude noch keren achterwaerd
hoe lange dat ict hebbe gespaert
nu mote onse here na desen
vord an onse hulpe wesen
ic ne mager niet af sceden
vor dien dattie een van ons beden
van mi oft van mordrette die ere
wille geven god onse here
es dat sake dat mi qualike gaet
dat sal mi doen min overdaet
ende mine soude mede bedi
ic hebbe meer goeder ridders dan hi
die coninc sprac al dese sprake
meer vervard ende tongemake
dat hi te voren te sine plach
eer hi soe oppenbarlike sach
tekene die hem dochten al bloet
dat si hem wisden sine doet
ende die biscop was tongemake
dat hi niet wilde laten die sake
die coninc ginc in sine tente daernaer
als hire in was quam een knape daer
die toten coninc sprac als hine siet
her coninc ic ne grote di niet
bedie ic ben nu dat verstant
mettinen doetslagenen viant
vanden conincrike van norgales
dattie coninc mordret nu es
die di ontbiet dattu dullike
comen best in sijn conincrike
ende dat hem es ene sware dinc
maer wilstu geloven alse coninc
dattu morgen wils al sonder sparen
met al dinen lieden weder varen
ter steden danen gi comen sijt
hi sal hem gedogen nu ter tijt
ende doen dat u nine mesciet
ende en wildi des doen niet
soe ontbiet hi u bi mi
dat hi morgen vechten sal jegen di
hoet u wel es dat hi di mach
opt velt vinden morgen den dach
du best doet ende alle dine man
werden met di verslagen dan
dats een niet ontgaet van dinen lieden
oftu hem iet hier af wils ontbieden
sech mi dine boetscap van al
daer af doen dine boetscap van al
nadien dat hi di bi mi ontbiet
dat hi dine doet ne wille niet
noch dine destrueringe mede
wiltu hem rumen lant ende stede
tirsten dat den coninc werd cont
wat hem mordret ontboet ter stont
hi werd daer ombe herde gram
ende seide den knape die tot hem quam
ganc segt dinen here al te hant
dat min erve es al dit lant
ende ic en sal dit lant rumen niet
het sal mi bliven wats gesciet
ende hi saelt moten rumen voren
alse die hem qualike heeft versworen
ende nieman dan ic salne ontliven
ende dit en latic niet achterbliven
om al die werelt sonder waen
doe hem dit van minenthalve verstaen
ende sech hem dat ic meer begere
jegen hem ende jegen sijn here
te vergaderne sonder beide
danmer enegen verst an leide
doe ruemde die bode des conincs hof
sonder an hem te nemene orlof
ende reet so verre dat hi quam
ter stede daer hi mordrette vernam
ende telde hem van worde te worde
al dat hi vanden coninc verhorde
hi seide daer al dat hi hem ontboet
here seit hi wet dat al bloet
dat gi in gere manieren
vanden wige en moget falgieren
wildi tote morgen ontbiden
mordret antwerde hem tien tiden
hi soude ontbeiden den coninc
want hine begerde gene dinc
alse sere alst te vechtene opt velt
jegen hem ende jegen sine gewelt
nu latic hieraf dese word
ende sal vanden stride secgen vort
daventure seget ons over waer
dat aldus werd genomen daer
die wijch daer in bleven doet
menech riddere ende menech genoet
arturs liede hadden anxt groet
want mordret hadde in sijn conroet
vele meer liede dan artur dede
want mordrette quamen altenen ter stede
liede an van zassen van vrisen daer
die den coninc haetten vorwaer
van doetveden ende om dit dan
warense mordrette alle gevallen an
ende dat was om die sake
dat si begerden te hebbene wrake
van arture ende vanden sinen
die hen hier vore dede vele pinen
aldus waren daer in beiden siden
vele liede vergadert te dien tiden
des anderdages artur die coninc
stont tilike op  ende hi ginc
messe horen ende hi beval
dat hen sine liede wapenden al
hi sciet in tien batalgen sijn here
mijn her ywein was in dierste were
ende die andere leide yon die coninc
die derde coninc karados anevinc
die vierde die coninc karobannijn
die vifte hadde int geleide sijn
aguissans die coninc sijt gewes
die seste geleitde grifles
die sevende lucan die bottelgier
die achtende sagrimor een ridder fier
die negende hi gwione beval
ende die achterste daer van al
geleitde selve artur die coninc
hi hadde met hem in sinen rinc
van goeden lieden grote cracht
ende van sinen lieden al die macht
datmense niet ne mochte scoffiren
lichtelike in gere maniren
en ware dat daer op hen quamen
te vele liede dise op namen
alsi hadde geordinert die scaren
hi bat den hogen lieden die daer waren
dat si om weldoen pensen souden
bedie mochte hi behouden
inden irsten wijch die ere
hine vonde daerna nembermere
in genen lande enegen man
die hem jegen hem dorste setten dan
op dander side hevet mordret
sine batalge mede beset
ende om dat hi in sinen rinc
meer liede hadde dan die coninc
wel noch alse vele ende mere
soe maecte hi van sinen here
tien battalgen ende gaf dan
elker battalgen goeden leitsman
ende dede liede hebben desen
alse vele als hem noet dochte wesen
hi selve es in dachterste bleven
ende hilt hem selven daer beneven
die ridders daer hi meest trouwen hadde toe
ende hi selve leitde die battalge doe
hi seide hi soude metteser battalge
an arturs vergaderen sonder falge
hi hadde an sinen spierres verstaen
dattie coninc artur hadde angaen
te leidene sine achterste scare
ende dat hire leitsman af ware
die mordrets irste scare leitde voren
was een riddere ut sassen geboren
ende vander ander twee waren becant
leitmanne si twee van scollant
ende daerna die van nortgales
leitden drie scaren sijt seker des
mordret hadde in deser geliken
ridders daer van tien conincriken
si reden soe verre dat si vernamen
dat si opt plein van salesbire quamen
ende si sagen des conincs arturs scaren
ende die baniren oppenbaren
die na henlieden ontbeiden daer
tirst dat elc anderen quam so naer
datter niet was te doene ane
dan elc op anderen daer te slane
daer mochtmen sien slaen ende steken
ende glavien te sticken breken
ende vor alle dander quam daer riden
die coninc van sassen tien tiden
die ter cure wel gewapent quam
tirst datten min her ywein vernam
aldus op hem comende voren
hi sloech sijn ors te hant met sporen
ende liet sine glavie nederdalen
alse die den genen wilde betalen
ende die coninc op yweine doe stac
soe dat sine glavie brac
ende min her ywein heeften soe gesteken
dat scilt ende halsberch moeste breken
ende stac hem dorden lichame met allen
die glavie dat hi moeste vallen
bi dien steke vanden peerde
ende als hi vel neder ter eerde
brac die glavie ende hi bleef ter stont
licgende al toter doet gewont
doe sprac tot min here yweine
een heiden man inden pleine
daert vele liede mochten horen
dattie van sassen hadden verloren
enen vanden besten ridders daer
dien di hadden verre ofte naer
mettesen begonsten te gadere vallen
die irste battalge met allen
dat was die irste van arturs side
ende twee vanden sassen ten selven tide
doe mochtmen sien slaen ende steken
ende menege glavic breken
menegen riddere vallen ter eerde
ende sonder meester lopen peerde
op ende neder aldaer opt velt
daerne was nieman dise helt
daer mochtmen die eerde bedect sien
vanden ridders so dat som van dien
te doet waren geslagen ter stont
ende som toter doet gewont
die wijch begonste in deser maniren
in dat plein van salesbiren
daer af werd gedestruert jamberlike
van logres dat goede conincrike
soe was menech ander lant
want men daer noit sint in ne vant
alsoe vele goeder werder liede
alsmen dede eer dit gesciede
soe dat nader goeder liede leven
die lande wilt ende ellindech bleven
ende idel van goeden lieden ende bloet
want si alle waren daer geslegen doet
alse die glavien gebroken waren
onderlinge tuschen den scaren
si gingen trecken haer swerde saen
ende onderlinge grote slage slaen
soe dat si die swaerde onderdrogen
ende scouderen ende arme aveslogen
ende bene ende haer swerde daden
dore die helme in die herssenen baden
ende min her ywein die metten orsse
op ende neder sciet gene porsse
ende getrect hadde sijn swaerd
voer onder die sassen metter vaerd
ende hi dorreetse ende sciet met allen
ende deetse vanden gereide vallen
ende dede met slagen die hi hen gaf
vanden buke die hoefde vligen af
ende dede soe vele prouetsen tien stonden
datmen cume hadde vonden
enegen man van sire oude
die soe vele doen soude
her ywein daer menech toe sach
dede vele ridderscaps optien dach
ende verwerde die sassen soe tien tiden
datter geen sijns dorste ontbiden
ende alse die coninc van sassen dien
ende sijn doen lange heeft versien
dede hi hem anderwerven monteren
ende seide dese salt al scofferen
bi sire vromecheit in die porsse
reet hi dapperlike met sinen orsse
ende stac min here yweine soe
dat hem niet mochte gehulpen doe
scilt no halsberch ter selver tide
hine stakene dor der luchter side
metten spere maer tier stont
en was hi niet ter doet gewont
ende mettien dat hi over vart
soe heffet min her ywein sijn swaerd
ende gaf den coninc enen slach so swaer
dat sijn hoeft metten helme vloech af daer
ende die lichame viel ter eerde
altehant doet neder vanden peerde
alse die sassen sagen licgen doet
haren here si hadden rouwe groet
ende alse die van logres sagen
haer droefheit ende haer clagen
si lipen hen op met haren swaerden
ende slogense van haren paerden
si slogenre so vele doet van dien
dattie sassen te hant moesten vlien
bedie daer ne waser geen ter stont
cleen no groet hine was gewont
ende si waren om die doet vanden coninc
drover dan om enege ander dinc
alse die sassen gevloen waren
quamen die van irlant sonder sparen
optie van logres in den pleine
ende lipen op min her yweine
ende deden hem porsse herde groet
ende slogen hem vele liede doet
die bi harre groter scamelhede
liver hadden te stervene daer ter stede
dan weder te kerne te dier stont
daer werd min her ywein gewont
met tween glavien inden lichame
daer hi af hadde grote mesquame
ende hi ware daer bleven in die noet
ende alle sine gesellen doet
en hadde gewesen yon die coninc
die metter andere betalgen naginc
van des conincs arturs side
die stont hem in staden ter tide
ten besten dat hi doen mochte
metten lieden die hi brochte
si onderslogen hen vresselijc onsoete
tien vresseliken gemote
ende si onderhurten hen ende staken
metten glavien die si braken
ende onderslogen hen metten swerden
dat si vielen vanden perden
ane dene ende ane dandere side
datmen mochte sien in corten tide
dat velt al met ridders belegen
die som doet waren geslegen
ende som gewont toter doet
daer mochtmen horen gecrijt groet
vanden genen die daer lagen ter eerden
diemen daer overreet metten peerden
dat daer sceen an hare mesbare
dat al die werelt doet daer ware
niet bedi welnaer al die goede man
die in die werelt waren dan
die waren daer in aventuren
om daer te stervene tier uren
bedie gi moget wel seker sijn des
in al die werelt hoe groet si es
ne waren niet nadat es bescreven
alsoe vele goede ridders bleven
alse in gene plaetse waren
daer negeen af mochte ontfaren
hine moester ombe bliven doet
na dattie materie seget al bloet
tirst dat te gadere gevallen waren
die van yrlant ende conincs yons scaren
daer mochtmen sien slage slaen
ende slage weder daer ontfaen
ende die ridders al metten peerden
elc anderen daer warp ter eerden
ende die coninc yon daer ridende quam
in die plaetse daer hi vernam
mijn here ywaine onder hande
te voet onder sine viande
dine sere cort hilden dare
alse coninc yon des werd geware
dat hi was in sulker noet
datmenne wilde slaen te doet
hi liep den genen sere op saen
ende ginc grote slage slaen
ende verscietse metter vard
ende deetse haers ondancs achterward
soe dat min her ywein daer ter stat
hars ondancs weder opsat
alsi opgeseten was hi ginc
met sporen slaen inden meesten rinc
ende vacht alse man van herten groet
die vele gedogen mach ter noet
doe sprac tot hem yon die coninc
wacht u vord van ere dinc
dat gi niet ne vallet neder
gi sult sterven valdi weder
mijn her ywein antwerde te desen
ic ne was noit in vresen
vander doet sonder heden den dach
mi wondert hoe dat wesen mach
mine mochte in gere maniren
noit vrese sonder nu temayeren
si voren weder in den wijch saen
ende gingen grote slage slaen
alse versch oft si in dien dage
noit hadden geslegen slage
ende daden soe vele optie viande
dat si scoffierden die van yrlande
ende dadense vlien te hant
mettien quam een riddere van yrlant
met ere scarper glavien in den rinc
gelopen op yone den coninc
ende stakene soe onsochte
dat hem gene wapine hulpen mochte
hine dede hem selke mesquame
dat hine stac dorden lichame
soe dat dyser bleec an dander side
ende vel vandien perde tier tide
dat ne hadde geens meesters te doene
alse ywein sach den coninc yone
aldus berect hi was van desen
alse drove alse man mochte wesen
ende hi seide met droven rade
ay god here hets grote scade
van dese goeden werden man
dat hem die doet comt dus hastelijc an
hi seide ay tavelronde mede
hoesere sal nederen u hoechede
bedie mi donct gi selt noch heden
van uwen goeden lieden sceden
die tot noch hebben gehouden u
in den name daer gi in waerd tot nu
doe reet min her ywein metter vaerd
met groten wille ten genenwaerd
die doet hadde den coninc yone
ende slogene alse een prinse cone
ende cloefdem thoeft toten tanden
dat hi vel ter eerden doet te handen
hi seide dese es doet nochtan
en hebbewi niet levende den goeden man
alse conincs yons liede doet sagen
haren here si begonsten clagen
alle die doet van haren here
ende waren daerombe drove sere
ende om den rouwe die si dreven
es dat jagen al achter bleven
want si bleven alle clein ende groet
bi yons lichame die daer was doet
tirst dattie gene die vor dien
met haesten hadden begonnen vlien
sagen die liede letten daeran
ende dies worden geware dan
si temayerden hen te min
optie wile in haren sin
ende keerden optie genen daer
die si sagen driven dat mesbaer
ende bestondense met wige groet
ende slogense een groet deel doet
si haddense alle doetgeslegen
maer dat henlieden quam jegen
die derde battalge die in staden
hen stoet alsise dus sach verladen
die coninc karados die leitsman was
vander derder scaren alsict las
alsi werd geware vander dinc
dat daer was rouwe om yone den coninc
dien die vander ander side
doet hadden geslegen inden stride
hi sprac dus tsinen lieden ter tijt
gi heren wi varen hier inden strijt
ende ic ben oec niet vroet van dien
wat van mi daer sal gescien
maer oftic come in selker noet
dat ic hier werde geslegen doet
ic bidde u allen gemeinlike
omden here van hemelrike
dat gi om min doet niet mesvaerd
noch mine doet niet oppenbaerd
dor onser viande wille dat si
hen niet en vertroesten daerbi
aldus sprac sinen lieden an
coninc karados die rike man
ende tirsten dat hi inden wijch vel
dede hijt soe wonderlike wel
dattene daeraf in allen wisen
elc man bi rechte soude prisen
ende bi sire doget geheellike
vloen die van yrlant gemeinlike
alse die van groter vervaertheden
els niet dan die doet ontbeden
soe dat des conincs karados scare
soe vele yrlanders verslogen dare
eer si enege hulpe gecregen
dat si die daer lagen verslegen
die plaetse bedecten altemale
die barone van scollant sagen wale
dat men ginc steken ende vellen
soe vresselike hare gesellen
hen docht wel sine souden mogen
die saken niet langer gedogen
ende begonsten die orsse nopen
ende lieten op karados liede lopen
ende elyades die doe mordret
here over die scotten hadde geset
die bat op was geseten tier tijt
dan ieman van sinen inden strijt
ende vele rikelikere hi ginc
lopen op karados den coninc
dine daer op hem comen liet
ende wederseide die joeste niet
alse die stout ende coene was
ende hadde herten gnoech dor das
dat hi dorste gemoten stoutelike
den besten riddere van ertrike
soe dat si hen daer onderstaken
metten starken glavien dat braken
scilt ende halsberge te samen
ende dore harre beider lichamen
dysere bleken bandersiden
soe waren si gewont tien tiden
dat haer negeen van desen wel
metten anderen mochte houden spel
bedie si waren te dire stont
beide toter doet gewont
om die twee te bescudden doe
sprongen ane beiden siden toe
elkerlijc die wilde soccoreren
den sinen ende den anderen deren
soe dat karados liede te samen
elyades met crachte namen
ende als si worden geware doe das
dat elyades al doet was
lietsi licgen ende vingen an
karados ende ontwapenden dan
ende vrachden hoet met hem ware
hi antwerde ende seide daernare
gi heren ic ben doet nu
ende om ander dinc ne biddic u
dan dat gi wreket mine doet
bedie ic weet dat al bloet
in sal verleven niet die noene
ic bidde u dat gi van desen done
geen gewach en maect in gere maniren
onse liede mochten hen scoffieren
ende onse liede mochten dies
noch hebben vele merre verlies
ende ic bidde u dat so metter spoet
mi nu minen halsberch af doet
ende dat gi mi dragen wilt
ginder buten op minen scilt
ic sal daer sachter sterven mede
dan ic soude hier ter stede
die goede liede daden daer al
alsoe als hen hare here beval
ende drogen daer buten haren here
alse dine minden harde sere
ende alsine hadden geleit daer
onder enen boem hi seide daernaer
gi heren keert weder inden strijt
ende doet met mi bliven nu ter tijt
drie knapen te mire noet
wreket oft gi moget min doet
ende oft daventure soe gevet
dat uwer enech na desen wijch levet
ic bidde hem op vrintscap groet
dat hi doe varen te karmeloet
minen lichame ende doe ter eerden dien
in die selve kerke daer hi sal sien
waleweine licgen ic soude bi desen
vele te bat te gemake wesen
ende si beloefden hem alle dat
te doene dat hi hen daer bat
daerna vrachden si hem daer al
here waendi dat in dese scofferture sal
alsoe groten strijt gescien
alse gi ons hebt geseit van dien
ic segt u sprac hi gewaerlike
sident dat in dit conincrike
van logres irst quam kerstenhede
sone was noit wijch in ene stede
daer so vele goeder liede bleven doet
alse hier selen dats jamber groet
ende dit es die achterste strijt
die sal wesen in conincs arturs tijt
alsi dese worde hadden verstaen
si keerden weder in den wijch saen
ende begonsten sere te bestane
hare viande ende op te slane
daer dadent soe wel karados man
ende sconincs yons liede daer an
die selve die daer waren bleven
dat si die scotten al verdreven
entie van sassen ende van yrlant
ende scoffirdense daer altehant
ende sconincs arturs liede twaren
die van drien batalgen waren
waren soe berect inden strijt groet
dat si meer dan half lagen doet
bedie alse gi verstaen moget
si hadden soe vele gedoget
dat si sesse betalgen al doe
gescoffirt hadden ende daertoe
waren si mede in gevallen
in die twee batallien met allen
van gaule ende vochten stoutelike
allene jegen dat conincrike
in desen tween battalgen was
menech goet riddere alsict las
daer elc af maecte groten prijch
om te valle in genen wijch
ende drove waren alsijt vernamen
dat si niet eer daer ne quamen
ende lipen op met groten gere
des conincs arturs lide ende sinen here
alse die niet hadden in dien dage
gevochten no geslegen slage
optes conincs arturs scaren
die sere gepijnt ende vermoit waren
mijn her ywein die sere was goet
was afgesteken in dat gemoet
moede ende verpijnt sere
ende mettien dat vel die here
was hi soe verdovet vanden valle
dat hi lange in onmacht lach met alle
ende doe begonste ene jacht daer
op arturs liede starc ende swaer
soe dat bi dire jacht leden
wel vijfhondert ridders ende reden
over mins heren yweins lichame
die hem daden so grote mesquame
al ne haddi gehad op dien dach
nember verdriets dan daer hi lach
soe hadde hijt gehad genoech
dits ene dinc die hem verwoech
boven al ende hem meest mesquam
ende sine cracht meest oec nam
dus begonsten arturs liede vlien
ende tirsten dat dit hadde gesien
kabarantijn van cornualge
die leitde die vierde battalge
van des conincs arturs side
hi sprac sinen lieden toe tier tide
nu toe ic hebbe wel vorsien
onse liede gescoffirt ende vlien
daer mochtmen in haer incomen
menech teken horen ropen ende nomen
ende men mochter sien menege maniren
van tekenen ende van baniren
ende ridders vord ende weder
vallen ende opstaen van daer neder
some doet some gewont
gine saget noit te gere stont
vresseliker gemoet dan daer
bedie si onderhaetten hen so swaer
alse die glavien waren tebroken
si gingen daer soe onderstoken
ende onderslaen metten swerden
alse die elc anderen begerden
ende slogen soe ende traken
dattie helme te sticken braken
ende oec scurden die scilde
datter menech wilde oft ne wilde
ter neder werd geslagen daer hi vacht
ende street daer met al sire cracht
mordret sende onlange daernaer
twee scaren te sinen te hulpen daer
alse dat die coninc anguissans sach
die de vifte scare leitde optien dach
andes conincs arturs side hi seide
tot sinen lieden doe al sonder beide
wine hebben niet te doene nu
sonder te porne secgic u
laet ons an dese side liden
dat wi vergaderen nu ten tiden
ane gene battalge die scieden
nu ter wilen van haren lieden
en vergadert an nieman vor dien tijt
dat gi an henlieden comen sijt
ende als gire comt so bestaet
stoutelijc die scaren ende slaet
ende vecht op hen in sulker maniren
dat si hen daer af tefalgiren
si daden dat hen was geseit al
ende leden daer hi hen beval
ende vergaderden an die scaren daer
die mordret hadde gesint hen naer
int gemoet mochtmen horen tgecrac
vanden glavien diemen brac
ende wel vijfhondert man met allen
mochtmer sien ter eerden vallen
int vergaderen ter selver stont
some doet ende some gewont
ende die van mordrets siden
hadden meest scaden tien tiden
aldus was die wijch begonnen daer
in tween steden fel ende swaer
ende alse in anguissans scaren
die glavien tebroken waren
si vingen ten swerden te handen
ende lipen op hare vianden
ende slogense ende oec staken
waer dat si hen conden genaken
ende si daden grote were
ende slogen in anguissans here
en groet deel liede te doet doe
die coninc anguissans voer embertoe
met enen getrecten sweerde
daer hi sine viande sere met deerde
soe dattere negeen tier uren
vor sine slage mochte geduren
daer hi aldus voer inden pleine
werd hi geware van min her yweine
die sere qualike berect was
ende hem sere pijnde das
hoe hi op een paert mochte comen
dat hem dicke werd benomen
van sinen vianden dine vallen
driewerf oft vire daden met allen
die coninc anguissans reet derward
alse hi dit sach met snelre vard
ende gaf enen groten slach
enen die min her yweine op lach
dat hem sijn helm niet stont in staden
tswerd en moeste in die hersenen baden
hi liep den anderen op stoutelike
ende warpse vanden perde manlike
dat allen den lieden wonder dochte
vanden werke dat hi wrochte
ende die gene daer hi op doe vacht
waren ridders van groter cracht
ende weerden hen in desen doene
alse stoute ridders ende coene
maer die coninc anguissans dede
soe vele bi sire vromechede
dat hi telivereerde inden pleine
van hen allen min her yweine
ende dedene weder sitten te handen
op een paert ondancs sinen vianden
ende alsi was opgeseten weder
hi reet inden wijch op ende neder
ende dede alse vele als enech man
met wapinen mochte doen dan
aldus vergaderden daer inden strijt
alle die battalgen eer tierestijt
sonder dachterste twee allene
die coninc artur was in dene
ende mordret in die andere tien tiden
die coninc artur dede riden
enen gerssoen op enen berch mettien
dat hi mordrets scare soude besien
ende hi hem weder niemare brochte
hoe vele liede hi hebben mochte
alse die knape hadde besien die dinc
hi quam weder tot arture den coninc
ende liet hem in rade verstaen
dat mordret hadde sonder waen
noch alse vele liede in sire scaren
alse metten coninc arture waren
doe sprac artur hets swaer van desen
nu mote god in onse hulpe wesen
bedie anders warewi doet
ende in vresen ende in groter noet
die coninc maecte in dien dage
om waleweins doet grote clage
ende sprac wel live neve ic sal van u
ende van lancelote breke hebben nu
vergave god onse here dat gi
beide gewapent waerd bi mi
wi souden vanden wige al die ere
hebben bider hulpen van onsen here
ende bider groter manlijchede
die ic kinde in u beden
live neve nu houdic mi over ries
dat ic u nine geloefde dies
als gi mi riet dat ic ontbieden
lancelote soude met sinen lieden
dat hi ware comen sonder lette
mi hulpen jegen mordrette
ic weet wel haddic ontboden
lancelote nu te minen noden
hi ware comen gewillechlike
tote mi ende getrouwlike
aldusdane wort sprac di coninc doe
daer vele liede horden toe
sijn herte seidem en deel van dien
dat hem daernaer soude gescien
ende sinen lieden mede
die met hem waren daer ter stede
die coninc quam te dien stonden
tote dien vander tavelronden
die in haer geselscap hadden dan
omtrent lxxij man
hi seide gi heren mi donct des
dat dese wijch vresseliker es
dan enegen dien ic noit sach
ende diemen seerre duchten mach
soete heren ic bidde sere u
die gesellen ende brodere sijt nu
dat gi te gadere wilt wanderen
di een neven den anderen
ende te gadere wilt wesen
bedie houtdi u te gadere in desen
men sal u in gere manieren
lichtelike mogen scoffiren
daer over an die ander side
sijn soe vele liede nu te tide
dat si hebben wel twee man nu
jegen onsen enen dat secgic u
ende si sijn van orlogene vroet
daer mense te seerre om dochten moet
hieromme biddic u heren
dat gi wilt bedinken der eren
vanden conincrike ende die doget
vrindelike soe gi best moget
si antwerden ende seiden den coninc
en temayert u niet van derre dinc
gi moget seker sijn gewaerlike
dat wi allegadere gemeinlike
u te staden selen staen in uwe noet
na onse macht al toter doet
gi moget mordrette sien itoeward
die op ons comt met groter vard
wine hebben els niet te anevane
dan stoutelike te wederstane
des conincs standaert was vortbracht doe
daer waren hondert ridders geset toe
ende vanden besten die daer waren
dat si den standaert souden bewaren
ende mordret die daer ter steden
bedocht was van vele quaetheden
hi nam ute sinen geselscepe
hen vierhondert van ridderscepe
die hi over stoute ridders hilt al
hi seide henliden ende beval
dat si op enen berch souden varen
daerbi ende alse si daer dan waren
dat si dan souden dore een dal
stillekine daer keren weder al
ende vergaderen metter vard
soe starkelike an des conincs standart
dat si vellen mochten met crachten
die gene die den standaert wachten
ic segtu gewaerlijc seide mordret
opdat gi u dit te doene set
ende gijt moget volbringen dan
gi sult scoffiren al sconincs man
dat si niet selen mogen gestaen
ende selen hen ter vlucht setten saen
si antwerden hem dat si al
souden doen dat hi beval
mordrets liede hebben alsoe gedaen
alsi hen beval al sonder waen
ende vergaderden op hen mettien
die dat vergaderen hadde gesien
hi mochte wel bi dien dinken
dattie eerde wilde versinken
di luut was selc van steken van slane
men mocht wel horen twee milen dane
ende di coninc artur hi sette
hem te vergaderne an mordrette
ende mordret an hem desgelike
si onderstaken hen stoutelike
metten glavien al sonder sparen
alse die stout ende cone waren
soe dat mordret irstwaerd stac
opten coninc dat sijn spere brac
ende die halsberch hadde gene dere
maer hi brac te sticken sijn spere
ende die coninc verporde niet daer af
dat hem mordret dien steke gaf
want die coninc starc ende hart was
ende wel gecostumeert oec das
dat hi met glavien wel steken conste
stac mordrette af met groter onste
ende met crachte dat hine ter eerde
neder droech al metten peerde
maer hine hadde gene dere el
hi was gewapent utermaten wel
doe scoeter des conincs arturs liede an
ende wilden mordrette nemen dan
maer daer quamen te hant jegen
meer dan tweedusent man geslegen
soe dat hen elc om di minne van mordrette
in aventuren vander doet sette
daer mochtmen over hem sien slaen
menegen swaren slach ende ontfaen
ende ridders in allen siden vallen
som gewont som doet met allen
daer werd die strijt so groet mettien
dat men in corter wilen mochte sien
hondert ridders licgen ter eerden
al versceden van haren perden
die some doet waren tier stont
ende some toter doet gewont
die cracht wies so an mordrets side
dat hi weder opsat tien tide
wien lief wien leet maer hi ontfinc
eer hi opquam van arture den coninc
selke drie slage daer een ander man
hem soude hebben gescoffirt dan
vanden minsten slage vanden drien
die hi vanden coninc ontfinc bidien
ende mordret die in allen doene
een stout riddere was ende cone
tirst dat hi geseten was opt part
hi reet ten conincward metter vard
alse die hem gerne soude wreken
datten die coninc af hadde gesteken
maer die coninc ontsiet mordrette niet
als hine te hemwaerd comen siet
hi kerde te hemwaerd thoeft vanden perde
si hadden getrect hare swerde
ende onderslogen hen sonder sparen
dat si beide soe verdoeft waren
dat si beide doe met allen
waenden vanden perden vallen
ende si werden onder hen beiden
hier bi elc van anderen gesceiden
doe werd daer wonderlike groet di strijt
galegantijn die was tier tijt
een vrome riddere ende een waerd
hi reet op mordrette al ongespaert
ende mordret die sere was gram
slogene daer hi jegen hem quam
dat hem thoeft af viel ende es doet
dat scade was ende jammer groet
hi hadde oit in alle dinc
getrouwe gesijn arture den coninc
alse die coninc artur dat gesach
dat galegantijn ter eerden doet lach
hi was drove om die sake
ende hi souts gerne nemen wrake
ende alse die conincs varen soude
op mordrette quam daer alsoe houde
een riddere van nortomberland
gedweerst opten coninc te hant
ende stakene optie luchter side
metter glavien met groten nide
dat hine hadde gewont toter doet
metten steke hi was soe groet
en hadde sijn halsberch niet gesijn
die sere starc was ende fijn
entie riddere stakene ter eerden
onder den buec van sinen perde
ten irsten dat min her ywein sach
den steke hi seide owach
hets groet rouwe dat daer es vergaen
van desen goeden man sonder waen
dat hi dus dorperlike ter eerde
leget gevelt van sinen peerde
ende hi reet met groten wille te hant
opten riddere van nort omberlant
ende stakene soe onsochte
dat hem geen wapen helpen mochte
hine stac hem dorden lichame bede
dat yser ende die glavie mede
ende min her ywein quam metter vart
ende halp den coninc op sijn part
wien lief wien leet als dit vernam
mordret hi waes sere gram
ende reet te min her yweinewaerd
ende hilt met beiden handen tswaerd
ende gaf hem enen slach int hovet
dat hijt hem toten tanden clovet
dat hi moeste vallen ter eerden doet
dat rouwe was ende scade groet
bedie hi hadde wel den name das
dat der bestere een vander werelt was
alse die coninc artur den slach vernam
hi werd utermaten sere gram
ay god sprac hi twi gedogestu
dat ic sie met minen ogen nu
dattie quaetste verradere di levet
den besten vander werelt doet hevet
sagrimor die biden coninc was
gaf doe den coninc antwerde das
ende seide dit sijn nu ter uren
die spele vander aventuren
nu merct wel bi deser manire
dat sijt u nu vercoept wel dire
die grote eren die si u
dicke heeft verleent vor nu
vor dien dat si u nu soe dient
dat si u nemt u beste vrient
nu mote ons god hulpen te dien
dat ons niet wers mote gescien
alsi dus met so groten ongemake
van min her yweine hilden sprake
horden si achter hen groet geluut
van vierhondert ridders die quamen uut
van daerse mordret hadde gedaen wesen
ende quamen tes conincs standart mettesen
ende hebben des conincs liede bestaen
diese stoutelike hebben anvaen
daer mochtmen sien glavien breken
ridders van haren perde steken
arturs liede alse dit gesciede
waren goede gedurege liede
si hebben den strijt so an nomen
dat sire hondert afstaken int ancomen
alse die glavien tebroken waren
si trocken die swaerde sonder sparen
ende onderslogen hen onsochte
elkerlijc dat hi mochte
daer dit vergaderen was mochtmen sien
die plaetse algader bedect mettien
ridders die daer lagen tier stont
some doet ende some gewont
die ridders die des conincs arturs standart
in hoeden hadden in die dachvart
dadent soe wel tire vergaderingen
dat maer xix ridders ontgingen
vanden vierhondert die mordret
omden standaert te velle hadde geset
sine waren allegadere eer noene
doet ofte verloren in dien doene
een deel na none sonder failge
die daer machtechs quamen in die battalge
vanden genen die daer waren getelt
daer meer dan hondert dusent quam opt velt
sone wasere niet bleven tien tiden
nemmer dan driehondert man in beden siden
sine waren alle doet tier stonden
ende van dien vander tafelronden
waren die saken soe gevaren
dattere maer vire bleven waren
levende sine waren alle doet
in dien stride in groter noet
daer artur die coninc een af was
lucan die bottelgier dander alsict las
die derde griflet die vierde here
was sagrimor ende was gewont sere
dese vergaderden sonder beiden
hare liede ende si seiden
dat si alle te stervene minnen
oft die ene selen verwinnen
na desen gaf mordret enen slach
sagrimorre daer die coninc toesach
dat hem thoeft afvloech met allen
ende hi doet neder moeste vallen
alse die coninc artur sach dien slach
hi was drove ende seide owach
om desen slach namelike
belovic gode van hemelrike
dat hier ter wilen nu die een
ember moet sterven van ons tween
van mi ende van mordret in dit parc
hi hadde ene corte glavie ende starc
ende hi reet te mordrettewaerd
al dat gelopen mochte sijn paert
ende mordret die sach dit wel
dattie coninc te hemwaerd es fel
ende dat te hemwaerd quam metter vaerd
ende hi kerde hem ten conincwaerd
ende die coninc quam op hem al dare
ende stac hem ene steke soe sware
daer hi mede dede doe falgen
van sinen halsberge die malgen
soe dat dyser quam al dure
mordrets lichame te dire ure
vander glavien daer hine met stac
ende alsmen dat yser utetrac
die sonne sceen dor sine wonde
soe dat griflet sach ter stonde
ende alle die liede vanden lande
spraken daeraf al te hande
dat dusdaen teken bedie vort quam
dat onse here op mordrette was gram
tirsten dat mordret besef das
dat hi alsoe gewont was
pensdi dat hi hadde doetwonde
ende sloech op arture te dire stonde
boven opten helm soe onsochte
dat hi hem niet gehulpen mochte
dat swaerd en sanc int hovet
ende sloech hem af des gelovet
een stic van sinen hovede toe
die coninc werd vandien slage doe
soe tebarenteert dat hi ter eerde
altehant viel van sinen peerde
ende mordret vanden sinen si lagen
beide soe berect van dien slagen
ende gewont soe onsochte
dat no deen no dander opstaen mochte
alse die toter doet waren gewont
ende mordret starf in corter stont
aldus sloech di vader den sone doet
ende di sone vader met nide groet
alse des conincs arturs ridderscap sach
dattie coninc artur ter eerden lach
en es man die gepensen mochte
den rouwe van haren gedochte
ende haer leet ende haer carmen
ende seiden menechwaerf acharmen
god waerbi gedogedi desen strijt
si slogen op mordrets liede ter tijt
ende mordrets liede op dander side
setten hen jegen hen te stride
die wijch was so starc ende so wreet
dat daer eer vespertijt dages leet
an beiden siden daer nember bleven
die behouden hadden dleven
sonder persone drie allene
die coninc artur was die ene
die ander die bottelgier lucan
ende griflet was die derde man
nochtan was artur te dier stont
alse gi horet toter doet gewont
alse die saken so waren bleven
datter maer si drie behilden dleven
die twee begonsten wenen sere
ende seiden ay god live here
mochte noit enech man wesen
die sach rouwe gelijc desen
ay wijch hoe menege wese hefstu
gemaect ende menege wedue nu
ay coninc twi hadstu dese dachvard
daer in armoeden bi geset ward
van grote bertangen dat conincrike
ay god here van hemelrike
wat mochstu ons nu nemen mere
die verloren hebben dus sere
dat wi alle onse vriende mogen
doet sien licgen vor onse ogen
ende si waenden wel onder hen beden
dattie coninc artur ware versceden
alsi hadden den rouwe lange tide
sagen si ter rechter side
ende worden gewaren van arture
die soe becomen was tier ure
dat hi opsat sagen si dare
te hant alsijs werden geware
gingense daer ende hebben gevraget
wat hi doet hoet hem behaget
hi antwerde hen vrindelike
gi heren het staet mi swaerlike
hier nes els niet te doene nu
dan tvelt te rumene secgic u
want ic sie minen inde naken
ende ic ne wille om gene saken
inden onder mine viande
si brachten hem een paert te hande
ende holpen hem op een paert
ende vordene ter zeewaerd
soe dat si tere capellen quamen
die de swerte capelle hiet bi namen
daer een hermite te woenne plach
die messe sanc op elken dach
tirst dat si ter capellen quamen
si beetten alle drie te samen
ende daden den perden af ter stede
breidel ende sadel mede
die coninc ginc in die capelle daer
ende hi knielde vorden outaer
ende hi dede sine gebede
die hi conste ende hi bleef ter stede
in bedingen over sine knien
tot datmen den anderen dach mach sien
dat hi vander stede nine quam
ende sine bedinge genen inde nam
ende hi bat gode onsen here
al in een over die gene sere
die inden wijch storven dat hi dade
hen van haren sonden genade
ende hi weende bitterlike ter stede
daer hi dede dese gebede
daventure seget alst soe vort quam
dat lucan die bottelgier vernam
dat hem niet verporde die coninc
hi waende wel in waerre dinc
dat die coninc doet hadde gewesen
ende hi sprac wenende na desen
met droven ende met swaren gedochte
dattie coninc wel horen mochte
ay coninc artur bi mire trouwe
het es grote scade van di ende rouwe
alse den coninc die tale werd cont
hi rechte hem op ter selver stont
ten besten dat hi mochte daer
alse die van wapinen was swaer
die hi hadde an alse vanden laste
hi dwanc lucan an hem so vaste
dat hem inden lichame therte brac
ende nembermer word daerna en sprac
ende die ziele uten lichame sciet
die coninc en wiste hieraf niet
dat lucan daerbi doet mach wesen
ende es van hem gesceden mettesen
alse griflet an lucan sach
dat hi soe lange ter eerden lach
ende hi hem verporde doe niet
hi werd te hant geware ende siet
dattene doet hevet die coninc
ende hi begint te weenne om die dinc
ende seget ay here wat hebdi gedaen
gi hebt lucam doet sondet waen
tirst datten coninc dat werd cont
hi sach weder ombe ter stont
ende sach waer lucan lach doet
daer omme dreef hi rouwe groet
ende hi sprac tot griflet dan
in gelike van enen grammen man
griflet nu hebbic wel vernomen
van dien dat nu toe es comen
dattie aventure die mine
moder ende vrindinne plach te sine
mijn stiemoder es worden ende viant
bedie si doet mi nu so swaren pant
dat si mi min lijf doet leiden
in gramscapen ende in droefheiden
nu breidelt ende sadelt onse paerde
wi selen varen onser vaerde
ende griflet dede te hant al
dat hem die coninc artur beval
ende die coninc sat op sijn paert
ende reet daerna ter zeewaerd
daer hi omtrent middach es comen
mettien heeft hi sijn swaerd genomen
ende tract uter sceden mettien
als hijt een stic hadde besien
seidi dese worde droeffelike
ay escalabuer goet swaerd ende rike
nu moetstu verlisen vorwaerdmere
dinen meester ende dinen here
dune sals nembermer vinden man
daer du alsoe bestaet werdes an
alstu heves gewesen an mi
en si dat daertoe come van di
dattu noch quaems in lanceloets hant
dies gelike ic noit en vant
her lanceloet gi sijt nu gewarlike
der bester een van ertrike
ende die beste riddere die ic hebbe gesien
vergave god dat noch quame te dien
dat u toequame min goede swaerd
dat ic wiste dat gijt had tuwaerd
mine ziele si soude bi desen
vortmeer te bat te paise wesen
doe sprac tot griflet die coninc
griflet gi moet mi doen ene dinc
gi sult op genen berch varen nu
daer suldi vinden enen maras secgic u
ende ic bidde dat gi dit swaerd
daer in werpet metter vaerd
ic ne wille niet gewaerlike
dattet hier blive in dit rike
dat moge comen ter hant na desen
den quaden die hier sullen wesen
griflet sprac here soe hulpe mi got
ic sal gerne doen u gebot
nochtan sagic gerne dat gi
dit swaerd here nu gavet mi
die coninc sprac  in does niet nu
en ware niet wel bestaet an u
griflet voer doe ten bergewaerd
alsi daer quam hi trac ute dat swaerd
ende begonst te siene na desen
het dochte hem soe goet ende rike wesen
dat hem dochte dat scade ware
worpe hi dat goede dare
daert hadde verloren die coninc
bedie het ware verloren bi dire dinc
ende hevet liver in sinen sinne
dat hi sijns selfs swaerd waerp daer inne
ende secge dat hi des conincs sweerd
gewerpen heeft daer hijt begeert
griflet ontgorde sijn swaerd daer
ende waerpt inden poel daernaer
ende deckede int gras dander swaerd
ende voer weder ten conincwaerd
ende seide doe toten coninc saen
here ic hebbe u gebot gedaen
ic hebbe u swaerd geworpen nu
inden maras alsic gelovede u
wat sagestu daer sprac die coninc
here in sach daer gene dinc
doe sprac die coninc tote hem twi
pijnstu dus om niet mi
kere haestelike noch derwaerd
ende werp inden maras tswaerd
bedie noch hefstuet niet gedaen
griflet werd al bescaemt saen
ende kerde daer hi tswaerd vant
ende naemt mettien in sine hant
ende clagede di scade van desen
dat dit swaerd verloren soude wesen
ende werd pensende alse houde
dat hi den scoe daer in werpen soude
doe warp hi inden maras den scoe
ende decte tswaerd onder enen boem doe
hi quam ende dede den coninc verstaen
dat hi sijn gebot hadde gedaen
wat sagestu daer sprac die coninc
in sach daer sprac hi gene dinc
anders dan ic sculdich te siene was
die coninc was tonpaise das
ende seide acharme griflet twi
moestu aldus sere nu mi
dune heves dat swaerd gewarpen niet
daer ic di beval ende hiet
ganc werpt daer dat ic moge al
weten watter af gescien sal
want en sal niet wes seker van desen
sonder groet wonder verloren wesen
tirst dat griflet heeft verstaen
dat ember moet wesen gedaen
hi kerde weder ten swaerde mettien
hi naemt ende begonst besien
ende hi claget sere embertoe
ende hi sprac wenende doe
ay goet swaerd rike ende scone
en geen es beter onder den trone
hoe grote scade saelt sijn van u
dat gi niet en sult vallen nu
in enich goets mans hant
doe warp hi dat swaerd te hant
alse verre als hijt werpen mochte
ende alse diepe ende hem dochte
alst swaerd den watere naken began
dat hi sach uten watere comen dan
ene gewapende hant toten ellenboge
maer sine quam niet soe hoge
dat hi den lichame mochte gesien
ende hi sach dattie hant mettien
bider hulten nam dat goede swaerd
ende scuddet driewerven opwaerd
ende griflet sach daer oppenbare
die hant metten swaerde bliken dare
hi sach dattie hant inwaerd
weder onder dwater trac tswaerd
ende hi lette daer lange nadien
om weten oft hijt meer soude sien
hi kerde ten coninc weder doe hi sach
dat hi ter steden over niet lach
ende hi dede den coninc verstaen
dat hi sijn gebot hadde gedaen
ende seide hem wat hi hadde gesien
die coninc seide tot hem mettien
ic pensde wel dese saken
bedie min inde begint sere naken
die coninc begonste pensen so sware
dat hi wenen begonde daernare
ende alsi onlange hadde gesijn alsoe
hi sprac aldus te griflet toe
gi moet van mi sceden ende nadien
ne suldi mi nembermeer sien
alse griflet di tale hadde verstaen
hi weende sere ende hi seide saen
here dat en mach niet gescien
dat ic van u sceden soude indien
dat ic u nembermer ne sage met oge
mijn herte en mochs niet gedogen
gi sult sprac die coninc ofte ni
ic soudu toter doet haten daerbi
doe sprac griflet ay live here
hoe mochte dat gescien nembermere
dat ic sceden soude van u
ende hier allene u laten nu
in selker manieren dat ic nadien
u nembermer ne soude sien
die coninc antwerde doe te desen
het moet indelike aldus wesen
sceet van mi ende vard des biddic u
hier ne mach geen bliven wesen nu
ic bidde u ende mane van desen
bider minnen die heeft gewesen
tuscen mi ende u langen tijt
ende bi uwer trouwen dat gijt
nine laet gine doet nu ter steden
alsoe alsic u hebbe gebeden
tirst dat griflet verstont dat
dats hem die coninc soe sotelijc bat
hi antwerde her coninc ic sal
doen dat gi mi hebt bevolen al
also drove sijt seker van desen
alse enech minsce mach wesen
ic soude blide wesen van dien
mocht mi bi uwen wille gescien
te stervene ende te levene met u
ic bidde u dat gi mi secget nu
oftic u sien sal na desen
hi sprac des mogedi seker wesen
gine siet mi nembermere
waer waendi varen live here
die coninc antwerde wats gesciet
griflet ic en segs u niet
ic ben niet sculdech no ine mach
des niet secgen doe griflet sach
dat hijs mochte horen ander dinc
hi sat op ende sciet vanden coninc
tirst dat hi was op sijn part
geseten ende hi was in die vart
begonste een rein vallen vortmere
ende reinde wonderlike sere
ende geduerde wel tier wile
dat griflet reet ene halve mile
ende hi op enen berch quam gereden
ende scuelde dien rein daer ter steden
onder enen boem hi ende sijn part
tirst dat griflet geware ward
dattie rein leden was mettien
begonsti weder ter stedewaerd sien
daer hi gelaten hadde den coninc
oft hi gesien mochte enege dinc
soe dat hi mids der zee vernam
dat een scip met vrouwen quam
tirst dat scip comen was ant sant
ene vrowe die hilt bider hant
morgein des conincs suster sprac toe
den coninc dat hi int scip quam doe
tirst dattie coninc werd geware
sire suster hi stont op jegen hare
vander stede daer hi doe sat
ende hi ginc int scip nadat
ende trac daerin ter selver stede
sijn paert ende sine wapine mede
tirst dat griflet sach den coninc
hoe hi metten vrowen int scip ginc
hi kerde derwaerd tien tiden
al dat hi mochte geriden
tirst dat griflet ter zee quam
ende den coninc onder di vrowen vernam
hi kinde morgeine wel mettien
want hi hadse dicke gesien
dat scip was gevaren alte hande
twe bogescoten vanden lande
alse griflet werd geware der dinc
dat hi dus hadde verloren den coninc
hi beette neder van sinen paerde
ende hi weende ende mesbaerde
ende dreef den meesten rouwe dan
die in die werelt mochte hebben man
ende bleef also daer alden dach
ende den nacht di daeran gelach
dat hi ne at none dranc
no hadde gedaen des es lanc
des anderdages quam tsinen parde
griflet ende voer sire varde
ende reet so verre dat hi quam
in enen bosch daer hi vernam
in ene hermitage enen goeden man
daer griflet kinnesse hadde an
hi bleef met hem drie dagen aldaer
want hi van rouwen was siec ende swaer
ende hi vertelde hem al dure
wat hi gesien hadde van arture
opten virden dach vor hi van dane
ende was in wille te gane
ter swerter capellen te besiene des
oft lucan di bottelgier iet begraven es
tirst dat hi ter capellen quam
hi vant vorden outaer ende vernam
twee scone tommen ende rike
maer die ene sekerlike
was vele rikere dan die ander was
soe dat griflet die letteren las
ende die letteren seiden dats waer
optie minste tomme aldaer
daer onder leget een riddere fier
ende heet lucam die bottelgier
die de coninc artur helsde te doet
optie ander tomme die was groet
ende sere scone ende rike
stont gescreven oppenbarlike
hier leget artur die goede coninc
die so machtech was in waerre dinc
dat hem in sijn leven waren onderdaen
twaelf conincriken sonder waen
tirst dat hi tgescrifte hadde gesien
viel hi in onmacht optie tomme mettien
doe hi bequam van dire onmacht
ende hi hadde so vele vracht
custe hi di tomme soetelike
ende begonste wenen jamberlike
tirst dattie hermite daer quam
ende griflet dat vernam
hi seide here es ware dinc
dat hier leget artur die coninc
hi seide jaet vrient hets waer
hi leget sonder twifel daer
ende vrowen in weet wie si waren
quamen met hem hier binnen gevaren
doe pensde griflet in sinen sinne
datten die vrowen brachten daerinne
die hi sach comen met geselscepe
ende en wech voren met enen scepe
doe seide griflet aldaer ter steden
nadien dat min here es versceden
van deser werelt in wille niet
ter werelt bliven wat mins gesciet
ende hi sprac soe anden hermite
dat hine cleetde metten abite
van religione ende dat hine
ontfinc om daer broder te sine
aldus werd griflet hermite daer
ende hi diende alse broder daernaer
ter swerter capellen maer dat was
harde onlange alsict las
want hine levede maer achtien dage
na conincs arturs doet sonder sage
ende werd begraven daer ter stede
bi des conincs arturs tomme mede
dus nam artur inde daer
ende som die liede secgen vorwaer
dat men noit en wiste nadas
van dat hi int scip geseten was
waer hi voer oft waer hi bequam
ende waer hi sinen inde nam
maer griflet seget ons seker das
dat hi dus begraven was
opten berch ter swerter capellen
nu seldi horen vorward tellen
van mordrets kinderen hoe si quamen
ende dlant nu in handen namen
daventure seget nu vord
alse mordrets kinder hebben verhort
die te winceestre bleven waren
om datse di stede souden bewaren
daeromme haddise daer gelaten
si waren starke ridders utermaten
tirst dat si wisten dat beidegader
die coninc artur ende haer vader
ende van ridderen haer menechte goet
allegadre waren doet
si namen die van winceestre thant
met hen anevingen dlant
al omme ende omme in allen side
des si wel macht hadden tien tide
want sine vonden genen wederstoet
want di goede liede waren alle doet
alse der coninginne dit werd cont
dat artur doet was tier stont
ende mordrets kindere sayseerden dlant
si begonste vrese hebben alte hant
dat sise te doet souden slaen
waer dat sise mochten begaen
een bode daer lanceloet es
in die stede van gaunes
als hijt wiste ende hadde verstaen
hoet met coninc arture es vergaen
ende hoe hi so gewont bleef inden strijt
ende hoe comen waren na dien tijt
mordrets soenen ende slogen an die hant
sonder enegen wederstoet ant lant
alse lanceloet die niemare vernam
hi was sere tornech ende gram
want hi den coninc minde hertelike
des waren oec drove derregelike
die goede ridders van gaunes ter stont
alse hen die niemare werd cont
lanceloet mettien tween coningen
hadde raet van desen dingen
wat hi hadde te doene vortmere
hine haette gene dinge soe sere
alse mordrette ende sine kinder
die coninc bohort antwerde ginder
ende seide here ic segt u
wat mi goet gedaen donct nu
wi selen alle onsen lieden
beide verre ende na ontbieden
tote ons te comene ende alsi
vergadert sijn dan selewi
sceden uten conincrike
van gaunes ende varen gemeinlike
int grote bertangen na desen
ende als wi daer binnen selen wesen
ne vlien mordrets kinder niet thant
vore ons ende rumen dlant
si mogen wel seker sijn der doet
doen antwerde hem lanceloet
here wildi dan dat dus si
bohort antwerde het donct mi
best wine mogen van desen
andersins niet gewroken wesen
lanceloet sprac ic sal uwen raet doen dan
ende si ontboden al hare man
verre ende na sijt seker des
van benewijc ende van gaunes
soe datsi wel dertich dusent man daer
vergaderden binnen acht dagen daernaer
bohort lyoneel ende lanceloet
hestor ende met hen geselscap groet
scieden vanden conincrike
van gaunes ende reden eenpaerlike
van dage te dage dat si quamen
ter zee daersi haer scepe vernamen
si gingen te scepe metter spoet
si hadden den wint ter wilen goet
ende quamen binnen den selven dage
in grote bertangen sonder sage
tirst datsi opt lant comen waren
gans ende gesont met alden haren
si warens blide in haer gedochten
ende logierden soe si best mochten
ende opten anderen dach daernaren
quam mordrets soenen die niemaren
dat lanceloet verbolgen ende gram
met vele lieden daer op hen quam
soe dat si worden om die sake
sere gescoffirt ende tongemake
want si genen man in dien dagen
alse sere alse lancelote ontsagen
soe dattie brodere onder henlieden
wat si hier met doen wilden beriden
ende drogen daeraf over een dan
datsi vergaderen souden haer man
ende jegen lancelote souden varen
ende den wijch nemen sonder sparen
ende diens god onne onse here
behilde vanden wige die ere
ende coren datsi eer sterven wouden
inden wijch eer si vlien souden
si ontboden doe haestelike
haer man te winceestre gemeinlike
ende alsi alle vergadert waren
porden si met al haren scaren
van winceestre op enen disendach
daer menech minsce toe gesach
soe dat si in die vaerd vernamen
boden die tot henlieden quamen
ende seiden dat lanceloet op hen quam daer
met here ende in seven milen es naer
seker mogen sijn dat si strijt
selen hebben eer vespertijt
alsi verstonden gene niemare
si seiden si souden vechten aldare
ende ontbeiden te selker stede
lanceloets ende sire liede mede
nadien dat hen te vechten stoet
si beetten van haren parden te voet
bider redene dat si wouden
dat haer part een deel resten souden
dus ontbeiden si na lancelote
ende lanceloet quam mit sire conrote
nemare hi was drove ende gram
om ene niemare die hem quam
dattie coninginne was versceden
van deser werelt des was leden
wel drie dage ter selver tide
dat maectene sere omblide
hem was van hare geseit mede
dat noit eer hoge vrowe ne dede
al soe sconen inde alsi
ende scone berouwenesse daerbi
had si mede sekerlike
ende si bat sotelike
gode onsen here genade
dise maecte van harre mesdade
lanceloet was om hare doet
drove ende dreef rouwe groet
ende reet aldus te wincesterewaerd
drove ende gram in sine vaerd
die gene die sijns ontbeiden dare
tirst dat si sijns werden geware
si saten op haer parde tien tiden
ende voren jegen hem striden
in dat gemoet mocht men sien vallen
menegen riddere met allen
ende in die plaetse sterven saen
ende menech part te doet slaen
daer die heren af ter eerden lagen
doet geslagen sonder enech vragen
die battalge stont ende geduerde wel
toter nonen wreet ende fel
daer waren vele liede te stride
ane die ene ende an dander side
soe dat quam omtrent noene
melian mordrets outste soene
gereden ten coninc lyoneelwaerd
al dat gelopen mochte sijn paert
ende hi stakene soe onsochte
dat hem niet gehulpen mochte
scilt no halsberch te dire stont
hine was inden lichame gewont
dat hi vanden perde met allen
sere gequetst moeste vallen
dese steke sach bohort die coninc
die sere drove was om die dinc
hi kinde wel dat te dire stonde
sijn broder hadde ontfaen doetwonde
hi sloech te melianewaerd
sere gram ende verdroech tswaerd
ende dorsloech melianne daermede
den helm entie coyfie bede
ende cloefdene al toten tanden
dat hi neder doet viel te handen
alse die coninc bohort sach
dattie gene soe ter eerden lach
hi sprac quaet verradere ic hebbe nu
cranken wissel gedaen om u
vander scaden die gi mi daet an
minen broder die was so goeden man
gi hebt mi rouwe bracht ter herten
die mi ewelijc sal smerten
hi voer op dandere lopende thant
daer hi die persse meest vant
hi stac ende sloech slage groet
al dat hi geraecte ginc ter doet
soe datten nieman hadde gesien
hem ne mochte wonderen van dien
alse die coninc lyoneel vanden peerde
was gevallen neder ter eerde
si beetten neder van haren orssen
ende drogene daer uter porssen
ende alsine sagen soe gewont
si warens alle drove ter stont
maer si swegen daeraf al stille
om harre viande wille
dus gedurde die wijch vanden gonen
in deser manieren toter nonen
soe datmen niet wel wiste ter tide
welc dat was die machtechste side
het gevel dat nader none quam
lanceloet ter stede daer hi vernam
lanceloet dine haette toter doet
liep hem op met wille groet
met enen getrockenen swerde
die ander die niet te vliene begerde
alsi sach dat lanceloet op hem wilde
hi decte hem met sinen scilde
ende lanceloet sloech hem af den scilt
ende die hant daer hine mede hilt
tirst dattie gene gevoelde das
dat hi alsoe geaffolleert was
hi sette hem te vliene nadien
maer lanceloet benam hem dat vlien
ende gaf hem enen slach daer hi mede
thovet vanden buke vligen dede
alse die andere liede sagen desen
naden broder doet geslagen wesen
sine wisten ane wien soeken mere
ende setten hem ter vlucht sere
al dat si mochten om dat si wouden
mochten si haer lijf behouden
ende vloen tenen boscewaerd tier wilen
daer bi over twee ingelsce milen
die andere gingen na hen jagen
ende dienden hen met swaren slagen
al dat sire mochten beriden
slogen si doet te dien tiden
gelijc oft stomme beesten waren
lanceloet volgede harre scaren
ende dede hen so groten oploep
datter vele doet lach over hoep
daerna lanceloet soe verre quam
dat hi achterhaelde ende vernam
den grave van gorre die beidegader
was ongetrouwe ende een verrader
ende die menech vernoi hadde gedaen
menegen goeden man sonder waen
hi riep als hine hadde vernomen
verradere gi sijt tuwer doet comen
u ne mach hier bescermen nieman
bedie gi moet sterven snieman
alsi des werd geware
dattene lanceloet dreichde dare
hi wiste wel mocht hine begaen
dat hi moeste sterven saen
hi sloech te hant met sporen sijn paert
ende vloe dat hi mochte te boscewaerd
hi was wel gereden soe was lanceloet
die jacht van hen tween die was groet
dat si beide reden tier wile
int foreest ene halve mile
soe dats graven paert falgiren moet
ende het vel onder den grave doet
ende alse lanceloet die volgede naer
den grave sach te voet aldaer
hi liep den grave op te handen
ende dorslogene toten tanden
dore den helm met sinen sweerde
dat brandelijs vel ter eerde
alse die hadde anxt vander doet
nu ne werd niet geware lanceloet
daer hi dus wech ridet vererret
dat hi van sinen lieden verret
ende soe hi waent met merre vart
weder keren te sinen liedenward
soe hi vordere ende dieper tijt
int foreest ende vanden sinen rijt
aldus reet hi wech ende weder
al ontweget op ende neder
alsene leitde die aventure al
soe dat hi quam gereden in een dal
nader vespertijt daer hi verstoet
daer een knape quam gaende te voet
die van winceestre quam gegaen
ende lanceloet vragede hem saen
wanen hi quam want hi waende des
dat hi ware uten lande van logres
ende dat hi gevloen daer ware
die knape antwerde hem daer nare
here ic ben comen harewaerd
vanden wige vander drover dachvaerd
die onsen lieden es gevallen
daer en esser nember ontgaen met allen
dan een na mire wetenthede
ende die vander ander siden mede
sijn sere vergramt in haren doene
om die doet vanden coninc lyoene
hoe sprac lanceloet met haesten groet
es die coninc lyoneel dan doet
ja hi sprac die knape bedie ic sach
met minen ogen dat hi doet lach
dat es scade sprac lanceloet doe
hi was edel man ende goet riddere toe
hi begonste sere wenen na dat
dat hem sijn ansichte werd al nat
onder den helm van sinen tranen
doe begonste hem di knape vermanen
ende secgen hets spade numere
ende verre van lieden here
ende van husen waer hebdi geacht
dat gi herberge sult nemen tnacht
in weet antwerde hi den knape
ende mine roec waer ic tnacht slape
alse die knape dit hadde verstaen
hi sciet van lancelote saen
ende lanceloet die in den bosch bleef
reet harentare ende dreef
den meesten rouwe in sijn gedochte
die enech ertsche man driven mochte
ende seide met groten mesbare
dat hem gene dinc bleven ware
nadien dat hi verloren hadde doe
sine vrowe ende sinen neve daertoe
aldus reet hi dien nacht al dure
alsone leide die aventure
dore bosch ende dore velt
dat hi genen rechten wech helt
des anderdages lanceloet vernam
ene berchroeke daer hi an quam
daer hi boven ene hermitage sach
die verre van allen lieden lach
hi maecte derwaerd sine vaerd mettien
ende pensde dat hise wilde sien
te wetene wat liede daer waren
alsi daer boven quam gevaren
hi vont arm genoech die stede
ende hi vanter ene capelle mede
clene ende out hi beette te hant
als hi die selve capelle vant
ende hi dede sinen helm af saen
ende alsi daer binnen quam gegaen
hi vant daer binnen twee goede man
die beide witte cledere hadden an
ende die beide oec papen scenen wesen
lanceloet grotese na desen
ende si groetten weder te hant
ende tirst dat sine hadden becant
si liepen te hemwaerd haestelike
ende helsdene doe vrindelike
ende custene mede daertoe
ende daden hem grote feeste doe
hi vrachde hen doe wie sidi
alsi dat horden doe seiden si
ay here en kindi ons niet
alse hi dat hord ende hise besiet
hi werd te hand geware das
dattie biscop van cantelberge was
die een die maecte hier te voren
den pais als gi mocht horen
ter joyosergarden binnen
van artur ende vander coninginnen
die ander was bliobleberijs
lanceloets neve die goet was ende wijs
ende lanceloet was herde blide
dat hise daer vant te dien tide
ende hi vrachde hen daernaer
ten welken tiden si quamen daer
si seiden wi quamen herwaerd
als wi scieden vander drover dachvaerd
vanden pleine van salesbire
daerwi af scieden in dire manire
dat van algader den scaren
die in onse geselscap waren
en geen minsce metten live ontfinc
sonder artur die coninc
ende griflet ende lucan die bottelgier
ende wiliede en weten niet hier
werwaerd si maecten hare vart
ende daventure bracht ons herward
ende wi vonden hier enen goeden man
die ons dit abijt dede an
met hem te leidene onse leven
ende wi sijn hier na hem bleven
ende selen in dit leven numere
dinen jhesus kerste onsen here
ende hem bidden genaden
van al onsen mesdaden
ende gi here die hebt gewesen
die alrewaerdste riddere tot desen
diemen vant ende die beste man
wat micti te doene vortan
lanceloet antwerde ic wilt u al
ontecken wat ic nu doen sal
gi waerd met mi gesellen ende ic met u
in artschen welden in feesten vor nu
ende nu vort so willic na desen
uwerliede geselle oec wesen
hier binnen maget sijn u wille
ende sal met u hier in bliven stille
ende ulieden altoes niet begeven
alse lange als mi god laet leven
ende en wildi mi niet ontfaen
hier ter stede ic sal elre gaen
alse hen sijn wille werd cont
si warens sere blide tier stont
ende dancten ende spraken lof
gode onsen here daer of
aldus bleef lanceloet in minnen
metten goeden lieden daer binnen
wi selen die tale van hem begeven
ende spreken vort van sinen neven
nu doet daventure verstaen
alse die wijch te winceestre was gedaen
ende mordrets kindere inder scaren
doet ende dandere gevloen waren
die der vluchte mochten plegen
ende dandere doet waren geslegen
dat tien tiden die coninc bohort
voer te winceestere in die port
metter macht van sinen lieden
dattie vander port niet mochten verbieden
ende alsi dat wiste al bloet
dat coninc lyoneel sijn broder es doet
hi dreef den meesten rouwe van dien
die enech man mochte gesien
ende hi dede met groter waerde
den lichame doen ter aerde
te winceestre in die stede
ende dede al dat doen daer mede
datmen sculdech was te doene
tien tiden met eens conincs soene
alse die was ter eerden gedaen
bohort dede lancelote soeken saen
verre ende na al dore dat lant
ende alsi sach datmen nine vant
leide hi hestore aldus te voren
nadien dat min here es verloren
ende wi niet van hem connen verstaen
ic wille te lande varen saen
ende gi sult varen met mi
alse wi daer comen ic wille dat gi
van tween conincrike dat een
nemt ende het si u leen
welc dat u best genoget nu
te hebbene dat hebbet u
ende hestor antwerde hem daernare
dat hi niet in wille en ware
dat hi dlant van logres rumen woude
maer dat hire noch in bliven soude
ende tirsten dat ic rume dit lant
salic tote u comen te hant
bedie gi sijt man die nu levet
daer min herte meest minnen toe hevet
bohort ende sine liede dergelike
scieden daer ute dien conincrike
van logres ende voer in sijn lant
ende hestor sijn neve reet te hant
dor die bosche harentare
somtijt verre somtijt nare
alsene leide die aventure
soe dat hi quam op ene ure
tere hermitagen daer gi af horen
mocht een deel spreken hier voren
daer lanceloet broder in was ontfaen
entie ertscebiscop hadde so gedaen
dat lanceloet was een heilech man doe
ende las ende diende goede alsoe
ende leitde een soe scarp leven
van dier tijt dat hi was begeven
dat hi lettel at clein oft groet
anders dan borne ende broet
ende wortelkine die hi vinden mochte
ane die roetse alse hise sochte
alse hen die brodere daer ondersagen
daer was vele rouwen ende clagen
ende trane ende vele weningen
van enen ende van anderen dingen
want si hen onderminden sere
doe seide hestor live here
nadien dat ic hebbe vonden u
in desen dienste daer gi in sijt nu
alse ins heren dienst van hemelrike
ic wille mede sijn dire gelike
ende u die dienst so wel genoget
ende u hier dus te blivene voget
mijn wille es dat ic met u blive
toten inde van minen live
tirst dattie andere hadden verstaen
si warens harde blide sonder waen
dat hestor daer boet soe sere
te dienne daer onsen here
ende ontfingenne goedertierlike
tenen geselle ende blidelike
dese twee gebrodere dienden doe
onsen here in die hermitage alsoe
nersteliken alle dage
ende lanceloet bleef daer sonder sage
in sulker maniren vier jaer
dat geen man was verre no naer
die soe vele hadde gemogen
vasten ende waken gedogen
ende bidden ende tilike opstaen
alse lanceloet dede sonder waen
hestor starf in dat vierde jaer
ende was begraven aldaer
ende vor meye opten vichtienden dach
werd lanceloet siec so dat hi lach
soe sere siec dat si u cont
dat hi daerna meer op ne stont
alse lanceloet sach dat hi sterven soude
hi bat den ertscenbiscop alse houde
ende bleobleherijs also daert quame
dat sine ziele sciede uten lichame
dat sine ter joyosergaerden
dragen souden ende daer doen aerden
ende in die selve tomme lecgen mede
daer galyont in lach ende ter selver stede
ende si beloefdent hem also te doene
alse sine broders van religione
vier dage nadien dat lanceloet
dit aldus versochte es hi doet
die ertschebiscop was daer niet
alse lanceloet vander werelt sciet
sone was bleobleherijs mede
si slipen daer buten tere stede
onder enen boem van groten vake
bliobleherijs werd irst ontwake
ende aldaer met sinen ogen toesach
daer die ertschebiscop lach
ende sliep hi werd doe begrepen
metter alremeester bliscepen
vander werelt ende seide tot desen
ay god gebindijt moestu wesen
al dat ic begere te siene nu
dat sie ic nu des dankic u
tirst dat bliobleherijs sach
hem slapende lachen daer hi lach
hem hadde groet wonder van dien
ende hi begonste hem ontsien
dat biden viant mochte wesen
ende hi wectene na desen
alsoe vrindelike ende sochte
als hine gewecken mochte
alse sine ogen waren ontaen
ende hine sach hi seide saen
ay broder ic was bi u begrepen
in soe groter bliscepen
daer gi mi ute gewerpen nu
waeromme doetdijt des biddic u
bleobleherijs vragede na desen
in wat bliscapen hi hadde gewesen
ic was in geselscap sprac hi
van vele inglen dochte mi
dat ic noit te gere stede quam
daer ickere alsoe vele vernam
ende si drogen met groter vart
lanceloets ziele te hemeleward
alse bleobleherijs verstont die sprake
hem wonderde sere vander sake
ende hi seide nu laet ons gaen
live broder ende verstaen
hoet met lancelote es nu
die biscop seide ic ga met u
si gingen te lancelote ende vonden
dat hi versceden was tien stonden
die ertscebiscop seide god here
gebindijt moetti sijn embermere
nu benic des vroet sekerlike
dattie ingle van hemelrike
die feeste daer icse horde wesen
maecten mitter zielen van desen
ic merke nu wel in minen moet
dattie penetentie es goet
boven allen saken ende ic sal
penetencie doen min leven al
ende des niet laten te genen dagen
wi moten desen lichame dragen
toter joyousergaerde
also alsijt bat ende begaerde
bleobleherijs sprac gi segt waer
si gereitden enen bare daernaer
daer si op leiden den doden lichame
ende drogene wech in gods name
ende gingen van steden te steden
met pinen ende met moeylijcheden
dat si te joyousergarden quamen
tirst dattie van binnen vernamen
dat lanceloets lichame daer quam doet
si gingen alle jegen clein ende groet
ende weenden ende mesbarden sere
alsi ontfingen den doden here
daer was soe grote droefhede
dat al verstormet was die stede
ende si drogen den lichame vort
in die meeste kerke vander port
ende dadene ter eerden met selker ere
alse betaemde soe groten here
opten selven dach alsict vernam
datter joyousergarden binnen quam
lanceloets lichame so quam bohort
die coninc in die selve port
die nemmeer geselscaps hadde doe
dan enen riddere ende enen sciltknecht toe
ende alsi wiste die waerheit das
dat lanceloets lichame in die kerke was
hi ginc te hant ter kerkenward
ende ontecte den lichame metter vard
ende alsi den lichame sach
van sinen here die doet daer lach
hi vel in onmacht opten lichame daer
ende dreef dat alre meeste mesbaer
dat wesen mochte om sinen here
ende clagede daer utermate sere
nachs was galyouts tomme ontaen
die dire ende rike was sonder waen
men mochte gene rikere hebben gesien
ende opten anderen dach nadien
daden si lanceloets lichame lecgen
in die tomme daerwi af secgen
ende daden lettere scriven mede
optie tomme ter selver stede
dat lesen mochte die daer quame
hier in leget galyouts lichame
daermen hier te voren af las
dat hi here vanden vreemden eylande was
ende met hem leget hier lanceloet
van lac die hier was bracht al doet
die de beste riddere was van al dien
die doe was iwerinc gesien
binnen den conincrike van logres
des sijt seker ende gewes
ende meer geprijst in allen doene
sonder allene galaad sijn soene
alse lanceloets ter eerden was gedaen
men mochte sien comen ende gaen
liede cussen tomme daernare
oftet recht een heildom ware
die liede vander port vrachden daernaer
bohorde den coninc hoe hi quam daer
soe te poente dat hi was ter stede
daermen lancelote ter erden dede
bohort antwerde ic segt u
int conincrike van gannes woent nu
een hermite een goetman sonder waen
die mi seide ende dede verstaen
mochtic mi te comene versinnen
opten dach van heden hier binnen
hier soude wesen min her lanceloet
endelike levende ofte doet
daeromme benic comen hier naer
ende ic hebt gevonden waer
alsoe als hijt dede verstaen mi
om gode biddic u dat gi
mi segt waer hi heeft gewesen
oft ieman weet van desen
alse die ertscebiscop heeft gehort
bohorts tale ende sine wort
doen ginc hi tellen sonder blijf
hoe lanceloet geleit hadde sijn lijf
ende hoe lanceloet sinen inde nam
ende watter hem te voren af quam
ende alse bohort al dit heeft verstaen
hi sprac toten eertscenbiscop saen
nadat hi aldus was begeven
ende daerin aldus inde sijn leven
met u inden dienste ons heren
sone willic van u niet keren
maer ic wille mi met u begeven
ende met u bliven al min leven
want ic minne die stede sere
om die minne van minen here
ende hebbe wille dat ic vort sal
mit u hier bliven min leven al
siet nu willic hier gewillike
dinen onsen here van hemelrike
alse dien biscop dat werd cont
hi weende van bliscepen tier stont
ende dancte onsen here van dien
dat hi an bohorde hadde versien
sanderdages voren si haerre vaerde
vander joyouseregarde
ende sinde sinen riddere te hant
ende sinen knape weder in sijn lant
ende ontboet sinen heden dat si souden
coninc maken wien dat si wouden
ende dien si waenden dat nutte ware
hine waende nembermer comen dare
die coninc bohort voer in deser wijs
metten bescop ende met bleobleherijs
in hare hermitage hem begeven
ende bleef met henlieden al sijn leven
ende aldaer diende onsen here
van hem te secgene wetic nemmere
dan hi daer bleef ende starf
ende sine gesellen alst bedarf
inden daer dus alle haer leven
in vindere nember af bescreven
ende aldus nemt inde al die sake
daer ic af hebbe gehouden sprake
ende meester woutere mappe godweet
maect hier een inde op dat beheet
dat hi ne vant te desen male
van lancelote meer negene tale
dies makics een inde van al
soe dat hier nieman af spreken sal
vortmeer in genen dingen
hine salre logene toe mingen
ende haddicker af vonden ander saken
in hadde dus niet laten min maken
gode ende marien der maget soeten
biddic dat sijt mi vergeven moeten
oftic logene hebbe doen verstaen
daer ic iet ane hebbe mesdaen
