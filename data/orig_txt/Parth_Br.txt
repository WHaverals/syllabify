die coninc van troyen hiet priamus
sinen name vinden wi bescreven dus
hi hadde ghewonnen sone vive
bi ecubene sinen wive
dien sterken ectore ende parise
troylus heleine marcomirise
dus hieten si als ic u noeme
van hem allen was ector bloeme
staerc hovesch groot ende vroet
te wapenen behendich ende goet
hi was spelen van svader rike
men vant doen niewer sijn ghelike
priamus was harde rike
ende hilt harde vroedelike
sonder zorghe ende sonder vaer
tlant van asyen menich iaer
ende noch langher haddi tghehouden
maer als hi quam te siner ouden
ende sine kinder tharen daghen
ende si der wapenen plaghen
was hem sijn rike ende sijn goet
ghewassen ende hem wies sijn moet
ende die overmoede wies hem an
dat hi ontkeerde ieghen sine man
so vele warf om haer scade
met talen ende met valscen rade
dat hi die hoochste van sinen lande
alle maecte sine viande
die hem te voren waren vrient
ende ghetrouwelike hadden ghedient
moesten hem dienen met bedwanghe
maer het ne gheduerde niet langhe
talreerst dat si stade saghen
ende die grieken die om troyen laghen
jeghen hem setten si hem doe
want si hadder grote hulpe toe
die coninc van troyen heeft verheven
enen vondelinc ende hadde hem ghegheven
tgherechte van al den conincrike
hi trackene wel gheweldelike
boven alle sine hoghe baroene
des hem niet bestoet te doene
van groten scatte was soe ghevult
ghine saecht noyt no sien en sult
stat ghevisiert so wale
daer stoet in meneghe scone sale
daer woonde in menech scoon seriant
ende scone vrouwen ende achemant
menech ridder van hoghen prijs
tote dien dat ghelievede parijs
dat hi quam bi venus rade
in sconincs van grieken kemenade
ende hi hem sijn wijf ontfoerde
daer hi al troyen bi verstoerde
als men daer ave vint bescreven
dat emmer waer te wrekene bleven
hadde priamus te vriende ghehouden
die hem met rechte helpen souden
maer door die overmoedichede
die hi dede ende die hi sede
ende door siere kinder overdaet
ende hi anchisesse den groten quaet
verhief bi hem door sinen scat
daer omme worden hem eerst godsat
van den rike sijn hoochste man
daer hi vernoy groot af ghewan
menelaus was een lustich man
ende ghesinnich daer wan hi an
hem diende harde gheweldelike
van grieken al sijn conincrike
meneghen dach leedi droevich lijf
dat hem parijs sijn scone wijf
ontvoerde so overmoedelike
hi wiste wel dat den conincrike
van troyen grote cracht toehoorde
van der stat hi dat wel hoorde
dat het ware die vastste veste
die doe was iewers entie beste
ende hine dors ghene wrake aengaen
van den lachter die hem was ghedaen
dies hi groten rouwe nam
tote dien dat nestor totem quam
die hem was van herten hout
hi was meer dan c iaer out
ende was sconincs ghesekerde vrient
ende hem haddi dicken wel ghedient
dan eneghe rudder van den rike
ende voere toe ghenendelike
want hem mesquam die overdaet
hi hadde van grieken al den raet
ende peinsede om slandes ere
so verre troosti sinen here
dat hi sinen lachter soude wreken
bi sinen rade bi sinen treken
verwaerf hi dat hi sconincs man
ghewillich alle daer toe ghewan
doe senten die coninc ute
met zeghele en met salute
die talden hoochsten soude varen
die onder den coninc van troyen waren
allen den coninghen ende den graven
sendi scone rike haven
beede van selvere ende van goude
ende omboot hem datti hem woude
sekeren ende haer vrede houden
indien datsi sine vriende wesen souden
ende hi hem vaste ghiselinghe
woude doen ende sekeringhe
dus trac hi den coninc van troyen af
bi den groten giften die hi hem gaf
ende hi se hiet te houdene vri
die van indie entie van persi
die crinule entie mediene
die van capadocien entie libiene
die priamuse waren onderdaen
talreerst dat men hem dede verstaen
dat haer heren in warre waren
daren sijs ieghen hem openbaren
ende makeden ieghen hem een ghespan
dus verloos hi vele sier man
als men te troyen vreescede dat
hector die troost was van al der stat
voer oestwaert ende ghewan hier ieghen
wel meneghen goeden swerddeghen
die lieten haer lant ende haer rike
ende holpen hem ghetrouwelike
xiaer houden die vaste stat
jeghen tgriecsce here dat daer omme sat
int x iaer bleef ector doot
dat was den sinen scade groot
af telde dat hi verriet
entie grieken bij nachte inliet
desen hadde die coninc verheven
ende hadde hem groot ghewelt ghegheven
ende ghewout van i vondeline
sint dat hi quam te hogher dinc
was hi den besten wreet ende fel
ende diende sinen here niewaer af el
maer datti hem gaderde scat
hier bi werden si eerst ghehat
die coninc priamus entie sine
als dien van troyen es in scine
den hoochsten tor enten besten
hilt anchises van al der vesten
ende eene poorte valscelike
want hi bi nachte verholenlike
hilt metten grieken een paerlement
ende maecten ieghen hem een covent
also als hijt selve verachte
dat hi se inlaten soude bi nachte
bi sulker spraken dat si souden
haer lijf ende haer goet behouden
hi ende alle die mettem waren
ende uut met vreden souden varen
dus liet hise in als sijt bespraken
tere poorten si bi nachte traken
doen ghinghen si bernen ende slaen
ende vanghen dat si wilden vaen
ende scorden die scone stat
anchises wiste sconincs scat
ende dedene tsinen scepe draghen
alle die gone die sijns plaghen
rumeden die stat met ghenaden
want hijt te voren hadde beraden
daer bleef doot menech moederbaren
daer ontfoer diere mochte ontfaren
daer bleef ghesleghen priamus
ende parijs sijn sone ende troylus
noch toe behilt helein sijn lijf
sijn broederkijn gheprant een wijf
uter wieghen daert in lach
ende droecht wech dats niemen sach
te anchises scepe soere mede vlo
ende behilt dat kint also
daer men vele af mach tellen
ghinc hi te scepe met sinen ghesellen
ende met hem sijn sone eneas
die der verranesse onsculdich was
men waende ende seide datti ware
sijn sone maer ic hebt ommare
bedi eneas was i ridder goet
hovesch ende vroet ende wel ghemoet
niet verradere ende goedertiere
anchises fel ende quadertiere
ende ghierech up have in allen tiden
ende verradere in allen siden
ende nien mach men ghelooven wel
dat i so boos ende so scalc ende so fel
soude winnen so goet een kint
nadien dat men ghescreven vint
hebbics proeve ende besceet ghenoech
dat quaet boom noyt goede vrucht droech
anchises voer wech ende eneas
die hem harde onghelijc was
ende hi besochte harde menech eilant
die hem te voren waren ombekant
so langhe dwaelden si up die zee
in meneghen reghen in meneghe snee
dat si aen romenie landen
dat ghewonsi in hare handen
theerscap al ende die voghedie
bin den lande van romenie
ende al de omsaten die hem bi
gheseten waren sconfierden si
die voestermoeder was wel bedacht
dat soe tkint daer hadde bracht
soe seide dat haer sone ware
want soe was altoes in vare
dattene anchises soude verslaen
die de verranesse hadde ghedaen
jeghen den coninc sinen vader
ende ieghen die gone al gader
die hem hout ende hulpich waren
als tkint quam te sinen xv iaren
waest so scone van sinen daghen
dat sine prijsden alle diene saghen
scone was hi ende bequamelijc
hector parise haddi ghelijc
doe ne dorste soe niet in sine ghenaden
bliven ende als sijs hadden staden
ontfloen si hem te monde jou wart
ende alse anchises gheware wart
dedi hem te berghe volghen naer
ende si ontfoeren sine wisten waer
so langhe ghinghen si over berch ende over dal
dies ic vele achter laten sal
dat si in vrankerike beede te samen
met vernoy ende met pinen quamen
dat lant hiet tien tiden galle
dat goede voeren niet wist alle
ic seggu dat men in dat lant
tien tiden gheene vesten vant
daer ne stoet in borch no casteel
van vrankerike was doe tmeeste deel
woestine ende wout ende velt
over tvolc en hadde niemen ghewelt
het woonde ghespreet bi iii bi i
daer ne was coninc no grave gheen
daer tlant bi bedwonghen stoet
elkerlijc was here over sijn goet
die voestermoeder van marcomiris
bleef doot in de gheborte van parijs
doen dede hise barnen als hi sach
dat men daer in den lande plach
dus bleef hi wonende in dat lant
ende metten besten wart hi bekant
daer diendi hoofscelike ende wale
so langhe datti conste die tale
doen began hi hem tellen algader
wie hi ware ende hoe sijn vader
die coninc van troyen verraden was
ende hoe uut comen was eneas
ende in ytalien hadde al tlant
gheconquireert ende in sijn hant
ende comen soude gheweldelike
ende conquireren al vrankerike
ende verscalken tlant met crachte
men maecter ieghen diere grachte
ende hoghe mure ende vaste vesten
dies socht men raet ende vinc ten besten
si stichten borghe ende casteelen
daer up torren ende canteelen
marcomiris liet na sine doet
enen sone die was van prise goet
hi was lustich in alle saken
gheradech ende vroet in spraken
daer na vrankerike verstaerf
op een ende ander menech waerf
binnen dien gheviel datter here was een
so weert wasser nie negheen
van al den anderen daer te voren
dien hadden die fransoyse vercoren
bi der doghet die si aen hem saghen
dat sine crone daden draghen
gheheten was hi farramont
die wart gheweldich namecont
dat was deerste coninc in vrankerike
hi besette bescedenlike
al sijn recht ende siner baroene
als coninc sculdich was te doene
ende haer coren ende haer vreden
ende brochte up alle goede zeden
in vreden hilt hi ende van ghevechte
al sijn rike ende wel te rechte
ende gherne daden si dat hi gheboot
int xviist iaer bleef hi doot
doen bleef trike sinen sone ludoene
als het sculdich was te doene
dat was een coninc onghemint
die dogheden en hadde niet een twint
maer fel was hi ende vol van nide
ende emmer in werren ende in stride
jeghen die hoochste van den lande
als hem die vremde daden scande
moestijt doghen verholenlike
dus was beleet doe vrankerike
dorpers kindere trac hi voort
die waren te hove best ghehoort
ende worden overdadich ende wreet
ende daden vernoy ende menich leet
den hoochsten kinderen enten riken
maer god verledeghese haesteliken
van dien vernoye van dien bedwanghe
want hi levede harde onlanghe
maroveus was coninc daer naer
als ons de boec seghet over waer
doen waert coninc sijn sone ghiderijs
die nie ghewan lof no prijs
met siere felheden hi das verdiende
dat hi niemene hilt te vriende
na dien waert coninc van den rike
claudes sijn sone die doghendelike
berechte sijn lant ende sine bede
daer onlanghe hem ghestede
dattene bekeerde sente remijs
voordien dat quam sente denijs
hi wart kerstijn bi siere leeringhen
ende alle die hi mochte bedwinghen
met siere cracht met siere wijsheit
ghestaerkedi dat kerstinheit
ridderscap eerde hi ende minde
so hi elken beter kinde
so hi hem dede mere ere
in orloghen was hi here
altoes ieghen die sarrasine
ende hilt in vreden wel de sine
hine wilde noyt onthouden
soudenieren die van hem sceden souden
maer vremde ridderen hi omboot
ende gaf hem leen ende ghiften groot
so dat si hem ghewillich waren
noyt ne moeste van hem varen
ridder no seriant negheen
aen anderen here te soekene leen
die fransoyse waren tien tiden
verhoevaert harde van ghesmiden
ende in cleederen bi den here
ende al tlant te meerre ere
ten wapenen waren si behendich
ende in orloghe harde ghenendich
bi hem waertsi ontfruchtet meer
dan si te voren worden noyt eer
edele cnapen die hovesch waren
die gherne eerlijc hadden ghevaren
tien dat si hovesch waren ende wijs
ende dorpers kindere die hadden prijs
die trac hi voort die makedi rike
ende gaf hem sijn goet mildelike
want hi was lustich ende vroet
ende omoedich ende wel ghemoet
soudic u die canteele loven
gherechte die daer stoeden boven
daer ware vele toe te doene
some root some groene
some wit ende al marberijn
die niet en mochten versconet sijn
die havene wijt ende so ghedaen
datter wel binnen mochte staen
noch m scepe ofte mee
dat nie ne waert so sterc die zee
no so hart verstormt die wint
dat hem ghescaden mochte een twint
omtrent die stat buten mure
so ne was no borch no huus no scure
alse parthonopeus hadde ghesien
hem wonderde wat sijns soude ghescien
hine sach el niet noch
newaer het dochte hem elfs ghedroch
doch en sach hire el niet dan goet
dies ghetroosti hem in sinen moet
dat hi te min dies was vervaert
metten sporen noopti sijn paert
met desen peinsen met desen reden
quam hi toter poorten ghereden
een tor boven der poorten stont
die hadde ghecost menich pont
hi was van clenen marberstene
ende wit ghelijc yvoren beene
wel warensi meester diene wrochten
hi was hoghe cc ghelachten
rikeliker ghi gheene en kent
hi hadde te metene al omtrent
dcc ghelachten of lettel min
ter poorten quam hi ghereden in
in groten ghepeinse reet hi voort
ende die coutsiede van der poort
blicten algader als glas
so die reghen meerre was
so het scoonre was in die strate
daer sach hi menech scoon ghesate
menech scoon palays ende groot
some groene some root
some wit some zwart van marber fijn
ic wane nu niewerinc selke sijn
hi blicte ghelijc den claren viere
boven den appelen daer saten diere
lione draken voghelkine
diere ghewone plaghen te sine
dochtem staen in dier ghebaren
of si alle levende waren
den hemel boven die erde onder
daer mochtmen ane sien wonder
die zee ende die lucht wel bi sinne
ende meneghe creature daer inne
daer was ghemaect wint ende reghen
die sonne sceen claer daer ieghen
ende hoe die mane in elke maent
volwasset ende weder waent
der sterren gheloop ende haer kere
ende van ouden ieesten vele mere
meer dan ic u doe verstaen
dat segghic u sonder waen
in wille niet prisen boven maten
van der stat die scone straten
dat ghijt over favele hout
al haddic miner talen ghewout
in soude moghen niet volprisen
elke strate na haerre wisen
hine wiste wat doen no wat laten
als hi besien hadde die straten
die stat was harde rikeleec
al dinket u harde ommogheleec
dat grote wonder dat hi vant daer
ghi sulles ghelooven bet hier naer
als ic u die sake tellen sal
hoet quam ende hoet ghesciede al
alse parthonopeus hadde doorvaren
die straten die so rikelijc waren
entie sierhede al vernomen
waendi int paradijs sijn comen
dies haddi bliscap in sinen sin
daer ooc die rouwe weder was in
bliscap haddi van der scoonre stat
ende rouwe dat hi vruchte dat
die groote rijcheit die daer was
dat elfs ghedroch ware ende ghedwas
sach hi die dore wide staen ontaen
ende scoon vier daer binnen staen
ende daer toe harentare ghehecht
menech scone stallecht
ende al gherecht hi die tafelen sach
ende bet dan ic ghesegghen mach
ende met scoon lakenen ende claren
daer up die guldine candelaren
messe soutvate lepelkine
guldine scotelen selverine
menech selverne nap ende guldijn cop
niewer was prinche no bisscop
hine mochte nemen in sijn hant
den archsten cop dien hi vant
wijn ende broot sach hi ghenoech
daer hem die herte meest toe droech
maer ghesach hire groot ghereede
van vleesce ende van visscen beede
ten tafelen sach hi niemen gheseten
niemen drinken niemen eten
hine sach riddren noch papen
hine sach clerke no cnapen
hine sach vrouwe no ioncfrouwe
dies haddi toren ende rouwe
dat hi niet sach dat hadde lijf
no en hoorde speelman no speelwijf
no gijghen no simphonien
no tamboeren no meestrien
so vele pensedi ende merkede das
dat hine wiste weder het was
dat hire sach of waer of droom
so hi meer merkede ende nam goom
so het hem harder in dole makede
dat hine wiste ofti wakede
oft in enen slape ware
dus messelic sins wart hi in vare
maer die hongher ghinc in hem al te voren
daer af haddi den meesten toren
dat hi tetene sach voor hem staen
ende hire niet dorste ave vaen
als hi was comen bin der doren
quam hem een ghepeins te voren
dat hem was eerlijc ende goet
hi peinsede dat in sinen moet
soudi sterven soudi leven
of te scerne sijn ghedreven
dat hem eerlijcst ware ende goet el
te sine in den hoochsten castel
daer aen hovede al die stat
ende daer al te ghedooghene dat
so wat sijns ghescien soude
hi peinsde dat hi daerwaert woude
ende warp omme te hant sijn paert
ende voer ten hoghen castele waert
dat boven dander verre was best
ende rikelijcst was ghevest
met diepen grachte met hoghen muren
dat vinden wi in die scrifturen
datter toe behoorden torre ii
die coninc no keiser nemmermee
met crachte ne mochte ghewinnen
daer si bewaert waren binnen
in dien casteel voer hi al te hant
teer poorten die hi open vant
daer vant hi binnen so groot rijcheit
dat mi te te telnc waer onghereit
in die middel van der vesten
sach hi staen den alre besten
enten scoonsten tor dien noyt man sach
of daer ghi noyt of horet ghewach
ende al van finen marber ghehouwen
daer mochtmen dier werc aen scouwen
van der vesten die ommeganc
die was eer milen lanc
die tor stoet in de middewaerde
daer laghen wijngaerde
mersce bogaerde ende rivieren
daer mochtmen horen in menegher manieren
altoes die voghele singhen
daer sach men meneghe fonteine springhen
aen den ommesiden al omtrent
men sach andre palayse dusent
hoe scone het was hoe groot hoe wijt
niemene hadde verdroten die tijt
die de scoonheit allene van dien
tsinen wille mochte hebben ghesien
hine was so blide ghevielt so
dat hire af ghesciet hine waert onvro
daerwaert reet hi sinen draf
voor den palayse beetti af
den rikeliken graet hi op clam
ende als hi bin den palayse quam
in allen siden vant hi ghehecht
menich rikelijc stallecht
scone vier vant hier ooc
van droghen houte sonder rooc
hooghe tafelen ende breede
ende van etene grote ghereede
ende ten tafelen niemen gheseten
gherne haddi een lettel gheeten
ende ghinc hoofscelike hande dwaen
ten beckinen daer hi se vant staen
die ghegoten beede waren
van finen goude ende van claren
deen goot water dander ontfinct
van argher coppe men dicke drinct
beede van clareite ende van wine
dan uten arghesten beckine
als hi sine hande hadde ghedweghen
brochte men hem die dwale ghedreghen
maer hine sach niet diese droech
teerst dat hi hadde ghedroocht ghenoech
dedi als een edel ionghelinc
ter hoochster tafelen hi sitten ghinc
dat dedi om dat ende in dien
of hem evele souden ghescien
eer hi danen mochte gaen
dat hi int hoochste waer bevaen
om dat hi was van hoghen gheslechte
dochtem wel dat hi met rechte
ter hoochster tafelen sitten mochte
te meer hi was altoes in vrochte
dat hem die duvel in sijn ghedochte
door scamp dit te voren brochte
van allen tafelen in der zele
der tafelen waren daer so vele
datter ccc ridderen doe
met ghemake mochten sitten toe
ende als men hem een gherechte
brachte waest cume neder
op die tafle voor hem gheset
dat hise alle sach comen met
tallen tafelen diere waren ghelost
nochtan en sach hire here no drost
hine wiste hoet hem toe quam
ende wie dat voor hem nam
die scalen sach hi scinken
den wijn minderen ende niemen drinken
daer was ghedient wel te love
nie was man tgheenen hove
ghedient so hovescelike ende so wel
hine sacher scinken niewer in el
ter hoochster tafelen dan in goude
in groten coppen menichvoude
alle waren si guldijn sonder allene
sijn cop hi was van enen stene
die harde goet was ende diere
hi was ghemaect van enen saphiere
een lettel donkerachtich porprijn
niemene mochte deeren venijn
waert in dranke waert in ate
die dronke utien dieren vate
die scedel was een recht robijn
hine mochte scoonre no beter sijn
aen den steen leghet grote doghet
ten coppe was hi wel ghevoeghet
dat ic dies ghelooven en can
datten mochte ghevoeghen man
het ne hadde ghedaen der naturen sin
daer sach hi ghemaect groot wonder in
die appel was een carbonkel steen
die so claer omtrent hem sceen
ende gaf so groot licht ende so claer
dat men ne dorste bernen daer
int palays kersen of vier
sonder door rijckelijcheit ende cier
daer aen droghedi sine hande
doe quamen die crude mengherande
noten musscaten naghelkine
dic lactuarien vray ende fine
na die crude quam die clareit
dies ghenoech daer was ghereit
die scolaken waren daer op ghedaen
entie taflen sach hi te gaen
ende emmer was hi des in vare
dat het bi den duvel ware
doe ghinc hi sitten bi den viere
daer hem harde vakede sciere
ende peinsde na dat hem stoet
dat hem ware slapen goet
ende hem een bedde wel behoevede
door al dat hi so seere droevede
ende emmer vernoy was in wane
began hi teere cameren te gane
doe sach hi ii rikelike stallicht
al berrende voor hem op ghelicht
die voor hem in de camer ghinghen
hi seinde hem van quaden dinghen
ende volghede in die camer naer
dalre rikelijcst bedde vant hi daer
dat ye keiser of grave ghewan
daer es so vele prisens an
dat ic die cleeder dier toe hoorden
ne can gheprisen in corten woorden
dat covertoer die culcte pelline
die lijnlakene die oorcussine
die harde wit waren ende clene
rikeliker en saghedi nie ghene
om tcovertoer een lijste ghinc
die soeter rooc dan enech dinc
ende was van enen dieren eblie
ende woont in tlant van romonie
sijn vel dat rieket harde soete
haddics stade ende goede moete
ic souder u af segghen mee
dat dier es witter als die snee
ende es sochte ieghen alle diere
maer den serpenten eest overghiere
dat het neemt sijn aert int vier
dat doen en mach gheen ander dier
voor dat bedde lach een tapijt
beede even lanc ende even wijt
nie was ghemaket bet
daer stont een setel up gheset
daer die pickle af waren van goude
scoonre dan se iemen wenschen soude
daer up ghinc hi sitten neder
doe keerden beede die stallicht weder
deen neven den anderen tsamen
binden palayse danen si quamen
diemeer blevere so vele daer
dat al die camere was so claer
in dien ghelike of si binnen
onsteken ware in allen sinnen
die camere was van marbre porfiere
hi soude sijn goet clerc ende diere
die dat wonder bescriven soude
dat met lasure ende met goude
ghewracht was ende ghemaect van binnen
niemen mochts sinen wille ghewinnen
daer in te blivene dier was in
hine hadde ooc emmer so droeven sin
hine soude verhoghen diere in ware
so soete waest daer in ende so clare
hi sat neder ende soude af doen
beede cousen ende scoen
maer eer hire toe conste comen
waren si hem van den voeten ghenomen
doe ontcleede hi hem daer naer
ende ghinc ligghen up tbedde dat daer
scone stont ghemaect sonder orlof
so watter hem sal comen of
ooc ne was hi so niet vervaert
hine trac tcovertoer te hem waert
binnen dat hijt trac te sinen oren
dat licht dat daer was te voren
van den kersen verloos hi doe
maer hine conde gheweten hoe
want het warter in eens donker inne
doe vervaerde hem in sinen sinne
een woort hi niet te haer en seide
sijn hant hi coenlike weder leide
soe ghedooghet ende zweech stille
doe haddijs bet sinen wille
doe verboudi hem ende poghede
als hijt vernam dat sijt ghedoghede
ende soet niet makede ommare
dat hi hem strecte neven hare
ende hi in sinen arme ooc
haren smalen lichame looc
die bequame was ende soete
god gheve dat hijs ghenesen moete
jonchere seit soe doet wech u hande
u macher of comen grote scande
ende vernoy wel haestelike
doe dwanchise te hem hertelike
ende cussese aen haren mont
wel menech werven in corter stont
jonchere seit soe van uwen spele
toeghedi mi met crachte vele
waerdi wel hovesch ende vroet
ghine daet mi niet dat ghi nu doet
omdat ghi cracht hebt boven mi
ende mi gheen hulpe nu es bi
doedi mi vernoy ende toren
maer ic segghu wel te voren
ic saels sekerlike claghen
beede mannen ende maghen
die mi over u sullen wreken
hi lietse haren wille spreken
ende dede dat hem riet de minne
beede bi machte ende bi sinne
pluckedi die vrucht ende las
ende nutte dat wel soete was
so dat hi sinen wille verwaerf
doen speelden si alre eerste waerf
dat spel dat si noyt ne plaghen
no hi no soe in haren daghen
alsi dit spel hadden gheent
dat hem te voren was ombekent
al stillekine sprac soe te hem
wi arme sprac soe hoe cranc ic bem
haddic ghehadt cracht over mi
ofte ghesijn als starc als ghi
ende ghi wout beteren ende boeten
het soude minen toren soeten
vrouwe seiti dies waer ic vro
utermaten quaemt mi also
dat ghi mine boete wout ontfaen
ic soudu gherne sijn onderdaen
also langhe als ic sal leven
indien dat ghi mi dit wout vergheven
jonchere seit soe ghi seght wel
newaer ghi mans ghi sijt so fel
talreerst dat ghi moocht ghewinnen
uwen wille van onser minnen
dan houdire mede u sceren
des wi vrouwen wel souden onberen
maer woudijt te rechte merken
ghine sout niet op mi ghesterken
ende soudet niet in dien verstaen
dat ict lichtelec hadde ghedaen
nadien dat het so comen si
ne doedijs niet wanconnen mi
ic ben so weeldich ende so rike
dat ic coninc gheen en wike
dat ics mi niet makede diere
te doene uwen wille so sciere
wildi ghelooven der waerheit
in deder aen gheen dorperheit
ic sal u segghen waer bi
wel soete vrient nu hoort na mi
xx coninghe sijn mi onderdaen
ende daer toe te minen dienste staen
c hertoghen vc graven
die met goede ende met haven
mi sijn ghereet ende met lieden
altoes als icse wille ontbiden
daertoe van riddren ende drossaten
daer sijn so vele utermaten
die alle sijn onderdanech mi
nadien dat het dus comen si
so moghedijs wesen over here
ende hebben riken groot ende ere
wildi allene doen minen raet
ic sal u segghen hoe dat gaet
dat u lichte sal sijn te doene
het ghevel dat mine hoghe baroene
maer ten utersten setten si
algader die core aen mi
dat ic minen wille name
die scone ware ende mi bequame
ende dien ic van herten minnen mochte
ende mine minne niet vercochte
no door leen no door goet
doe die core dus aen mi stoet
mine spieres ic ute sande
haer ende daer in meneghen lande
maer ic sende namelike
int goede lant van vrankerike
daer riddren woonen van goeden seden
alsi vele pinen hadden leden
ende het quam ten ende van den iare
brochten si meneghe scone niemare
van meneghen ridder dies waerdich was
newaer die gone vermaten hem das
die van buten waren comen
dat si een kint hadden vernomen
van den gheslachte maroveus
ende was gheheten parthonopeus
die scone was starc ende stout
ende en was maer xiii iaer out
van u seiden si so vele doghede
dat ics in mijn herte hoghede
ende wart so begrepen met uwer minnen
doe dedic mi een scip ghewinnen
ende sceepte in in de haven van der port
ende arriveerde aen troyenbort
dats een havene van normendie
also als ics ieghen u lie
van danen voer ic in vrankerike
also ghesciet mi sekerlike
talreerst dat ic den coninc vant
saghickene u hebben bi der hant
ende lachen ende hebben spel
al der werelt bequamedi wel
dat men mi seide vandic waer
door u blevic xiiii nacht daer
om te kennene uwe sede
doe voeric danen ende dede
dat ic bi der lust die ic can
den coninc warp enen wille an
daer ghi een scip vont aen den lande
dat ic tuwen boef daer sande
dat u hier voerde ghemackelike
in die hoochste stat van minen rike
dies verwaerf ic aen dese vaert
dat ic niet ghesien en waert
no ghehoort al tote nu
soete lief hier omme segghic u
het es recht dat ics lie
al ben ic worden u amie
dat ghire niet sult merken bi
dat het te haestelike si
dat ic u liet uwen wille doen
want mi daer toe die minne spoen
eer ghi quaemt in dese stat
in allen palaysen haddic te bat
ghereeden doen na u comen
of ghi u herberghe hadt ghenomen
in eneghen palayse iewaer el
dat ic u daer soude hebben wel
ghedaen dienen vroe ende spade
van ate van dranke bi minen rade
tote dien termine ende ter wilen
dat gheseit es bi der consilen
miner hoghe liede miner hoghe manne
dat ic u mochte hebben danne
ghecoren teenen brudegome
ende hebbe ghemaket grote gome
ende op ghegheven in u hant
al mijn rike ende al mijn lant
in een palays saghic u liden
dat rikelijc was in allen ziden
maer door uwen fieren sin
so ne wildire niet bliven in
ghi leeter vele die rikelijc waren
ende quaemt teener hoochster borch ghevaren
die ghi vont wel bevest
van al dies u behoevede best
ende als u begonste slapen lusten
quaemdi ligghen om rusten
up minen bedde dat mine es
echt biddic u ende vermane des
al hebbic uwen wille ghedaen
dat ghire aen niet sult verstaen
uwe wedde seitse en nemic niet
newaer begoomt u ende besiet
dat ghi niet en lachtert mi
ende u eer daer met ghehoghet si
binnen derre talen wart hi in slape
doe helsede si den kinschen knape
ende drever hare werelt mede
si taste sine sachte lede
si custene ghinder ende hier
si custe sinen mont ende sine lier
sine oghen sinen hals ende sine kele
die grote bliscap van den spele
die si hadde met haren amijs
dat prisede si vore tparadijs
dies spels en mochte niet sijn ghenoech
dat sine met cussene iet verdroech
dat was bedie dat si vruchte
dat sine pinen ende wecken mochte
ende en weckes niet want si sach
dat hi verpijnt ende moede lach
ende alset tote dien daghe quam
ende die sonne ten trone op clam
die ionghelinc die met ghemake
hadde gheslapen wart in wake
talreerst dat hi sine oghen op dede
sach hi die meeste cierhede
binnen der cameren daer hi in lach
die hi te voren ie ghesach
harde groot delijt so hadde hi das
maer die ioncfrouwe die met hem was
vore den daghe hadde hise verloren
dat hise en mochte sien noch horen
ende alse hi heme soude cleden
ende daer toe began ghereden
sine cleder hi niet en vant
maer men brachte heme betre te hant
ende scoonre ende ghescepen bet
alse hise ane heme hadde gheset
van den bedde hi thant op stoet
dat rikelijc was ende goet
een ghescoyte hi dede doe an
so diere hi nie engheen en ghewan
doe brachten heme twater die beckine
die scone waren ende guldine
doe quam wel ghereet die dwale
dit algader bequam heme wale
alse heme dese dienst was ghedaen
quam hi in den palayse ghegaen
dat eten op die tafle stoet
scone rikelijc ende goet
daer hijt sach dats hem hoghede
hi ghinc sitten daert hem best voeghede
daer was heme ghedient harde wel
heme en vernoyde enghene dinc el
maer dat hi noch man noch wijf
noch enghene dinc sach die hadde lijf
int hogheste sitten was hi gheseten
alse hi een luttel hadde gheeten
ghinc hi den graet nederwaert
daer hi hadde ghelaten sijn paert
ende vant een teldende ors daer staende
aldaer hi sijn paert vinden waende
starc ende groot ende langhe ghedaghet
beter ghi nie engheen en saghet
daertoe dat so ravenswart was
dat hi een deel ontvruchte das
dat het van squaden halven ware
doch en was hijs niet so in vare
hine sat op dat rijclijc paert
ende reet ten hoghen torre waert
ende beette neder ende op clam
tes hi ten cantelen quam
het was claer ende scone weder
hi sach int oest ter zeewert neder
daer hi engheen inde af en sach
van der zee wasser groot ghelach
want groote rijcheit quam aldaer
met scepen gheseilt voor ende naer
diere samite ciglatoene
cindale rode ghele ende groene
diere pelne alexandrine
diere hovelakene gurdelkine
orsse die goet ende scone waren
valken haveke ende sparwaren
bontwerc grau ende ermerijn
mirre ende wierooc peper ende comijn
geroffelsnaghele note moscaten
galigaen pumegarnaten
gingebere ende seduare
kanele ende meneghe diere ware
van lactuarien meneghe maniere
meneghe goede specie ende diere
ende van allen cierheiden een deel
quam met scepe ane dien casteel
doe ghinc hi staen recht int suut
ende sach ten cantelen boven uut
daerwart sach hi die bogaerde staen
die heme dochten hebben bevaen
slants ere milen lanc ochte mee
hi sach die wijngaerde neven die zee
so lanc ende so breet ende so slecht
niet en sach hi sonder wijngaert echt
doe ghinc hi staen ane die weste side
ende sach verre ende wide
daer sach hi tlant breet ende slecht
gheerijt ende ghesayt wel na recht
so breet docht hem daer hijt sach
tlant dat daer ghewonnen lach
dats heme also ghevoechlike
dochte sijn tenen conincrike
doe ghinc hi bander side int noort
daer sach hi die rijclike poort
ghevisiert harde wel
ane deene side die orie vel
van hoghen neder in die zee
wel xxx ghelachte ochte mee
daer was die orie harde diep
die brugghe die daer over liep
was al beset met cantelen
ende al ghemaect met quarelen
die goet waren ende diere
daer tenden over die riviere
sach hi enen casteel staen ghevest
hi was altoes so wel bewest
van spisen ende van riddren binnen
dattene nieman en mochte winnen
die scoonste mersch daer buten lach
ende die beste die hi nie sach
wel tien milen lanc neven die zee
ende twee milen breet ochte mee
daer tenden was i groot wout
daer stont in harde scone hout
menech scone boom daer binnen stoet
daer was van meneghen voghele broet
maer daer broeden alre meest
haveke ende valken in tforeest
die meneghen heigher ende odevaer
dicke brachten sijns lijfs in ghevaer
daer die ionchere dit als hi mach
ende daer toe menech ander ghesach
prijsde hi tlant goet ende rike
heme dochte staen ghelachlike
die casteel te menegher dinc
dus corte sinen dach die ionghelinc
dat heme niet en vernoyde die stonde
tes het quam ten avonde
doe ghinc hi van den torne neder
ende keerde ten palayse weder
daer beette hi neder vore die dore
ende liet sijn swart ors staen daer vore
ende ghinc int palays daer vant hi echt
die taflen scone ende wel gherecht
daer was echt ghedient wale
tallen taflen in die zale
van allen dies sijn herte gheerde
hem en mesquam niet noch en deerde
sonder ene dinc allene
dat hi creature enghene
die hadde lijf mochte ghehoren
noch sien dies hadde hi toren
alse die taflen waren op ghedaen
ghinc hi ten viere sitten saen
op enen rijcliken tapijt
ende alst heme dochte slapens tijt
sach hi risen twee candelaren
die beide van finen goude waren
met tween stallichten bernende claer
si ghinghen vore ende hi volghede naer
tes sine te bedde hadden bracht
daer hi op lach den andren nacht
doe keerden si beide weder
ende hi ghinc te handen sitten neder
ende begonde hem tontscoene
ende sine cleder ute te doene
ende alse hi heme soude decken
ende tcovertoer te hemewert trecken
wardet daer binnen donker saen
ende die ioncfrouwe quam ghegaen
die hi wel ontfinc ende dede
algader sinen wille daer mede
neven der side van der zee
twee grote dachvaerde ofte mee
teerst loopt soe bi marberoen
daer ridders wonen die gherne doen
mijn ghebot ende te minen dienste staen
dien casteel hevet van mi te lene ontfaen
aernout die sonen heeft vive
bi beatrisen sinen wive
staerke ridders ende grote
sulctijt comen die gallote
bi der zee ofte uutlaghen
die met rove hem bejaghen
die vanghet hi met crachte ende bint
so dat hise mi ghebonden sint
dan lopet die ore bi orac
ende bi suscis ende bi cyrac
neven berghen ende neven roken
soe hevet binnen haren lope beloken
hondert castele ende meer
dan doet soe haren wederkeer
als soet hevet ghelopen al
hier in de zee doet soe haren val
nu weetti dat water heet die ore
ende die casteel hetet chiefdore
hovet van ore bediedet dat
nu mach ment in dietsce verstaen te bat
om dat hier die ore beede doet
springhet ende vallet in de zeevloet
so es de casteel chiefdore gheheten
nu moeti minen name weten
melior es die name mijn
wildi vroet ende ghestade sijn
ghi sult van mi hebben groten scat
dat ghi nemmer en begheert bat
indien dat ict te voren weet
het en sal u sijn ghereet
bi dien dat ghire pinet om niet
none penst hoe ghi mi siet
no nemmer en doet ghene laghe
totien termine tote dien daghe
dien ic ghesprac ieghen mine man
daer al mine ere leghet an
vrouwe seiti als helpe mi god
men mochte mi houden over sot
ende over argher dan i dief
verriedic dus mijn soete lief
dese rede verdraghet nu echt
selwi spreken daer af maer tes recht
dat ic u thant vraghe wat sal sijn
uwe dachcortinghe morghijn
of ghi wilt varen in rivieren
of bersen int wout ten wilden dieren
ghevallet dat ghi kieset die jaghet
ende u die herte daer toe draghet
so sal ic u segghen hoet steet
morghin als ghi sult sijn ghereet
na etene sal men u te voren
bringhen den alre scoonsten horen
dien ghi nie saghet suldi segghen
dien sal men up die tafle legghen
dien voert met u als ghi wech ridet
ende als ghi die mersce lidet
so set den horen aen uwen mont
ende blaester mede als ghi wel cont
dan suldi sien die honde comen
als si den horen hebben vernomen
die snelste die ghi noyt saghet
ende goet ende nuttelijc ter jaghet
honden bracken ende siesen
wildi ooc die jacht niet verkiesen
ende ghi in rivieren wilt riden
in ere camere hier besiden
staen haveke valken sporewaren
ende als ghi u wilt merghen varen
daer nemet als vele als u voeghen
daer moghedi af sien scone vloghen
vrouwe seiti mi ghelievet meest
dese eerste waerf int foreest
mi te merghene metten honden
dat ic mi daer te bet wille beconden
dit dochte haer goet dat seit soe
in slape worden si beede doe
soe in sinen arem ende hi in de hare
ic dar wel segghen openbare
dat haer negheen die tijt vermoyt
no nemmermeer en hadde vernoyt
al hadde die nacht langher gheduert
want die minne es so ghenatuert
datter ghene mate dochte toe
die nacht leet ende smorgens vroe
als die sonne op was ghegaen
ende hi sine cleder aen hadde ghedaen
na etene brocht men hem den horen
alst hem was gheseit te voren
bracken siesen ende winde
ende alle so swart dat dien kinde
vele te meer wanhaghede dies
daer quam een groot hont een lanc sies
hi hadde om den hals sijn
enen halsbant claer guldijn
die rinc entie cnoop daer ane
costen groot goet na minen wane
den enen haddi neven hem in hant
so langhe datti een spoor vant
dat hadde ghemaect een everswijn
dat out wel vier jaer mochte sijn
dien volghedi metten slaghen
beede in boscagen ende in haghen
so langhe dat hi porrede wilt
dien sies dien hi bi der leisen hilt
dien liet hire te handen toe
die grote honde ontcoppeldi doe
daer mocht men hebben scoon iacht ghesien
die honde saghen den ever vlien
daer was ghebielt so menechvout
dat ghescal vervulde al thout
die ever mochte niet ontgaen
twee snelle honden verliepene saen
ende velden ter eerden in een dal
dien ever gaf hi den honden al
dit was sdaechs sine merghinghe
sijn spel ende sijn dachcortinghe
ter herberghe keerdi weder doe
maer hi verloos hine wiste hoe
alle die honde sonder ii winde
die bleven altoes metten kinde
dat hem te min vernoyen soude
so waer hi wandelen woude
die jonghelinc at ende dranc ghenoech
alles dies sijn herte ghedroech
achter etene hi te bedde ghinc
daer quam die joncfrouwe die hi ontfinc
vriendelijc ende met soeten spele
si loeghen ende si spraken vele
ende dreven haer werelt onder heme
als den jonghen wel gheteme
die hadde ghehoort hare rede
daer soe hem die nacht corte mede
van minen lieve ende anders niet
god die alle dinc voorsiet
hi moete gheven dat mi die soete
haer minne wederdeelen moete
als die joncfrouwe dede den kinde
dat soe met herten minde
parthonopeus hadde bliscap groot
te sprekene van hem slaet mi te doot
hine sach sijn lief neghenen tijt
maer hi hadder mede groot delijt
groot amours ende groot spel
van den minen hebbic niet el
sonder allene dat ict scouwe
hi hadde bliscap ende ic rouwe
parthonopeus was aldaer
met groter bliscap wel een jaer
dat hire binnen niet en droevede
hi hadde van al dat hem ghevoeghede
hi hadde goede jacht ten dieren
ende goet ghebeet in rivieren
so setti sinen sin aen dat
dat hi alle vriende vergat
sine moeder ende sinen vader
daer toe sine maghe algader
ende hi om ghene dinc el ne achte
no bi daghe no bi nachte
sonder der ghere die hi minde
ende sine vogle ende sine winde
daer mede haddi sinen wille so wel
dat hi begheerde gheen dinc el
alst quam ten ende van den jare
wart hi peinsende haer ende dare
ende peinsde wanen hi was gheboren
doe alre eerst quam hem te voren
hoe gherne hi sijn oom soude scouwen
snachts teldijt der joncfrouwen
ende bat orlof te lande te vaerne
jonchere seit soe dat doe ic gaerne
ic love wel dat ghire vaert
in dien dat ghi hebt te mi waert
altoes gherechte minne
dat ghi in uwe herte binnen
ne doet el ghene vrouwe
ende ghi mi hout rechte trouwe
beseten ende u ander borghe
daer es van binnen grote sorghe
daer suldi vinden meneghen viant
ende in werren algader tlant
nu weest lustich ende ghestade
ende vaerter toe bi minen rade
sijt goet ten spere ende ten scilde
goet ende hovesch ende milde
pinet om ere ende om doghet
sijt wel ghesedet daer ghi moghet
groetet al die liede minlike
ghevet goeden ridders mildelike
dat si u wesen van herten hout
ghevet hem selver ende gout
en sorghet niet wanen tcomen sal
ic saelt u selve doen hebben al
ne weest uwer spraken niet te diere
sijt omoedich ende goedertiere
jeghen rike ende jeghen aerme
hout altoes in u bescaerme
aldaers behoevet die heleghe kerke
eret papen ende clerke
dan sal u hout sijn god onse here
bi siere hulpe sal u ere
ende u prijs te meerre wesen
echt biddic u boven al desen
dat ghi nemmer so dom ne sijt
dat ghire raet toe soeket voor tijt
no lust hoe ghi mi moghet scouwen
want het soude u sere rouwen
so wiere u toe gave raet
ic segghe u wel hi riede u quaet
noch biddic u ene ander bede
als ghi daer hebt ghemaect vrede
ne merret niet langhe in vrankerike
maer comet te mi sekerlike
door minen wille ende uwe vrome
ghi sult mi sijn willecome
vrouwe seiti ic hebbe wel verstaen
hoe dese lesse es vergaen
ende wel vernomen dit sermoen
ic soude node pine doen
no poghen hoe ic u mochte sien
ic sal emmer bliven in dien
began hi reeden sine vaert
te vaerne te vrankerike waert
want hi hadde groot toeverlaet
ter ghere die hem gaf den raet
jeghen avont hi ter havene reet
daer vant hi sijn scip staen god weet
dat hem die joncfrouwe daer sinde
hi scepede sijn ors ende sine winde
bi den ganghe hi ten scepe ghinc
binnen den scepe vant die jonghelinc
een bedde ghemaect sachte ende wel
doe ne wisti wat beghinnen el
maer hi ghinker up ligghen slapen
doe ghinghen te seile die seilcnapen
enten roedere die stierens plach
diemeer hire negheen en sach
si traken tseil boven hooch
ende tscip metten winde vlooch
was die wint staerker was hi cranker
na xiv daghe scoten si den anker
in die oire doet men mi verstaen
doe ne mochte dat scip niet vorder gaen
no dat no gheen ander als groot
doe bewaterden si den boot
daer een rikelec bedde was inne
sachte ghemaect ende wel bi sinne
daer leiden si op den jonghelinc
dat dunct mi een vremde dinc
dat hi niet ne wart ontwake
hi was ghevoert al met ghemake
sonder vernoy ofte toren
bi bloys danen hi was gheboren
ende als hi up tlant was ghegaen
wart hi in wake ende sach staen
sijn paert ende sine honde op tlant
ende sach dien boot keren te hant
nochtan dat hire niemen sach
die stierens of die roeyens plach
die boot ghinc neder in die oire
doe jammerde hem om melioere
daer algader lach aen sijn raet
sijn hulpe sijn troost sijn toeverlaet
ende waert pensende in sinen moet
gave hem god aventure goet
teerst dat hi mochte met eren
soudi naer chiefdore wederkeren
met groten laste ende met swaren
die alle ravenzwart waren
ende scone dat segghic u over waer
hem volgheden twaelf garsoene naer
ghecleet met purper ende met siden
daerna sach hi enen ridder riden
edelijc ghedaen starc ende stout
diemeer was hi grau ende out
scone was hi van allen leden
als tkint quam aen hem ghereden
jonchere seiti al overluut
bi mi ontbiet u groot saluut
mijne joncfrouwe melioer die u hevet
vercoren voor alle dinc dat levet
soe ontbiet u hare minne
ende trouwe met ghestaden sinne
soe bidt dat ghi om haer peinst
ende ghene lust daer toe en veinst
hoe ghise ghesiet voor dien dach
dat tuwer ere wesen mach
want het soude u sere rouwen
ic raedt u ooc met goeder trouwen
here seiti sijt willecome
om onse ere om onse vrome
sal ic poghen spade ende vroe
god selve ghestarke mi daer toe
ende jonne mi des dat ic die soete
voor tijt niet ghe sien en moete
jonchere seiti nu wilt ontfaen
die somers die hier gheladen staen
beede met selvere ende met goude
of ghi wilt hebben hare houde
so pijnt u emmer te doene wel
ende hebt sorghe niewer om el
dan om joesten ende tornieren
ende andersins in ghere manieren
pijnt om ere ende om doghet
ende prijs te hebbene daer ghi moghet
soe ombiet u dat ghi niet
rudder en wert tes ghise siet
ende ghi weder comet te hare
ende ghise nemet openbare
dat es bedie dat soe dies gheert
dat soe u selve wilt gorden tsweert
god moet u behouden tleven
ende moet u hulpe daer toe gheven
dat vrankerike blijft in eren
ende ghi sniemen moet wederkeren
bin desen hi hem omme wende
ende sciet wenende van den kinde
doe namen orlof die garsoene
ende troostene emmer wel te doene
ende hi sinen lieve trouwe hilde
ende hi hovesch waer ende milde
so dat hi goeden prijs ontfinghe
daer nam elc orlof sonderlinghe
ende voeren danen si comen waren
doe waren si altehant ontfaren
dat hise ghelosede hine wiste hoe
die someren dreef hi voor hem doe
die te bloys den weg aennamen
ende als si voor die poorte quamen
ende die poortwaerder sach dat goet
wart hi peinsende in sinen moet
dat god daer selve hadde ghesint
maer als hi verkende tkint
met groter bliscap hijt ontfinc
het dochtem wonderlike dinc
ende liep tsier vrouwen ende seide hare
dat haer sone comen ware
doe ghinese jeghen hem haestelike
ende ontfinkene blidelike
als haren sone dien soe te voren
sonder wanc waende hebben verloren
van groter bliscap weende soe
in haren armen nam soene doe
wel moederlike cusset soene
als soe wel sculdech was te doene
van groter bliscap ne sprac soe niet
als van jammere dickent ghesciet
al swighende dede soene saen
in ene camere met haer gaen
ende deden sitten neven hare
ende began hem vraghen harentare
soe vraghede wat hem hadde ghewerret
dat hi so langhe hadde ghemerret
ende teldem dat beede gader
die coninc sijn oom ende sijn vader
die van geneven ende van pisen
so wat rudder was van prisen
die goets lijfs was ende onvervaert
hi trac te vrankerike waert
om die doghet ende om die hovesheit
die van parthonopeus was gheseit
hier binnen so was dach ghenomen
dat tvolc te wighe soude comen
eens disendaechs ende die coninghe bede
dies daden si beede sekerhede
doe moesten si wachten na dien dach
daer grotelike haer ere aen lach
doe sende die coninc van vrankerike
sine letteren overal in sijn rike
den ertscenbisscop van canasien
tallen bisscoppen tallen abdien
dat si in hare ghebede baden
dattene god door sine ghenaden
moeste ghesterken entie sine
in den wijch ieghen die sarrasine
ende omboot hem dat si souden
den wijch op tvelt voor cakers houden
alle gader sijt gherne daden
ende lasen over hem ende baden
dat was daerna bor langhe
eens maendachs vroe ter zonne opganghe
sornagur te ghisors binnen was
in enen bogaert op tgras
was hi gheseten in die scade
ende hadde gheroepen tsinen rade
wel c siere hoochster man
die ic al niet ghenoemen can
alle saten si ende zweghen
selve haddi thooft neder ghesleghen
doe hief hijt op ende sprac dese woort
ghi heren seiti nu hoort
morghen vroe ter zonne opganc
sullen wi storm hebben sonder wanc
ieghen goede ridderen ende coene
nu raet ghi heren ghi baroene
hoe men best te deser sake vare
ende men tvolc te rechte scare
een stic si allegader zweghen
die coninc lomeer van norwegen
aen die orloghe connen si bet dan wi
boven al desen hebben si
met hem parthonopeuse van bloys
den starcsten enten scoonsten fransoys
die noyt quam in vrankerike
door sine doghet natuerlike
die men aen hem hevet vernomen
es so groot volc totem comen
dat sijs mee hebben dan wi
ende comen bet aen dan wi bedi
bewanic nie wighes so help mi god
naest boot u die coninc scone ghebot
hi boot ghevult met scatte
cc scrine over al datte
met pellele met dieren ghewaden
c somere wel gheladen
c mulen met sochten ganghe
spaensce ende ghedaghet langhe
m ors goet ende snel
m valken vlieghende wel
m haveke scone ende groot
daertoe hi uwen raetghevers boot
coppe ende nappe harde vele
ende menech prosent van edelen juwele
noch woudic dat ment hadde ghenomen
noch riedic mocht daer toe comen
datti dit selve woude bieden
dat wijs ons noch bet berieden
ende nament het es so scone
ende lieten hem hebben sine crone
als hi dus hadde gheraden te keren
een lettel zweghen si alle de heren
doe sprac mijn here faburijn
een dalre scoonste sarrasijn
die in al there was te hant
hi was coninc in der wenden lant
here coninc seiti wel hevet gheseit
mijn here lomeer ende hovesheit
ten orloghe badi omme raet
mi dunct dat sine redene so staet
dat hi raet te keerne weder
tuwen lande daer u ne weder
no ere no vrome leghet an
ondanc hebbe die goede man
onse ere vercoopen om have
hi dede niet wel dier raet toe gave
dat darric wel segghen overluut
wi sijn van verren gheporret uut
nu weten coenlike toe varen
ende doet besetten vroe die scaren
sullen wi met eren rumen tlant
wi hebben hier so meneghen viant
die onsen lachter harde begheren
wi moeten ons in den storm verweren
ende al ghemenelijc bliven doot
waer souden wi vlien al quaemter noot
doe sweech die coninc faburijn
mettien sprac mijn here maroijn
die was in dorcanien coninc
in laet seiti door ghene dinc
in saelt segghen openbare
sulke tale als te prisene ware
hevet gheseit mijn here lomeer
maer hi seght als een bacheleer
wi sijn alle worden moede
ende hebben ghewallet in sewes vloede
die fransoyse sijn gherust wel
nu al ne vruchten wi niet el
maer dat wise soeken met onrechte
ic segghe u wel ende verplechte
dat wi ghenoech hadden te doene
daertoe sijn si starc ende coene
ende beter ten wapenen dan wi sijn
als het wel laetst wart aen scijn
onsen volke dat wi verloren
na dien dat ics can verhoren
ende na die vroetscap die ic kinne
so radic wel bi goeden sinne
dat men dat scone ghebot neme
ende wi laten ghebruken heme
haers lants met goede ende met minnen
wine connent met crachte niet ghewinnen
na deser tale stont op te hant
die coninc fursijn van irlant
die wel sprac in sijn latijn
here maroijn seiti here maroijn
ghi hebt hier sulke tale gheseit
dat ic aen merke al hovesheit
dat es quansijs dese hevet gheseit
wijsdom groot ende dese dompheit
nu merkic hier aen uwe woort
dat die grauwe den iongheren hoort
wijsdom segghen dat hijs int herte
toren niet hevet noch smerte
here maroijn twi en ghedinct u das
doe die coninc tsinen lande was
doe riedi hem nerenstelike
dit lant te winne ende dat rike
nu radi dat hi wederkere
te lande weder sonder ere
sonder allene dat hi neme
scat ende have wat soudse heme
es dit u sin ende u wijsdoem
daer ghi af hout groten roem
doe die coninc van vrankerike
waende verliesen al sijn rike
ende hi lettel hadde van lieden
doe dedi scone ghebod ons bieden
nu es sijn hulpe groot
nu en gave hi niet dat hi doe boot
ic weet heesscede men hem tsijn
hi souts vele te fierre sijn
ende overmoedech ende tonsachter
dus souden wi bliven in den lachter
die here faburijn gaf goeden raet
dit eist ende na dien dat staet
wi moeten comen int ghevecht
of wi recht hebben of onrecht
sullen wi dies te bloeder sijn
ic hadde liever here maroijn
goet te sine met onrechte
in enen stride dan bloot met rechte
doe sprac die palesgrave mares
sconincs rechtere ende antwerde des
aen hem stont al sconincs raet
hi conste talen goet ende quaet
here coninc seiti nu hoort na mi
ende peinster omme ja ne saghedi
dien gonen quaden loghenare
van norweghen die dat mare
maecte ende seide openbare
dat al vrankerike ware
dat wi nember dore enghenen prijch
jeghen die fransoyse en hebben wijch
dese raet ende dese tale
bequam al den sarrasinen wale
sonder allene faburine
ende van irlant den coninc furtine
alse die coninc sornagur hoorde
mares raet ende sine woorde
ne dochtens heme no scone no goet
hi sach claerlike ende verstoet
dade hijt dat hi ghelachtert ware
des en woude hi niet oppenbare
sinen mannen ontdecken sijn ghepens
dat hi wandelde hare ende ghens
siere manne was vele ende hi allene
ende vruchte dat hise alle ghemene
heme onwillech maken soude
ende seide dat hi volghen woude
siere manne wille ende haren rade
ende hiet hen metter dagherade
there doen porren ende ghereiden
ende ghewapent die scaren leiden
op den plain vore die borch te cars
ende doen den fransoysen wanen wars
daer soude al sijn die sameninghe
so wie soet daer na verghinghe
doe inde die coninc sine sprake
ende sciet van hen bi derre sake
tere cameren ghinc hi werdelike
op een bedde ligghen droeflike
ende dede hem daerin beluken
daer hi sijns rouwen woude ghebruken
ende niet en soude sijn oppenbaer
hi wranc sine hande hi trac sijn haer
ende dreef dat alre meeste seer
dat coninc dede noyt eer
ay arme seit hi ellendech man
dat ic noyt lijf ghewan
ende mi mares dus heeft ghelachtert
ende verraden ende gheachtert
bi valscen rade dien hi ghevet
ende hi al onghewillech hevet
mine man ghemaect ende benomen
dat si te wighe niet en comen
doe ickene teerst dede ane minen raet
was hi onwert ende quaet
een caitijf eens dorpers sone
die luttel eren was ghewone
sinen dienst ic heme wel gout
daer ic heme gaf so grote ghewout
eens dorpers sone daer ic ave
maecte enen palesgrave
mine hulde hi daer mede ghewan
dat hi rovede op mine man
ende dede mi verstaen sekerlike
dat si mi alle ghemeinlike
niden ende haten toter doot
het was wel recht si haddens noot
het es wel recht dat si mi haten
ende vloeken harde ende verwaten
dat ic so hoghe boven hen verhief
enen verradere enen bosen dief
die hen vernoy duet ende lachter
ende hare recht trect emmer achter
dies hen en heeft enghene hale
ende loopt op hen met siere tale
ende heeft beloken in sine hant
arme ende rike ende al mijn lant
ende heeft bracht bi minen ghedoghe
sine onwerde maghe so hoghe
dat si sitten in minen vesten
minen hoghesten mannen ende den besten
daer heeft hi so ghevaren ieghen
ende so ghenedert dat si ne pleghen
neghene tijtcortinghe noch met honden
noch met voghele ten ghenen stonden
sine hebben spel noch dachcortinghe
daer si ooc comen ten ghedinghe
trect hi achter hare gherechte
des haten si mi wel met rechte
dus hebbic verloren hare houde
bi mi niet bi haerre scoude
ende bi den rade dien ghevet mares
die hen van herten onhout es
dese heeftse te minen onghevalle
arm ghemaect ende onwert alle
ende mi ooc arm al die ghelike
hadden si gnoech so waric rike
haddic mi ane hen ghehouden
nu wetic wel dat si mi souden
te minen eren hebben ghedient
ende mi gheweest ghetrouwe vrient
nu es met mi comen hier
menech goet riddre menech soudier
die mi wel half vreemde sijn
dore hen selven ende dore tmijn
ende niet dore mi sijn si hier comen
talreerst dat si hebben ghenomen
hare leversoen dan selen si
willen hebben ghichten van mi
iedoch so wat so mi ghesciet
sijt vrome sijt scade sine achtens niet
sine levens niet tonsachter
dore mine scade door minen lachter
derre en es mi ooc engheen so hout
talreerst dat hi heeft sijn sout
hine sal varen siere straten
ende sal mi hier in dorloghe laten
lonic heme dese warf
hi sal mi echter alse mi bedarf
ghehulpech sijn ghetrouwelike
maer lonic heme qualike
talreerst dat hijs hevet stade
sal hi poghen ombe mine scade
maer haddic mine man met mi bracht
die mi mares heeft verwracht
ende icse te vriende hadde ghehouden
ic mach wel weten dat si souden
gherne setten lijf ende ere
ende goet te wets met haren here
sone waric niet in derre noot
eer soudense alle bliven doot
eer si ghedogheden dat men dade
haren here lachter ende scade
nu heeft se die verradere doot
ende ghemaect alles goedes bloot
dat si den tijt met ancste liden
sine hebben wat teren noch wat riden
ende leven met groten sorghen
sine connen verwedden noch verborghen
so benoot ic se alle liet
die vive en moghen den sesten niet
ghewapenen al droeghen si over een
si hebben verset lant ende leen
die woeker hevet hen al ghenomen
dat hen te vromen soude comen
hier omme eest dat si mi niden
ende sijn mi onhout tallen tiden
hier omme si alle daghe spien
hoe si moghen comen in dien
dat si mi vernoy beraden
hets recht dat si mi gherne scaden
want icse hebbe ghevellet neder
maer quamic noch te lande weder
ende mi god behilde dat leven
ic soude hen smijns so vele gheven
dat si mi souden wesen hout
ende gheven hen in hare ghewout
desen verradere desen quaet
marese die mi gaf den raet
te doene haren wille daer mede
alse hi te voren met hen dede
doe sweech hi een stucke ende began
te pensene alse een droeve man
hoe hi heme best verweren soude
dat menne blode niet en scoude
hi kinde heme selven goet ende sterc
ende riep te hem enen sinen clerc
die oppenbare ende stillekine
te sinen rade plach te sine
vrient seit hi du heves wel ghehoort
mares raet ende sine woort
hoe hi heeft mine coene helde
so verbloot dat si te velde
te wighe niet en willen comen
dus heeft hi mi mine ere benomen
dus heeft mi dese quaet verraden
ay here seit hi door u ghenaden
en belghes u niet dat ic segghen sal
ghi hebt waer gheseghet al
alle gader so sijn wijs erre
die u bi sijn ende verre
dat ghi den dorpre hebt verheven
ende ghi hem hebt daer toe ghegheven
ghewout boven uwe hoghe man
waendi dat hi u goedes an
ende seide hoe gherne hi saghe
sine vriende ende sine maghe
die zere van hem verdroevet waren
ende bat dat hi moeste varen
een stic tsinen vrienden weder
van desen woorde ontsanc haer neder
haer herte ende soe versuchte
minne seit soe hoe zere ic vruchte
dat ghi tonsen vernoye vaert
ende sult mesdoen iet aen die vaert
u moeder salre u spanen toe
ende pine doen spade ende vroe
hoe soe u mach bringhen in dien
dat ghi mi selt sonder orlof sien
want soe wel waent over waer
dat ghi altoes sout wesen daer
of ghi ghebraect mijn ghebot
soete minne ghenade door god
ende peinster omme wel soete vrient
dat ic dies niet en hebbe verdient
ic biddu oft so comen si
dat ghi sceden wilt van mi
slaet mi te doot dat es mi sachter
dan ghi mi doet ter werelt lachter
ghi moghet wesen sekerlike
al uwe daghe in vrankerike
ghine wilt selve dat ghi keer
te mi ne dorst doen niet eer
dat verlies waer mi wel groot
maer dadijt dat ic u verboot
ende daer mede scede onse minne
so waer ic doot in alle sinne
meer dan sterven waer mijn leven
dan soudic suchten ende beven
vele bidden sonder ghenaden
ende sijn buten allen raden
alre bliscap soudic derven
ende alle daghe levende sterven
ende hebben emmer wers na quade
van smorghens vroe tote savonts spade
minen lichame soudic verwaten
mine herte vloeken ende haten
vele soudic peinsen ende waken
met cranker hopen langhe haken
nacht ende dach ende alle tijt
dus ghedaen spel ende delijt
heeft die gone ende sijt ghewes
die mesdadech van minnen es
ende also mint als ic minne
ende ghestade es van sinen sinne
sceedi van mi dats mi ghereet
ende soude ghedoghen dit grote leet
als lief haddic in die helle te sine
nochtan wetic dat sulke pine
ende sulc torment es in der hellen
dat ment niet en mach vertellen
maer mi soude doen vele onsachter
dit ghesceet ende dit lachter
wel soete vrient als es de boose
van dien anderen comt mere noose
nu es u moeder die wel waent
dat die duvel si die u spaent
ende elfs ghedroch al dat ic doe
ende salre doen haer macht toe
hoe soe sal moghen doen dat ghi
bet sult ghelooven hare dan mi
dat es dat ic sorghe sere
ende duchte dat bi desen kere
onse minne ghestoort sal sijn
temeer es si in therte mijn
so gherecht ende so gheware
dat ghire niet dorst sijn in vare
vrouwe seiti dies es gheen noot
so help mi god die mi gheboot
dat ne mochte niet ghemaken
no man no wijf bi ghere saken
no bi trooste no bi rade
dat ic meer ieghen u mesdade
daer ic dus sta in uwen sinne
ende ic dat weet ende verkinne
so waer mijn valscheit alte groot
soudic u bringhen in sulker noot
ende maken ave beede mi ende u
der bliscap die wi hebben nu
hoe mochte mi iemen dat gheraden
dat so grotelec tonser scaden
ende tonsen lachter soude ghedraghen
nemmer en dorsti dies ghewaghen
dat hise no helst no cust
no haer no weder spelens lust
ende niet ne slapen bin der nacht
smorghens parthonopeus als hi heeft gheacht
na etene ghinc hi ter havene waert
te ghereedene ieghen sine vaert
den wint en haddi niet goet daer toe
na betren so moesti beiden doe
des nachts ghelancti sijn sermoen
ende hiet hem emmer wel doen
ende hise niet saghe voor tijt
het soude hem rouwen dadijt
al dat hem bat die ioncfrouwe
sekerdi hare ende gaf sine trouwe
bin dien quam eens avonts spade
een groot wint ende ghestade
doe ghinc te scepe die ionchere
hem iammerde wel sere
wat mach icker af tellen langhe
dat scip ghinc met snellen ganghe
te gisors si sciere waren
sonder enech vernoy ghevaren
van daer voeren si te bloys waert
goeden wint hadsi op die vaert
tes si quamen te bloys aen tlant
daer hi met sier moeder vant
die hovesce entie scone ioncfrouwe
dier hi ghegheven hadde sijn trouwe
van sier comste was soe in hoghe
hem allen wondert hoe hi moghe
varen ende keren sonder toren
no tier vaert no daer te voren
sone hadden nie man ghesien
hem selven no sijn scip tote dien
dat menne te bloys aen tlant vant
maer hovescelike voer hi ende quam
in al tlant wart mare
dat parthonopeus comen ware
tote hem quam haestelike
die coninc selve van vrankerike
ende alle die hogheste sijnre heren
die hem alle ontfaen met eren
ende sien hem aen met bliden oghen
scoon ghelaet can hi wel toghen
dat hi teeren trac diere toe dochte
ende de ghevaren om hem sochte
sulc es mede weert dat hi meere
altoes have ende eere
die goet sijn die doet hi goet
die boose tert hi onder voet
die quade hi mint die quaden
die de goede ieghen hem verraden
ende wille die gheliken heme
dat ons bet dincken ende vorneme
die boose trect den boosen voort
die sot prijst den sot voort
dus es elc man den andren mede
dien hi kint van sinen sede
dat hare gheraet wat haer behoeft
vele sorghet soe ende droeft
ende meer dan soe es ghewone
soe bidt te gode dat haer sone
met eren mochte bliven int lant
bin desen soe enen raet vant
ende sende om den bisscop van parijs
die harde vroet was ende wijs
die redene ende nauwe treken
talre saken conde spreken
hem tellede soe al van beghinne
die sake ende hoe een elvinne
haren sone so hadde versot
datti dade al haer ghebot
ende tote hare voere ende quame
allene ende soe hem bename
hare te siene het ne ware
dat hijs orlof hadde van hare
soe weende seerelike ende bat
dat hi pine dade om dat
hoe hine daer af mochte bringhen
ende wijsde hem bi welken dinghen
dit hadde die bisscop wel verstaen
in ene camere ghinc hi saen
ende hi omboot den ionghelinc
hi quam haestelijc ende ghinc
voor den bisscop sitten van parijs
als een die hovesch was ende wijs
jonchere seiti ghi hebt groot ere
dies danket gode onsen here
die u van so goeden seden
ende so scone van allen leden
ende so hoofsch hevet ghemaect
ende talre doghet so wel gheraect
dat nu gheen es uwer ghelike
dies danket gode hertelike
ende hebt emmer met so vasten sinne
te hem waert gheestelike minne
dat u de viant niet en spane
uten rechten weghe te gane
ende hi niet en gheniete des
dat u van gode verleent es
hebt vaste n wille te diene gode
ende te stane in sine ghebode
mint redene ende mint die wet
die ons god selve hevet gheset
als ghi gode dus wale dient
sal hi u wesen seker vrient
dat sal u worden in scijn
in sine bescermenesse suldi sijn
uwe bliscap sal hi meeren
alle daghe met groter eren
uwen name sal hi hoghen
ende uwen lachter niet ghedoghen
noch u vernoy in ghere wijs
dus suldi hebben lof ende prijs
ende sult risen in lanc so meer
sonder toren ende sonder zeer
ja nes al tlant daer bi gheeert
ende talre doghet bi u ghekeert
dies danct gode dat hi u gaf
so grote doghet ende dienter hem af
maer verliesdi sine houde
ende ghine verwerct bi uwere scoude
ic segghe u wel dat hi u weder
sal werpen van wel hoghen neder
sint dat ghi sijt van hem dus goet
dus hovesch ghemaect ende dus vroet
so weest hem altoes onderdaen
ne doedijs niet ghi sult saen
ter werelt sijn al openbare
ghelachtert dat grote scade ware
als hi gheseit hadde dese tale
parthonopeus verstont se wale
ende bepeinsde hem een lettelkijn
mettien brac van der herten sijn
een suchten dat hi diepe nam
dat zuchten harde wel bequam
den bisscop ende ghinc den ionghen man
doe ander werf met talen an
dat hi der sonden soude af staen
die hi roekelooslike hadde ghedaen
ende hi in biechten soude lien
so langhe ghinc hine castien
ende seide smekelike woorde
dattene parthonopeus ghehoorde
ende wilde in sinen rade staen
so hoet mettem soude vergaen
parthonopeus hevet groot ghepens
sijn sin wandelt haer ende ghens
hi peinsde dat hi quade voere
hadde ghedaen met melioere
ende haers sal derven claerlike
sal hi gode van hemelrike
minnen ende tsinen dienste staen
hi moet dies te biechten gaen
hoort na mi seiti edele here
eene sonde vruchtic sere
die ic dede met ere vrouwen
die ic niet en mochte scouwen
ende hebbe vele met haer gheweest
van gode spreket soe ende leest
ende biddet mi dicken ende spaent
ende heeft mi daer toe vermaent
dat ic gode minnen soude
beede van selvere ende van goude
ende van dieren stenen heeft soe mi
so vele ghesent dat icker bi
hebbe al den prijs van den lande
van dien goede dat soe mi sande
gavic scone ende rike gaven
coninghen hertoghen ende graven
het ne was baroen in al tlant
so goet riddere noch seriant
dies gheerden ende dies werdich waren
in gaf hem scone van den haren
becomt mi wel sonder in dien
dat ic se niet en ghemach sien
totien dat se mi orlof ghevet
dat soe mi dit verboden hevet
dat es dat ic meest vruchte nu
ende wils mi setten al aen u
dit heeft die biscop wel ghehoort
ende seit dat goet sijn sine woort
ende troost ende bidt bi goeden rade
teerst dat hijs mach hebben stade
dat hi verwerve om dat hi scouwe
sonder orlof die ioncfrouwe
doen sprac sijn moeder overlanc
sone seit soe hebt groten danc
dat ghi u wilt te gode keren
ic salre u enen lust toe leren
dat ghise sult moghen sien al naect
hier es ene lanterne so ghemaect
dat se no wint no water mach
donkelen ende bernt nacht ende dach
nu wetic wel sal het ghescien
daer mede suldise moghen sien
wildire toe varen behendelike
dat radic u wel sekerlike
dat ghi u seint ende weset niet
te sere vervaert als ghise siet
want die duvelinne seght mijn waen
es harde leelijc ende onghedaen
dies soe bat hem hi loofde gherne
doe gaf soe hem die lanterne
hi namse ende deetse daer hi se behelt
doe haddise vast in sijn ghewelt
dit was dat vruchte melioer
sine vaert ghereedi ende voer
in dore vant hi sinen boot
ende voer ten scepe dat vele groot
ende rikelijc was ende vele goet
te seilne haddi groten spoet
als hi te chiefdore quam aen tlant
sijn ors leedi op dat sant
hi was comen daer bi nachte
sine lanterne die hi daer brachte
voerdi so hi verholenlicst mochte
om dat hi musaerdie sochte
hi voer in dien hoghen casteel
van al dies hem behoefde i deel
vanti binnen den palayse echt
claer vier ende grote stallecht
tafelen gherecht die rikelic waren
daer up rikelike candelaren
guldene vate ende selverine
dien wensch van brode ende van wine
ende venisoen ende alles ghenoech
hier toe hem lettel sijn herte droech
hine dranc i twint no en at
al dat hi peinsde was omme dat
te doene dat hem was gheraden
hi maectem in der kemenaden
te bedde gaet hi verdelike
al ghecledet in der ghelike
ofte hi melioers hadde begheert
die hi so langhe hevet ombeert
ende gherne hoorde ende sprake
neen het es al ander sake
die hi vulbringhen soude gherne
doe decti die lanterne
onder tcovertoer behendelike
ende hi ontcleet hem haestelike
ende ghinc ligghen up tbedde sachte
daer hi na die hoofsce wachte
hi trac te hem waert tcovertoer
die kersen blussceden ende melioer
die milde vrouwe ende die rike
quam doe ghegaen vele hovesschelike
ende ghinc ligghen neven sier side
sijns was si uter maten blide
talreerst dat parthonopeus des
ghenoech was seker ende ghewes
dat soe naect was trac hi van hare
tcovertoer  dat bet bleven ware
ende brochte dat licht ghetrect uut
dat sceen aen haer witte huut
daer sach hi dat scone wijf
hem dochte daer hi sach haer lijf
dat hi noyt sach creature
hebben so scone figure
als dus ghehoont was die ioncfrouwe
dier hi dede groot ontrouwe
beswalt soe van groten sere
doe vernam wel die ionchere
dat hi ghedreven was te scerne
ende worp van hem die lanterne
ieghen den muer dat soe crakede
ende bevalse dien duvel die se makede
soe brac te sticken ende tlicht verdarf
parthonopeus wart die warf
so ghesconfiert ende so ontdaen
hi ne wiste wat doen no wat bestaen
nu waendi wijsdom hebben ghedaen
neen ghi ic saelt u doen verstaen
mijn gheslachte was al gader
hooghe ende edel ende mijn vader
was keiser die wel deghenlike
hielt te rechte sijn keiserrike
van constantinoble was hi here
ter werelt haddi prijs ende ere
in meneghen lande was hi bekent
hi dwanc al dat hem was omtrent
gheseten verre ofte bi
sonder dien soudaen van persi
want die hevet ghewelt so groot
dat men negheen weet sijn ghenoot
doe ic kintsch ende lettel was
was mijn vader seker das
weten ende onderkinnen soude
beede die hete entic coude
al dat men doen mach in fisiken
dies ne woudic niemene wiken
so wel verstondic ende vernam
dat ic boven hen allen clam
die mine meesters te voren waren
eer ic quam te minen xii jaren
doe leerdic van diviniteit
die noch es dalre meeste wijsheit
ende doude wet ende van der nieuwer
ic waens mijn meester noch nes niewer
daer na leerdic nigromantie
experimente ende gokelie
so goeden sin haddicker toe
dats niemen so vele ne conste doe
of het ware een somers dach
op tplein des velts dat voor ons lach
dedic datter riddren quamen
ii dusent ofte iii te samen
ghewapent ende ghereden wel
up ors die groot waren ende snel
die dedic vechten onderlinghe
so dat sciere die witte ringhe
scenen van den bloede root
entie storm wort harde groot
ende stoet alse langhe als mi bequam
ende alsic woude ict al benam
ende deet algader te hant te varen
doe dedic comen andre scaren
beede draken ende lioene
ende ander diere starc ende coene
menech vreselic dier menech worm
dan dedic vechten enen andren storm
nu prisic dat algader niet
bi dien dat mi dit es ghesciet
dat ic desalbem worden sonder
daer ic bi dede menich wonder
dat ic met arbeiden hadde gheleert
dat es mi al bi u ontkeert
eer die dagheraet sal bliken claer
suldi wel weten dat ic waer
dicken hebbe gheseit hier te voren
als men u sien sal ende horen
ende onse minne bliken sal
die ic bi miere wijsheit hal
wel soete vrient bi miere wit
ic soude lettel claghen dit
maer mi crinct een ander smerte
dat mi sere torment mijn herte
die hout dus starken evelen moet
mi dinct dat het quaet minnen doet
of iet mesciet bi aventuren
dat het dus langhe sal gheduren
ende ment vergheven niet ne wille
met desen zweghen si beede stille
parthonopeus heeft dit ghehoort
selve ne sprac hi niet een woort
newaer die lachter ende tgrote zeer
sneet hem in therte allene meer
hi rechte hem op ende bleef also
op tbedde sittende ende was onvro
urake die hovesch was ende vroet
diende hem daer soe voor hem stoet
ende alle dandere stonden ghereet
ne hadt haer vrouwe niet ghesijn leet
hem te diene ende ere te doene
maer nu ne wassere gheen so coene
die den bedde dorste ghenaken
hem te diene van eneghen saken
ende bleven alle staende stille
doch droeghen si hem alle goeden wille
in dole sat hi ende omberaden
urake gaf hem sine waden
die hi alreerst brochte voort daer
dat segghic u al over waer
hine mochte hebben ghene el
als hi se sach hi kinnese wel
soe began hem aendoen sine hemde
al ongherecht das was vremde
so langhe hadt daer ghesijn
daer boven een grau pelsekijn
enen groenen roc die noch doe
wel hadde ghehouden sine vloe
doe tracse aen dat nouwe ghescoete
aen sine wel ghescepene voete
cousen ende socken ende leersen dicke
sinen benen wel ghemicke
ende hart ghemaect ieghen quetsinghen
doe dede men hem sine sporen bringhen
goet ende scone al waren si out
ende sonder selver ende sonder gout
nu staet hi op voor die vrouwen
die sine scoonheit sere bescouwen
scone es hi staerc ende groot
urake gaf hem sijn sorcoot
weenden van iammere ende van rouwen
beede vrouwen ende ioncfrouwen
ende bleven alle met droeven sin
om dat si saghen die keiserin
so verbolghen sone dorsten si niet
te hem spreken als hi danen sciet
urake dede haer hovessceit
ende nammene in haer gheleit
ende ghinc met hem toter zele
daer hi vant liede harde vele
daer hijt altoes sonder doe
hadde vonden wel gheroe
nu waest verstormt ende luut
beede bin den palayse ende daer uut
ende alsi bin den palayse quamen
mijn ioncfrouwe ende hi te samen
sach hire vele ruddren binnen
behaghel ende van fieren sinnen
vc ofte mee
so was hi ieghen hem ghevee
haddi ghehat gheen goede ghelede
het waer hem comen te groten lede
ende ware stappans bleven doot
want si hadder toe wille groot
ende seiden datsi emmermeere
souden bliven ghelachtert sere
bi haerre groter leelicheit
daer was bin dien daghe vele gheseit
van hare menich scone woort
dat te rechte waer onghehoort
die ne willic u niet vertrecken
want men souse met rechte decken
dorperheit seiden si van hare
beede stille ende openbare
waren si alle haer ieghen
cume blevet sine hadse versleghen
si traken op thare ende rumeden thof
in erren moede sonder orlof
saten si alle op ende alte hant
keerden si weder in haer lant
urake gheleedde den ionghelinc
wel goelike soe met hem ghinc
tes si quamen ter scepinghen
so verre wilt soene ghebringhen
ende seiden dorpernie van hare
die onwaer entie verlelict ware
dies was urake harde onblide
si dede hem bringhen sijn rosside
magher ende arem ende onghedaen
van verren sach hijt ende saecht staen
al sijn harnasch was niet een haer
ghearghert sent hijt brachte daer
hem was ghetorst sijn reghencleet
al quaemt hem weder wel ghereet
daer hi mede te vleescene plach
twilt als het ghevellet lach
niet en docht hem verkeert een twint
te seilne haddi goeden wint
ende als gheluc en haddi meer
tselve scip daer ic af seide eer
want de mast daer ghevellet lach
daer hi mede te vaerne plach
ende dat hadde so scone ghetouwe
dede hem reeden die ioncfrouwe
selve ghinc soe int scip ende bat
ende beval hem allen dat
die meesters van den scepe waren
dat si te lande souden varen
als lief als si hadden lijf ende ere
dat si te nantes dien ionchere
voeren souden met ghemake
gheviele ooc dat hem wints ghebrake
ende si iewer moesten daghen
dat si sijns met eren plaghen
ende van hem sceden niet ne souden
tes si waren comen behouden
daer hi selve woude wesen
dus beriet soene ende met desen
sciet soe van hem wenende sere
ende bevalne gode onsen here
doe seildi wech en trouwe
parthonopeus die so groten rouwe
dreef nieman die levende bleef
ende groten rouwe als hi doe dreef
doordattene die ioncfrouwe beval
so harde so stoet hem al
te dienste dat hem was bi
binnen xv daghen quamen si
voeren si wech al tote bloys
daer setten si uut dien fransoys
ende leeden uut op tlant sijn paert
ende keerden weder te scepe waert
alsi wech voeren sach hi achter
dat was siere herte vele tonsachter
dan u iemen vertellen mach
als hise dan so verre sach
dat hise niet en mochte spreken
dochtem ontwee sine herte breken
ende ofte hi stappans sterven soude
boven opt hovet nammene een coude
dat hem doorliep sine lede
daer na quam hem een bleechede
datti enen doden ghelijc sceen
ende viel driewaerf al in een
in ommacht op die erde neder
ende als hi was becomen weder
harde vaerlijc hi op scoot
ende sach staerlike na den boot
die hem dochte wesen so snel
dat niet en bequam sier herten wel
als hine nemmeer en mochte sien
wart hi so sere ondaen van dien
dat hem sijn herte doclfte smelten
doe moesti vallen ende beswelten
tenen gadere so menech waerf
mi wondert dat hi doe niet en staerf
want sijns daer niemen waer ne nam
ende als hi them selven weder quam
bleef hi daer staende op tsant
vele elendich in sijn selves lant
ay arme seiti elendich keitijf
hoe sere mach mi rouwen mijn lijf
ic ben der onghevallichster een
die ie ter werelt dach besceen
hoe wel mochtic sijn bleven doet
dat ic prijs hadde ende goet
dies mi mijn lijf onwerdich es
twi ne doodde mi niet die grave mares
doe ic was in sine vancnesse
of doe ic was in eer wildernesse
in ardenen onder die diere
dier vele waren ende onghiere
dat mesquam hem uter maten
datti den coninc entie prelaten
sach den groten rouwe driven
dien men niet mochte bescriven
dies ne achti niet een haer
wel l daghe waren si daer
doe lieten si alle den keitijf
leeden sulc keitivelijc lijf
als een die es verloren
nie ne wart man no wijf gheboren
die rouwe dreef ghelijc den sinen
daer hi sijn lijf ghinc mede pinen
temeer ne gheerdi niet die doot
newaer lanc torment groot
willi doen sinen bosen live
dat het in langher qualen blive
nu moghedi horen wat spise hi teerde
van etene als hijt begheerde
ende hi hem makede tonghereke
drie werf at hi bin der weke
broot van ghersten of van even
mi wondert hoe hire mochte bi leven
die fonteine hi daer toe dranc
sijn haer lieti wassen lanc
sine naghele ne corti niet
sijn hovet hi onghedweghen liet
hine dede niet sine cleder uut
hi lietse rotten aen sijn huut
dus tormentem die ionchere
met sulker pine met sulken sere
leeddi sijn lijf een iaer lanc
tenden iare was hi so cranc
ende so magher ende so bleec
dat hi lettel hem selven gheleec
ende niemenne mochte bekinnen
tseer dat hem lach in therte binnen
dies wart men aen hem gheware
elc man mochte bin i jare
ende bi sulker spisen arghen sere
so cranc was worden die ionchere
datti allene niet mochte op staen
ende i spoor niet voort ghegaen
het ne ware dat menne hilde
ende leedene daer hi wesen wilde
dus torment hem die keitijf
met dier pine leeddi sijn lijf
bin desen ghevel tenen tide
dat hem harde bron sine side
op hief op sijn bedde ende seide
sine hande te gader hi leide
god here also ghewaerlike
als ghi quaemt in erterike
ende van der maghet waert gheboren
als die profeten seiden te voren
ende ghi daer na ontfinct die doot
moeti mi lossen uter noot
waerachtich sone waerachtich vader
aen u kerics mi al gader
door uwe doghet door uwe soetheit
door uwe grote gheweldicheit
troost mi van desen rouwe
sente marie soete vrouwe
ghi droeghet ieghen die nature
dat nie dede creature
dien sone die u scepper was
also ghewaerlike als ic das
gheloove moeti mi beraden
dat ic een deel van uwer ghenaden
eer ic sterve ghenieten moete
harde onbequamelijc ende onsoete
es mi dit lijf daer ic in bin
nu statet so in minen sin
dat ic die doot gherne name
ende blideleec of soe mi quame
dat icker ombere dat es mi leet
maer mi es twapen onghereet
alle die ghene die mi sijn bi
ne ghehinghens niet si ghehouden mi
dat si mi so lief hebben alle
dat comt mi nu al tonghevalle
ay doot du best wel wonderlijc
ende ieghen mi harde onredelijk
want ic di volghe ende du mi vlies
van vremder zeden bestu dies
daer du vernemes enen keitijf
die met armoeden leedet sijn lijf
dien laetstu leven ende worden out
den valscen bestu des lives hout
den verradere ende den quaden
laetstu leven met ghenaden
dit es dijn spel ende dijn baraet
du nemes dat goede ende lates tquaet
met rechte soude sijn verheven
die goede man ende langhe leven
edele cnechte ende vroede
scone maghede ende goede
wel gheraecte ionghelinghe
doedi sterven haestelinghe
ende doet de vriende hebben rouwe
ghine spaert ghene vrouwe
door ghene doghet die so hevet
mi wondert of melioer levet
neen soe niet soe was so goet
so ne doet urake die voor mi stoet
ende mine ghewaden halp aen doen
die selve die doe waren scoen
sijn out gheworden aen mijn huut
want ine quam er sint noyt uut
als hi hadde gheseit die woort
mochti een twint ne ghespreken voort
ende beswalt maer sijns ne plach
niemen daer hi in ommacht lach
ende over een stic als hi bequam
was hi in al sijn lede lam
dat hi met pinen op ghesat
van tranen waren sine oghen nat
hi drooghese ende viel in een ghepens
datti hem soude verslaen ende mens
int hof niet en worde gheware
hi peinsde langhe haer ende dare
ende merkede in sijn herte binnen
al woudijs te bloys beghinnen
dat hijt niet soude toe ghebringhen
ende sijt niet en souden ghehinghen
diene wachten vriende ende maghe
doe vant hi een ander gheiaghe
mochti gheposen datti soude
varen te ardenen in den woude
daer hi ghedoghede groot ghevaer
ende leveren hem den dieren daer
diene saen daer souden verbiten
ende sijn vleesch te sticken sliten
hier aen setti al sinen raet
dus moeti varen dier omme gaet
datti de minne wille bedrieghen
ende van den vrouwen lieghen
die met ghestader herten minnen
toren ende leet moet hi ghewinnen
dat moet hem ter werelt bliven
die clerke die van vrouwen scriven
die ieghen mi disputeren wouden
ic wilder storm ieghen houden
ende doense alle gheloovich lien
die dorperheit den vrouwen tien
ende sijn hem metter tonghen ieghen
het sijn clericastren dies pleghen
ende dorperen hen sijn gheen clerke
dies hebbic ghemerct ende merke
dat van edelen clerken onscone woort
ten vrouwen waert nien waert ghehoort
maer die quade loghenaren
die oyt vele te vele waren
die soudic sconfieren wale
ende oneren met miere tale
maer dat ics gheen stade en hebbe
ic hebbe ghesceert een ander webbe
bedie moetict in versten legghen
ende sal hem noch haer recht wel segghen
die vrouwen willic emmer eeren
haren prijs hoghen ende meeren
si sijns wel werdich ende bedi
hebbicse lief so doen si mi
god heeftse lief dats wel aen scine
hi heeftse ghemaect herde fine
soeter ende scoonder in volle maet
maecte god nie dinc die bestaet
die hem quaet spreket ende lachter tijt
van gode si hi vermalendijt
parthonopeus sat al stille
vaste begrepen in den wille
dat hi die sake soude bestaen
binnen dien quam een cnape ghegaen
die brochte in de hant een gersten broot
ende een potkin no bore groot
ende borrens daer in vele clene
dese was ghewone allene
ende niemen el tote hem te gane
ende dicke voor sijn bedde te stane
ende brochte hem tselve dat hi teerde
daer hi sijn lijf mede gheneerde
in der qualen daer hi in lach
maer als parthonopeus hem sach
moghedi horen wat hi seide
vrient seiti grote dorperheide
doestu dattu hier met mi doghes
ende mijns met rechter pine ploghes
ic hebbe mi des bepeinst wale
dat ic mi ute dien to male
sonder haren muul was soere comen
dien hadsoe gherne doen ghenomen
ende sender een deel der cnapen naer
diene saen brochten daer
doe began maruc besweren
liepaerde tygren ende beren
vlieghende draken ende serpente
dwanc hi met sinen expermente
dat si beveden van groten vare
so vruchten si den gokelare
als hise hadde in sijn ghewout
ghinc hi alreerst voren in twout
ende die ioncfrouwe quam na ghevaren
alle dander die daer waren
volgheden hem aldaer hi ghinc
daer saghen si wonderlike dinc
sie saghen doe die wilde diere
hier iij te samen gonder viere
die so ghemaect waren in dole
dat si cropen in hare hole
daer si den gokelare vloen
daer mocht men sien den lioen
trecken ten ruwen berghe waert
daer mocht men sien harde vervaert
die beren ende op die berghe vlien
daer mocht men den lupaert sien
trecken buten woude in tslechte
dolifanten stonden gherechte
aen die bome of si sliepen
ende hoe aen die roke liepen
aen theldende die espentine
spelende alse lammerkine
ten bramen enten heeden traken
felle serpente ende draken
slanghen naderen ten diepen cropen
so langhe ghinghen sire soeken
dat si ter selver stede quamen
daer si den liebaert doot vernamen
doe seide maruc ombeit ombeit
als hise ten liebaert hadde gheleit
besach hi tbloet daer op dat sant
ende teerst dat hijt hadde becant
wees hen tbloet dat sijt besaghen
den liebaert seiti hevet verslaghen
enech dier dat sere es ghewont
wi sullent vinden in korter stont
sijt man sijt paert sijt ander dier
hen can niet wesen verre van hier
bij tbloet sullen wijt vinden weder
doen sochten sijt op ende neder
ende volgheden hem bi den bloede naer
ende die ioncfrouwe bleef aldaer
parthonopeus die daer bi lach
was vele leet dat hise sach
bi enen versuchtene datti dede
daer hem af roerden al sine lede
wart die ioncfrouwe sijns gheware
als sine versach dochte hare
dat het ware een levende dinc
van den suchtene soe haer blie ontfinc
haer wondert wat dat mochte sijn
ende reet bet naer een lettelkijn
dat soe de waerheit weten wille
wat si dat daer leghet al stille
ende soe vernemet dat es een man
dien soe in daensichte niet en can
bekinnen van sinen langhen hare
dat hi in enen langhen jare
niet ne liet corten no dede dwaen
hi was wel bleec ende onghedaen
sijn oghen waren hem ontsonken al
sine wanghen dunne ende smal
die huut lach hem vaste aen tbeen
ende sceen der krankester een
dien noyt moeder hadde ghesoghet
sine lippen waren hem al verdroghet
voor sine oghen hinghen loken
van sinen necke tote sinen halscnoken
was hem die hals clene ende lanc
magher was hi ende cranc
datti cume sitten mochte
daer sine sach sitten haer dochte
dat men vonde in erterike
keitijf negheen siere ghelike
no van ionghen no van ouden
vrient seit soe god moet u houden
gheene antworde hi ne doet
ic segghu dat die ioncfrouwe moet
luder spreken sal tghescieden
dat hi sal antworde bieden
want hi in sijn ghepeinse sat
dat hem die doot bequame bat
dan voort te levene met sulken rouwe
bet hogher riep die ioncfrouwe
god loone u seiti edel vrouwe
soete vrient seit soe desen rouwe
die u dus sere hevet ghequelt
biddic u dat ghi mi vertelt
ende wanen u dit seer comen si
ay vrouwe seiti twi moyedi mi
uwe maninghe ontfanghe ic niet
ic biddu dat ghi van mi vliet
daer omme ben ic comen hier
dat mijn vleesch enech dier
vertere in deser wildernesse
dies hadde ontfermenesse
die ioncfrouwe ende beete te voet
al wenende soe voor hem stoet
soete vrient seit soe en heelt mi niet
wat vernoye u si ghesciet
het mach niet lichte so sijn comen
mijn helpe en mach vele vromen
daer af en mach u comen gheen scade
ay vrouwe seiti door god ghenade
van miere herten mochte dit seer
niemen verdriven god gheves mi meer
der doot hebbic verdient wel
bedie ne gheric hulpe el
maer ic gherne name die doot
uwer hulpen en hebbic ghene noot
ghi mesdoet dat ghi mi let
ghi ende u cnapen bi uwer wet
manic dat ghi van mi vliet
bi gode seit soe des en doe ic niet
eer ghi mi seght uwe mesquame
ende wie ghi sijt ende uwen name
ay vrouwe seiti ghi quellet mi
al segghic vrouwe in weet of ghi
vrouwe sijt of ioncfrouwe
bi dien dat ic aen u verscouwe
dincti mi edele ende rike
scone sidi sekerlike
mi heeft wonder wat u lust
dat ghi dus u tale quist
met enen garsoen met enen musaert
die welder wissen ware waert
tmijn salic u noemen al gader
een rike keiser was mijn vader
ende ontseght mi uwe sprake
mijn rechte name es urake
verraderigghe en was ic nie
dien name heetic ende hietic ie
doe die ioncfrouwe seide twoort
cume haddijt wel ghehoort
als hi verkinde die ioncfrouwe
doe verniewet hem sijn rouwe
ende viel in ommacht ter erden neder
ende urake hieffene op weder
hoofscelike met groten sinne
daer waert soe sijns in inne
wie hi was ende seide aldus
ja es dit die scone parthonopeus
hoe sidi ontdaen lieve vrient
hoe sijn u cleeder gheonsient
dies moete elke man ontfarmen
doen nam soene in haren armen
door hare grote hoveschede
hi ware bleven daer ter stede
ne hadde niemen sijns gheploghen
van eere scoonder gheveinsder loghen
seide soe hem ene rede
daer soene waende verhoghen mede
god here seit soe van hemelrike
hoe wel ende hoe salechlike
eest mi comen aen dese vaert
ic soude te vrankerike waert
sijn ghevaren nu eest bleven
god heeft mi die aventure ghegheven
dat ic hier vinde daer ic om voer
mi beval mijn suster melioer
u te soekene in vrankerike
nu weet soe wel ghewaerlike
dat ghi met ghestaden sinne
te hare draecht gherechte minne
ghi waert mesdadich ieghen hare
nu es soe worden dies gheware
wat ghi door hare hebt ghedoghet
als ghi hier nu hebt ghetoghet
ende aen u varuwe blikende es
nu es soe worden te rade des
dat soe wille haren evelen moet
vergheven u daer soe wel aen doet
ghi sijt haer troost haer toeverlaet
haer herte comet ende gaet
al daer ghi sijt nacht ende dach
so dat soe niemen el ne mach
hilt hi algader tconincrike
hoe hoghe was hi ende hoe rike
ne can ic niet ghesegghen lichte
dese ioncfrouwe was uraken nichte
ende was daer met haer niewer om el
dan om merghinghe ende om spel
ende waren vele ghelieve beide
die ioncfrouwe daer ic af seide
was harde hovesch ende wijs
ende was gheheten persijs
ende wiste noyt wat was minne
so eenvoudich was soe in haren sinne
dat soe ter minnen niet en coorde
ende zweech daer soere af spreken hoorde
newaer dickent hilt soe haer spot
met parthonopeus die so sot
ende so ondercomen was
van minnen dat hijs cume ghenas
maer ic hope dat soere af treken
noch sal leeren ende spreken
want soe was utermaten scone
dat mach men soeken in nasone
ende in anderen boeken lesen
dat vrouwe in gheere wijs mach wesen
sonder minne die scone es
vele te bet ghelooven wi des
om dat es recht auctoriteit
dat van dien vrouwen die scoonheit
entie minne sijn ii dinghe
die niet ne striden onderlinghe
maer si draghens haers wel over een
als node als magnes die goede steen
ende tijser sceeden in ii sinne
also node sceedet die minne
van den vrouwen daer si sijn
scone hovesche ende fijn
bedie segghic met goeder trouwen
beede vrouwen ende ioncfrouwen
sijn si scone si moeten minnen
sullen si prijs ende ere ghewinnen
sone werken si niet ieghen nature
beede dat soete ende dat sure
dies der minnen vele hoort toe
moeten si oefenen spade ende vroe
die niet ne mint si wese swart
ende hebbe die huut ro ende hart
van dien vrouwen die tale vellen
ende van parthonopeus tellen
met desen ioncfrouwen was aldus
goede wile parthonopeus
met groter bliscap ende met spele
dicken seidense hem vele
dat hem bequam van melioere
si wrochten hem mantelsnoere
ende huven ende aelmoniere
goet scone ende diere
ende hemden clene ende wit
ende ander cleeder ende dit
dat hem algader wel sat
deen wel ghewracht dander bat
si doen maken valsce brieve
als of si quamen van sinen lieve
daer sine zere met verhogheden
dat si hem seiden loghenen
dies sullen si hebben goet pardoen
want sijt alle in goede doen
so vele haddi sijns willens daer
dat hem sijn huut wart weder claer
ende hi sine cracht wederghewan
daer urake den ionghen man
so scone sach wesen utermaten
ic seggu ne had soet niet ghelaten
door hare zuster die keiserinne
soe hadde aen hem gheleit haer minne
persijs merkede sine lede
sine witte huut sine edelhede
ende hoe wel hi was ghescepen
ende wart een lettelkijn begrepen
van siere minnen dies aen hare
parthonopeus wart gheware
ende peinsde du best wel ghewroken
scerens dat soe te hem hadde ghesproken
persijs om dat haer die so cranc
die minne makede si nu dwanc
al had soes toren een lettelkijn
die souder emmer lettel sijn
in desen ghepeinse bleven sijs
parthonopeus ende persijs
ende hadden meneghe goede sprake
binnen desen gheviel dat urake
te hove thaerre zuster soude varen
want boden van haer comen waren
ne was persise bore leet
so vro was soes dat ic wel weet
al ne keret soe binnen xl daghen
dat soet lettel soude claghen
ende merren so langhe nacht ende dach
soe souts hebben scone verdrach
urake ghereedde haer ende voer
sint datse haer zuster melioer
omboot ne wout soe merren niet
als soe van parthonopeus sciet
was hem tghesceet al ombequame
ende bat dat soe sniemen weder quame
ende weenden vele harde beede
van groten iammere ten ghesceede
maer ic weet wel dat tghesceet
ne was persise bore leet
soe soutse spade wenscen weder
urake hadde wel scone weder
ende seilde te chiefdore aen tlant
daer soe vele vriende vant
die ute ieghen hare ghinghen
endese met groter eren ontfinghen
haer suster ontfincse vele eerlike
ende leedese wel vriendelike
in enen bogaert die scone was
ende ghinghen sitten opdat gras
onder enen appelboom die daer stoet
scone ghelovert ende ghebloet
daer hoorden si der voghel luut
ende roken dat soete cruut
dies vele daer stoet scone ende groene
als het in meye pleecht te doene
alsi dus saten ten beghinne
soude spreken die keiserinne
maer so sere weende die vrouwe
dat soe ne mochte van groten rouwe
een woort niet ghespreken doe
teerst dat soe mochte seit soe
here god wats mi van minnen al
leet ghesciet en ghescieden sal
mi rouwet dat icker noyt plach
mettien sloech soe enen ommeslach
spreken wi seit soe van ander sake
te desen woorde sprac urake
vrouwe seit soe in hebbe ghehoort
mijns levens dusghedane woort
dat ghi ghepeins hebt zwaer ende groot
tghepeins van minnen entie noot
dede u weenen ende ghewinnen
deerste tale van uwer minnen
dat u die scame helen hiet
jeghen mi en dorfdijs decken niet
algader hoet met u steet
dat es u cont dat ict wel weet
ende hoet u van minnen stoet
suster seit soe ghine doet
dies es leden menech dach
dat ic u ne sprac no ne sach
dat ic u vele te wers betrouwe
haddu cont ghesijn mijn rouwe
ghi waert doch een waerf in tlant
hier comen ende hadt mijns ghewant
vrouwe seit soe ghi seght waer
dies es leden meer dan een jaer
dat ghi mi niet ne saghet
ghi spreect nu ende claghet
twine dincti ende peinst om dat
dat ic weende ende u bat
om parthonopeus uwen amijs
ende ic ghenade in ghere wijs
tsinen boef aen u ne vant
ghi bolghes dat ics mi onderwant
ende toghet vele quaet ghelaet
ende hadt ommare minen raet
ende hiet mi dat ics begave
al wenende quamics ave
ende wouts u niet ghewaghen mee
sint hebbic ghevaren bi der zee
ende hebbe ghesien wel menech lant
dat mi te voren was ombecant
ende hebbe besocht selke niemare
dies mijn herte es worden zware
van parthonopeus es mi gheseit
groten iammer ende sericheit
over waer es mi ghedaen verstaen
dat sijn welvaren es ghedaen
ende hi vele iammerlike levet
ende rouwe so groot ghehad hevet
dat hi es comen uut sinen sinne
ende namelike door uwe minne
dats van hem grote scade
nemmer en biddic u ghenade
als der vrouwen was doen verstaen
hoet met parthonopeus was ghegaen
met groter pinen onthilt soe hare
dat soet hoorde soene ware
ghevallen in ommacht daer soe sat
vele te vroomeleker ende bat
gheliet soe hare door uraken
met ghelate ende met spraken
newaer soe wart also bleec
dat aen haer varuwe bleec
die grote rouwe entie smerte
die soe binnen hadde in therte
daer dit urake aen hare vernam
dat segghic u dat hare bequam
urake seit soe lieve minne
ic weet wel es hi uut sinen sinne
dat hi vele iammerlike levet
ende groot lachter ter werelt hevet
ne haddi mi niet so gheboset
ende minen raet so verroekeloset
ende hijs ieghen mi iet hadde verdient
dat ic hem dus hout waer ende vrient
ic soude noch wel doen den raet
dat hi ghenase hoet hem staet
nu moeti also langhe wesen
eer hi bi mi soude ghenesen
newaer door uwen wille doch
soudic u leeren hoe ghine noch
in sinen sin mocht weder bringhen
vrouwe seit soe deser leeringhen
ne hebbic te doene niet een twint
ghi die hi so sere mint
ende diet hem hebbet beraden al
dit leit ende dit ongheval
gheneesten selve oft ghi wilt
hi hadde rijcheit ende groot ghewilt
ende ere groot ter selver stont
doe ghine alreerst minnen begont
ende ghine bi loste spuenet toe
dat hi hier moeste comen doe
dit leit waer hem ghesciet niet
ne waer hi noch hier comen niet
so minnedi u datti wel naer
allene was met u twee iaer
met betren rechte u anetien
verranesse sal men willen lien
die waerheit al alst heeft ghegaen
want ghi hebbet hem so ontdaen
dat hi es alre bliscap ontwent
aen sijn vernoy eist goet ghekent
welc uwer andren minde te waren
sint ghi u onderkinnet twee iaren
ghine droevets nie in u ghemoet
no en aet no en dronct des te min goet
no en wenet een traen bi tghesceet
so groot was alle weghe sijn leet
dat ic wel hebbe ghesien sonder waen
dat hi drinken ende eten liet staen
ende alle bliscap hem was ontgleden
ende sine nu alle haten ende leeden
diene hadden lief te voren
hem selven hevet hi dur minne verloren
entie becocht alre dierst
wie hevet den anderen verraden ierst
ghi moghet u beroemen nochtan
ghi minnet enen weerden man
die niewer hadde sijn ghenoot
hi was edel starc ende groot
goet ten spere ende ten scilde
scone hovesch ende milde
nie minde vrouwe betren baroen
bet ghescepen no bet van doen
hoe groot scade eest dan niet
ic wane wel dat u verdriet
dat ghijs sijt so verre comen
aen u wenen hebbict vernomen
ende aen u suchten sulke daghen
dat ghi gherne van hem sout vraghen
ende ghi droevet in uwen sinne
ende u van hem gherechte minne
ghedurech noch in therte es
nemmer ne onderwindic mi des
hebdi wel ghedaen u sijs te bet
bi gode ende bi miere wet
in den sin daer ic nu in bem
ne biddic nemmermee voor hem
voor sulken man diet so becocht
maer selve hebbes goeden raet ghesocht
diep door therte snijt haer die rouwe
soen es het niet seit soe ioncfrouwe
ghelijc ghi hier deviseert nu
in weene niet dat segghic u
door sinen wille dien ghi meent
maer om ander dinc hebbic gheweent
die vele argher es dan dese
hoort mi ic seggu wat het wese
hier was ene sameninghe
mine graven mine coninghe
ende al mine baroene quamen
nu een iaer ten rade hier te samen
wien te manne si mi gheven souden
vele waerre die mi wouden
gheven den keiser van almaenghen
som den edelen coninc van spaenghen
die seer hoghe es ende rike
ende sulc den coninc van vrankerike
het viel also dat si tien stonden
over een ghedraghen niet conden
noch mi verhuwen in gheere wijs
van allen was so groot mesprijs
dat si ne conden ghelegghen lof
op coninc negheen ende stondens of
als het hof dus sceden soude
ende der heren negheen en woude
een twint bi anders rade doen
doe stont up ernout van marberoen
een vroet ridder grau ende out
ende goet ten spere ende bout
maer een ridder van enen scilde
si sweghen alle als hise stilde
ghi heren seiti doet alle wale
ende hoort een lettel mine tale
na dien dat het ghescepen staet
ine kenner toe negheenen raet
als een man van cranken love
doch nes man so hoghe bin den hove
het ne si sijn ere dat hi ghehoort
sarms mans raet ende sine woort
thaerre vromen ende tharer eren
dies en salic mi niet ontkeren
door te vorderne minen wille
nu hoort ghi heren ende swighet stille
hiers mijn vrouwe die keiserinne
scone ende edel van hoghen sinne
hare merken ligghen wide
aen haer lant in alle side
marken hogher liede vele
als uwer een lievet ende wele
dat soe neme die haer best ian
dat wederseght een ander man
ende saghe gherne dat men ghehoorde
sines raets bet ende sine woorde
mi dinct dat ghire niet toe op vaert
tonser vrouwen eren waert
het waer haer vele eerliker
dat wijs alle vriendeliker
over een droeghen sonder strijt
god moete sijn ghebenedijt
mijn vrouwe es edel ende scone
daer toe bestaet haer die crone
van al grieken daer meneghe poort
ende menech scoon casteel toe hoort
vele dorpen vele zeesaten
ende es so rike utermaten
van dieren stenen ende van goude
dat se wel met rechte soude
van elken man gaen ter core
dese strijt dien ic hier hore
ne dinct mi niet sijn redenlijc
no goet den lande no nuttelijc
hets beter dat soe neme
sulken prinche dat lant bi heme
ghehouden moete sijn te rechte
neemt soe man van nederen gheslechte
groten mesprijs sal soes ontfaen
al tlant sal bliven ontdaen
name soe man door rijcheide
dat waer altehant dat men seide
dat soet door ghiericheden dade
ende nu weten bi ghemeenen rade
onse vrouwe met eren huwen
aen sulken man dien wi ghetrouwen
suster seit soe hets u al cont
van den gonen die hevet ghewont
mijn herte onsochte binnen
ende ghi spreect van sulker minnen
daer ic een twint niet af en weet
vrouwe seide urake in weet
wien ghi haet dat weti wale
seker ine horets noyt tale
dies nes mi cont ooc niet een twint
wie die gone si dien ghi mint
mint dien ghi moghet ende laet
parthonopeus hebdi ghehaet
soete suster seitsoe in doe
ghi spreecter tonghevoeghe toe
so wat men el mach segghen
minne sal ic nemmer legghen
sonder aen den gonen dien ghi wel kint
dien ic van herten hebbe ghemint
vrouwe seitsoe dit es te spade
ja eest bi ghemenen rade
in tlant ghemaect cont over al
dat u die gone hebben sal
die ten tornoye prijs ontfaet
die vrouwe versuchte ende seide jaet
maer ic saelt weren al dat ic mach
ende peinser omme nacht ende dach
dat die tornoy niet ne werde
ende daer ne si nemmer met zwerde
slach ghesleghen no spere te broken
so watter toe es ghesproken
sal bliven hebbics den wille mijn
vrouwe seitsoe dan mach niet sijn
ghine moghet also niet aenvaen
die voorworde moet voort gaen
die ghi ghesproken hebt te doene
ende uwe manne ende uwe baroene
joncfrouw seitsoe dat ne dochte mi
ende ghi weet wel dat hier si
die termt van den tornoye naer
suster dat segghic u over waer
mi ne ghescieder af nemmer ioye
het ne ware dat quame ten tornoye
parthonopeus mijn soete amijs
dat wesen mach in ghere wijs
wilt ghewinnen enen anderen saen
desen hebdi doot ende sere ontdaen
ay mi seide die vrouwe doe
ic hebbe brocht mi selve daer toe
wel hebbic groot vernoy verdient
dat ic mijn herte mijn soeten vrient
hebbe bracht in sulker noot
dat hem beter waer die doot
suster in weet wat segghen mee
te mier herten es mi so wee
vrouwe seitsoe dats te spade
dat ghijs mi wilt staen in rade
nadien dat ic hebbe vernomen
sone mach parthonopeus niet comen
alhier te desen tornoye nu
ja staet die core nemmeer aen u
nu selen u uwe manne huwen
bi haren wille niet bi den uwen
ghi moet minnen dat si kiesen
wel met rechte soudi verliesen
die bi sanders core minde
ende name dat hi niet ne kinde
newaer hi kiese die minnen sal
dat waer hier recht ende overal
hier buten sidijs al ghegaen
nu moet aen uwe baroene gaen
hebbe die hebben mach tverlies
hoe dicke was u ghebeden dies
dat ghi verliet uwen lieve das
dies hi ieghen u mesdadech was
ghi weet wel noot breect die wet
door dien die coor nu es gheset
op uwe man uwe baroene
radic u haren raet te doene
ende te nemene dien te manne
die hier van den tornoye danne
algader hebben sal den prijs
ghi moghet merken ghi sijt so wijs
dat ic u segghe ende gherade daer toe
dat ict al in goede doe
alse dese tale was ghedaen
stonden si op ende ghinghen saen
die ioncfrouwe entie keiserinne
tere cameren daert scone was inne
ende nam orlof aen die vrouwe
die haer bat op trouwe
dat soe ten tornoye quame
het was uraken wel ghename
ende seide dat soet gherne dade
soe saelt ooc doen bi minen rade
wat mach icker vele segghen toe
die ioncfrouwe ghinc ten scepe doe
ende voer weder te salencen aen tlant
daer soe parthonopeus vant
dien soe wel comen was
maer ic dar mi wel vermeten das
dat liever ware persise
dat soe ware binnen paradise
doe telde urake den ionghelinc
weltijt ende om welke dinc
die tornoy soude wesen daer
ooc seide soe hem al over waer
ene bootscap van melioere
hine dade den raet dat hire voere
ende ghewonne hi niet den prijs
soe ne mochte hem werden in gheere wijs
nu moeter mi seiti helpen toe
god selve dat icker so ghedoe
dat haer iet bequamelijc si
ioncfrouwe nu moeti beraden mi
wapine ende ors als daer toe doghe
ionchere seit soe weset in hoghe
ic salre u toe beraden ghenoech
den besten scilt dien men nie droech
coverture goet ende licht
goeden halsberch ende ghedicht
ende een grau ors goet ende groot
dat men niet vonde sijns ghenoot
negheen onder shemels trone
gheen so snel gheen so scone
ic weet ooc wel dat opten velde
ne sal onder vc helde
comen negheen so wel ghedaen
als ghi selt sijn mi ne lieghe mijn waen
nu pijnt te sine van sulken love
dat men te lande ende te hove
van u met eren mach spreken
wapene ne sullen u niet ghebreken
ende dede hem tooghen al te samen
die wapine die hem wel bequamen
hine vanter aen mesprijs negheen
die cousen trac hi aen sijn been
dat was persijs die se hem bant
ende haer wel goelike onderwant
soe deder aen wel ende hoveschede
die minne hevet meneghe goede sede
soe ne failliert no dach no nacht
dese cousen sijn so wel ghewracht
dat mense niet verbetren can
doe dede hi enen halsberch an
het gorde hem vaste persijs
die harde hoofsch was ende wijs
ende bant hem sine ventaillen
die halsberch was van witten maillen
van clenen ghewerke scone ende goet
die den ionghelinc wel stoet
urake gaf hem sijn helm hier naer
die scone ghewrocht was ende claer
als soene op thovet hadde gheset
persijs pijnde haer om bet
te settene ende deder haer toe
die hovesce urake gaf hem doe
een rikelijc ende een goet sweert
dat soe lief hadde ende weert
dat trac hi ute ende besaghet
alse hem gorden hiet die maghet
van groten wonder hi hem seinde
doe vraghede urake wat hi meinde
joncfrouwe seiti ic hebs noot
dat ghi seght dinct mi wonder groot
want mi bat sere melioer
doe ic eerst bi haren orlof voer
van hare te vrankerike weert
dat ic nemmer ne gorde sweert
tes ic daer weder come in tlant
ende soet mi gorde metter hant
ende soe mi selve ridder dade
waer comen die tijt ende die stade
dat soet mi gorde aen mine side
so mochtic sijn vro ende blide
ende mochte varen ende keren
telken wighe met groter eren
dies willic haer gheleesten trouwe
ende u swert ghegort aen u
gort u swert ende lates niet
hets onwijs wat u ghesciet
diemeer wildi nerenstelike
ic sal u wel behendelike
dien raet doen dat soe u gorde
ende uwes niet in inne worde
ende niet verneme wie ghi sijt
daer moghedi ooc ter selver tijt
als soe u ridder maect verscouwen
die grote scoonheit van der vrouwen
daer uwer herten na langhet sere
nacht ende dach ende emmermere
dus moghedi varen ende keren
ten tornoye met groter eren
joncfrouwe seiti dat kinnic nu
dat ic leve dats bi u
ic wane man neghene die levet
die u so vele te dankene hevet
als ic dies goets dat ghi mi doet
dat u god selve lonen moet
edel ioncfrouwe nu haest met dien
dat ghi mi melioer doet sien
die welghedane keiserinne
so dat soe mi niet verkinne
gherne seit soe na dat gijt wilt
doe brocht men hem sinen scilt
als goet als men wenscen woude
van synople ende van goude
was hi ghedeelt in iiii quartieren
ende een der alre scoonster banieren
die noyt met handen wart ghewracht
hechte persijs aen sinen scacht
met naghelkine van goude fijn
die scacht was vast ende esscijn
als hine ghenomen hadde in de hant
ende den scilt aen hals spranc hi te hant
wel lichtelijc op maroene
steghereeps ende haddi niet te doene
no en sloech hant aen sadelboom
hi hurte voort ende opent den toom
so began hijs voor die ioncfrouwen
daer mocht men een ors scouwen
daer ghinc mede urake ende persijs
dier hi therte dicken cout als een ijs
hadde ghemaect ende dicke heet
haer dochte daer hi voor haer reet
dat men niewer in ertrike
mochte vinden sijns ghelike
daer proevedi tors die ionchere
beede ten loope ende wederkere
bequaemt hem utermaten wel
ende gheerde gheen in sijn leven el
doe dedi die wapine af
urake die sijns niet begaf
leider aen wel haer ghedochte
hoe soe best ghevorderen mochte
bi haren verholenen rade
datten melioer ridder dade
doen beiden si up gheen dinc el
talreest dat hem haer vaert ghevel
so ghinc parthonopeus te scepe
ende voer met lieven gheselscepe
met uraken ende met persise
die hovesch waren ende wise
ende sijns grote ware namen
alsi aen tlant te chiefdore quamen
twas in den scepe een camerkijn
dat versconet niet mochte sijn
ende daer aen een ander so clene
datter in mochte een bedde allene
nauwelijc staen no me no min
daer sloot soe parthonopeus in
ende ghinghen op wech allene
sine wouden ghesellen ghene
dit was in enen somer noene
dat si door enen bogaert groene
ende in ene camer quamen
daer si der maghede vele vernamen
ende slapende vonden soetelike
maer si ontspronghen lichtelike
ende wordens gheware daer saen
doch doe men si wel sach aen
ende waren alle vele vro
ende hietense willecome so
als wel es ioncfrouwen sede
ende ooc eest grote wijshede
alsi haer vueren ter keiserinnen
tere cameren daer si was binnen
dier si willecome was
ende dus elkerlijc anderen das
melioer heeft ghevraecht hoe si voeren
soe ende de hare ende soe melioeren
dus si spraken ieghen heme
alse hoghen vrouwen wel gheteme
doe vraghede hare urake
of die tornoy na der sprake
soet was ghesproken wesen soude
ende mens volghen soude ernoude
joncfrouwe seit soe trouwen jaet
of dat ware der heren raet
die tornoy sal seker sijn
dat sere es ieghen therte mijn
want ic en caens niet gheweeren
ay vrouwe seit soe wat mach u deeren
om tweeren hebbic niet ghevraghet
maer wes men overeen draghet
wie dien tornoy sal beriden
ende begomen in beeden siden
bin desen dat dit urake sprac
melioer van haerre herten trac
een suchten dat soe diepe nam
ende bract ontwee eert vulquam
dat soe dit suchten ontwee sneet
dat was bedie haer was leet
alset lude waert volcomen
dat haer suster hadde vernomen
haer ghepeins ende haeren rouwe
god here sprac die ioncfrouwe
wat es dit wat beteekent het
vrouwe ic mane u bi uwer wet
waerom ne vulquam niet dit suchten
ghine derfdire niet aen vruchten
mi wondert waer omme ghijt ieghen mi dect
ende ghi daer toe u spreken trect
dat ic u ghep eins niet can verstaen
wel met rechte hebbic toren
wat hebbic ellendich wijf ghedaen
dat ic mijn lief sach voor mi staen
ende het mi omoedelike bat
ghenade ende ic verhoorde dat
dat hi weende ende carmede
ende mi sijns niet ontfarmede
ende so hovesch was ende so vroet
so scone so edel so milde so goet
neware langhe quale ende groot
waric weerdich metter doot
wel sere was ic vermalendijt
dat ic niet ne starf in die tijt
doe hi in minen arme lach
hadde dat ghesijn mijn laetste dach
so waric doot wel in mijn ere
neen ic iaghede den ionchere
henen van mi als een keitijf
clene kinderkine ende wijf
dinken mi ghelijc van desen
want bi rade no bi rede
niet ne doen si quaet no goet
newaer dat hem comet in den moet
suster haddic ghedaen uwen raet
parthonopeus dient nu staet
vele onsiene als u es cont
waer met mi nu ende ghesont
ende waer noch in sinen sinne
mettien beswalt die keiserinne
ende waert vele bleec ende verweloos
des iammerde uraken die altoos
in dien wille was bevaen
dat soet haer niet ne liet verstaen
van parthonopeus den nousten raet
ende soere teersten haer baraet
ende haer spot mede houden soude
dat soe dat peinsde ende woude
dat parthonopeus was te wraken
dien melioer dede overwaken
vele onsochte meneghen nacht
als die vrouwe was bedacht
doe sprac die hoofsce urake
vrouwe seit soe tonghemake
leeddi u lijf na minen sinne
of ghi dor hem vernoy ghedoghet
neen ghi ghi hebt alte waert
enen anderen ghemint ende ghebaert
of het parthonopeus ware
ende ghelaet u al openbare
of ghi door hem sout verderven
suster seit soe dus salic sterven
sonder troost van u ende sonder raet
ghi sout sijn al mijn toeverlaet
ende ghi hout met mi u spot
maer moeste noch gheven god
dat ghi minnet een lettelkijn
ghi sout mi iet ghenadech sijn
maer ghi maghede ghi en weet niet
wat van minnen al leets ghesciet
ende hoe den gonen te moede si
die mint van herten ende bedi
lacht ghi met mi ende spelet boude
daer men met rechte weenen soude
dit es den vrouwen algader cont
mochtic ghebeiden noch die stont
dat ic u moeste vrouwe sien
ghi sout dan soeken wisti aen wien
bi aventuren hulpe ende raet
ende sout weten hoet nu mi staet
vrouwe seit soe door god ghenade
ic hope dat ic sal spade
also minnen als ghi doet
maer dat ic seide seidic door goet
want der minnen die ghi ghiet
ne dordi een twint hopen niet
want parthonopeus es verloren
bedie segghic u te voren
dat u behoevet te houdene mate
in ghepeinse ende in ghelate
ende ghene sake el te doene
newaer dat u uwe baroene
raden entie hoghe heren
die u selen tuwer eeren
aen dien huwen die den prijs al
van den tornoye hebben sal
doe weende die vrouwe in haer oghen
suster seit soe ic moet ghedoghen
dat si mi coren enen here
newaer dat ne mochte nemmermere
wesen dat ic hem mine herte gave
in couden asscen beernen scier
of ic nemmer worde ghespaent
also te huwene als ghi waent
parthonopeus es doot bi mi
dat willic dat hem vergouden si
ic sal mi ooc door sinen wille
verslaen te doot doe suchtese stille
ende beswalt van groten zeere
dies ne sprekic ghene eere
uraken dat haer int herte
so lettel ghinc haerre suster smerte
dat mach men aen haer merken
dat soe wel hart was ende fier
ieghen dandre die sulke vrouwe
hebben sach wel groten rouwe
ende so van minnen sijn ghebonden
dat soe niet ontsach die sonden
so vele dats haer ontfermde iet
dies ne sijn die vrouwen werdich niet
doe god makede alle creature
ende gaf elker haer figure
ende hi hem daer toe versinde
na dien dat hi elke minde
maectise goet ende scone
het nes onder shemels trone
gheen dinc so scone so wel gheraect
hine heeftse van der erden ghemaect
newaer al dat bestaet den vrouwen
mindi so met goeder trouwen
dat hise van den honeghe formeerde
ende so scone gheviseerde
om dat dus god die vrouwen mint
ne hebbic se te leeder niet een twint
ic ne roeke nemmer in hemelrike
te comene in waenre sekerlike
scone vrouwen vinden in
dus stoet oyt in minen sin
urake sach die scone vrouwe
begrepen met so groten rouwe
ende so mesbaren ende so carmen
dat haer een deel begonste ontfarmen
ende niet so harde dat soese woude
troosten als soe met rechte soude
of iet segghen van haren rade
soete suster seitsoe urake
maten hoordic van minnen segghen nie
no ne wane dat nemmermee ghescie
dat minne eneghe wile ruste
no bi rade no bi luste
doet soe ghene dinc no bi sinne
so men meer castijt die minne
so soe mee onghemate doet
suster seitsoe bedie eest niet goet
dat ghi mi dus so vele so spreket
want ghire mede mijn herte breket
vrouwe seitsoe die dus levet
ic wane soe selden bliscap hevet
ic wane die der minnen ontfaert
een werf dat hire nemmer en gaert
vrouwe van dier talen begheven wi
van den tornoy segghet mi
also als ghijt hebt vernomen
van dien ruddren diere selen comen
wie sal mettien van buten wesen
ende wiere tornieren sal met desen
ende op wies vonnesse saelt staen
wiet daer best sal hebben ghedaen
ende ocht ghi selt eneghe riddren maken
berecht mi vrouwe van desen saken
doe zweech een stic die keiserinne
van der herten daer tseer was inne
brac haer een zuchten sere onsachte
want soe hadde so lettel crachte
dat soe cume mochte van rouwen
gheantworden der ioncfrouwen
suster seitsoe die graue die oude
die lustich ernout bi welcs scoude
men hier eerst den tornoy leide
dies es xiiii nacht dat hi seide
ende hi mi alle die coninghe telde
die hier dan sullen opten velde
wapene draghen ende tornieren
ende hoe hijt al sal ghevisieren
een deel der ridderen teldi mi
hi seide die soudaen van persi
soude hier met groten volke sijn
ende daer toe menech sarrasijn
wel xxv bi ghetale
hoghe coninghe sijn si alle
begheven door die ere van mi
vrouwe daer na noemede hi
xx hoochste van kerstinheit
keisere ende coninghe die ghereit
hier sijn te comene sonder waen
die algader in sijn brieve staen
ghehuwede ende onghehuwede beide
ic mach u segghen als hi mi seide
die onghehuwede selen hier comen
om dat si hebben daer vernomen
hoe mijn huwe ghesproken es
die ghehuwede die niet achten des
selen hier comen bi te stane
haren vrienden ende prijs tontfane
some om prijs some om ghewin
nu peinsde ernout in sinen sin
datter evel af comen mochte
hi seide ooc waer dat ons dochte
bedie volgheden wi sinen rade
of men die heidene buten dade
ende dander binnen daer soude een prijch
groot af comen ende werden wijch
entie tornoy waer quaet
bedie ghedraghet so die raet
dat die vrede te bet ghedure
hier in de poort bin den mure
hevet hi ghedeviseert te sine
den keiser van rome entie sine
met hem den coninc van denemarken
dien van sweden die de marken
hout tusscen die curen entie denen
entien hertoghe van ardenen
entie hertoghe van brabant sal met desen
entie van sassen buten wesen
entie rike hertoghe van swaven
ende daer toe sullen hier hoghe graven
so vele sijn dat ic wel weet
dat si mi waren onghereet
te noemene in corter wilen
die coninc van polye ende van sicilen
die moghende es ende harde rike
entie hoochste van kerstinrike
sijn hier binnen gheacht te sine
nu willic die hoochste sarrasine
die met desen sullen tornieren
alle bi namen devisieren
dat sal sijn die soudaen van persi
met vele riddren die heme wel bi
sullen staen daers es te doene
selve es hi starc groot ende coene
met hem sal sijn die coninc van mede
die coninc van parte ende van bede
die rike coninc van nubia
endetie coninc van armenia
daert es vele soete allen tijt
dat seit men ons dus lesen wijt
datter noees arke reste
hier sal die coninc sijn van paleste
die van archaya die van libiaert
coene coninghe ende onvervaert
die van egypten ende die van inden
dit sijn die hem onderwinden
hoe so si ghedoen die pine
te desen tornoy hier te sine
suster nu hoort ic sal u nomen
die hier ieghen sullen comen
dat es die coninc van vrankerike
die hier comen sal machtelike
niet ne sal hi comen uut
als hier te halene i bruut
dat es mi wel gheseit te voren
sinen neve heeft hi bi mi verloren
mach hi dat willi op mi wreken
van heme hoordic ernoude spreken
suster hi seide dat hine seere
ende meer duchte dan eneghen heere
want het ghedraghet die waerheit
datti selve so hevet gheseit
dat hi gheen huwelijc hier ne soeket
ende miere minnen niet ne roeket
om sulke sake dier ic wel lie
dat ic was sijns neven amie
ende als soe parthonopeuse voort
soude noemen benam hare twoort
die rouwe dien soe hadde groot
ende viel op haerre suster scoot
vele iammerlike in ommacht
ende als haer een lettel was ghesacht
en mocht soene noemen niet noch doe
newaer al haprende seide soe
dat selve gheseit doe seitsoe voort
nopeus ende volmaecte twoort
deus hoe groot was hare mesquame
als soe volmaket hadde dien name
viel soe van iammere stappans weder
in ommacht op haer bedde neder
ic wane haer therte ghereen dat woort
als soe bequam seit soe voort
hier comt die coninc van vrankerike
op mi harde verbolghenlike
mettem comen die gasconge
die anguine entie bertonge
menich fransoys menich potevijn
die so goet ten wapenen sijn
datter vele es te segghene ave
hier comet met die rike grave
van vlaenderen ende sine baroene
menich scoon man menich coene
het sal die coninc van ingelant
van buten sijn die wel in die hant
sijn rike hevet beloken al
die riddren die hi bringhen sal
sijn gheherdich licht ende stout
ende haren heere van herten hout
dese kerstine sullen buten sijn
ende met hem menich sarrasijn
het sal sijn aen hare side
die coninc van spaengen die in stride
altoes es ieghen dat kerstenheit
suster dus es mi al gheseit
hi sal riddren bringhen hier
van hoghen prise ende onghehier
die tors sijn utermaten wel
haer orse sijn groot ende snel
ende si kerense harentare
het sal die coninc van navare
met hem sijn ende van plasense
entie coninc van valence
ende van gallissien ende van ariole
ende van grivalien ende van duriole
die van mirce ende van gernade
die lustich sijn ende goet van rade
die van varice ende van arone
die wighes altoes sijn ghewone
het sal die coninc van cordes sijn
ende van baldach menech sarrasijn
ten tornoye hier voor chiefdore
ende ooc die van lamedore
entie coninc van cibile
hier sal sijn die coninc van bile
entie coninc van cartangen
die van bare entie van arangen
ende andre hertoghen ende graven
rike van lande ende van haven
dier namen ic niet al en weet
maer ernout soutse noemen ghereet
suster ic sal u dieden al
ochtic iet varinc maken sal
riddren hebdi mi ghevraghet
ja ic morghen alset daghet
hebbic riddren gheacht te doene
die kinder sijn miere baroene
c joncheren ochte meer
omme die iugen vraghedi mi eer
die dien tornoy sullen doemen
die willic u bi namen noemen
het sullen vii coninghe wesen
die vroet sijn ende hebben ghelesen
so vele van retoriken
dat sijs node souden ghewiken
eneghen clerc dien men kinne
si sijn alle van groten sinne
ende telken vonnesse harde vroet
ende sijn te ridderscape goet
van cartaghen die coninc cursout
dat esser een ende graeu ende out
dander es die coninc clarijn
die niet verlusticht ne mochte sijn
van bile es hi coninc ende here
daer he vet hi rijcheit groot ende ere
die coninc bernaerd es die derde
van cretenlande die groten verde
hevet ghemaect bin sinen lande
het ne lust ghenen siere viande
hem te doene eneghen toren
die vierde es coninc van den moren
ende es gheheten die coninc genors
die vst dat es die coninc anfors
ende es coninc in getulen
daer der liebaerde vele sculen
die vit es die coninc sursabre
ende houdet rike van manabre
den viidn heet men gondebres
ende es coninc van nomedes
suster omme dese vraghedi
die selen sijn in den tor met mi
het sal ooc ernout met ons wesen
joncfrouwe nu hebbic u van desen
die ghi mi vraghet die waerheit
vertellet als mi was gheseit
doe antworde haer urake
vrouwe seit soe aen dese sake
en hebbic des mesfals niet ghehoort
een twint gode beveelict voort
des es ghenoech nu dunct mi best
dat ghi een lettel slaept ende rest
ic hope dat u sal comen teren
ic wille ten scepe wederkeren
ende nemen ware hoet daer staet
morghen als die sonne opgaet
sal ic hier weder tote u comen
mettien hebsi orlof ghenomen
soe ende persijs aen die vrouwe
die si lieten in groten rouwe
ende ghinghen beede te handen neder
alsi ten scepe quamen weder
seiden si parthonopeus voort
dat si te hove hadden ghehoort
doe ghinghen si hem verspelen int gras
ic weet wel dat vele lettel was
dat si sliepen binnen der nacht
alsi een stic hadden ghewacht
eer die dachlime kenlijc opghinc
ende si ghewapent hadden den ionghelinc
si leidenne danen vaerdelike
te hove daer sine verholike
in ene camere deden gaen
daer haddijs stade ende wart saen
in slape ende sliep een lettelkijn
ende alset was scone morghijn
quamen die cnapen voor die sale
ghereden ende ghewapent wale
die men riddren soude maken
ter cameren waert si alle traken
ende beeten neder vore die dore
want si moestenre liden dore
daer parthonopeus lach inne
als urake deser wort in inne
dede soe parthonopeus opstaen
bin dien heeft soe die dore ontdaen
ende laet die ioncheren in comen
ende alsi dore die camer dromen
gaet parthonopeus met hen inne
si gaen staen voor die keiserinne
het was doe tien tide sede
so wien so men ridder dede
dat hem sijn swert aen sinen hals hinc
ende hi voor sinen here dan ghinc
al ghewapent staen tes hijt nam
ende hijt hem gorde alst hem bequam
bedie waersi ghewapent alle
het quam voor hare bi ghetalle
scoonre cnapen meer dan hondert
ondanc hebbic ochts mi wondert
daer parthonopeus die vrouwe sach
daer so sere sijn sin ane lach
dat hi daer omme pensende waert
dat hi wel ries ende een groot musaert
te dien tiden was ende sinneloos
doe hi bi siere dompheit verloos
dat goet dies soe hem vele dede
sine dompheit ende sine nieloophede
dat hi die bliscap ende meneghe ere
hadde verloren deerde hem so sere
noch doe in sijn herte binnen
dat hi welnaer der keiserinnen
was te voete daer ghevallen
ghenade te biddene voor hen allen
daerne urake dus sach riesen
ende sijn ghelaet al verliesen
niesde soe omme dat soe woude
dat hi haers ghedinken soude
ende tot hem selven weder comen
sniesens heeft hi niet vernomen
want hine merkes niet een twint
hi ware stappans daer bekint
bi den ghelate dat hi dede
maer die ionheren daer hi mede
daer in die camere comen was
en conden hen niet onthouden das
dat si haer saghen sine verloren
tghelaet dat si hadden te voren
so wale was al haer lijf ghedaen
op ene banc was si ghestaen
van yvorie ghemaect wale
alle die waren in die zale
leidenre herte ende oghen an
die scoonheit en mochte nemmer man
ende tghelaet der scoonre vrouwen
te vollen sinne niet ghescouwen
si staet hoghe ende oppenbare
ende heeft enen mantel omme hare
van dieren pelne scone ghewracht
ende was uter heidenessen bracht
die vedere was wit hermerijn
ende die lijste bruun sabelijn
die slaet te haren borsten neder
haer sorcoet es sonder veder
ghelaten dore die grote hitte
dat sijs te coelre sta ende sitte
van dieren porpere was hare sorcoot
wel ghescepen lanc ende groot
die lijstekine diere toe hoorden
dat orfrout die goutboorden
die gimmen ende die diere stene
diere in stonden grote ende clene
die suete witte mouwekine
wel staende ane hare ermekine
die si hadde recht ende lanc
si was so scone al sonder wane
dat menre vele mochte ave segghen
wat mochtic prijs so groten legghen
ane hare cleder sint ic wel weet
al ware si in enen sac ghecleet
dat si met haerre scoonheit verwonne
alle die vrouwen onder die sonne
sine dorste nemmer in spieghel sien
sine ware ooc nemmer vonden in dien
so onbegaet so onghemaect
hadde si gheslapen hadsi ghewaect
men mochtse te wondre scouwen an
ende datse ooc nu die jonghe man
parthonopeus so hadde besien
diese mint en dorvedi niet tien
te wondre ende te scerne tellen
want tselve hadden alle sine ghesellen
hi scamede hem ende sloech thovet neder
doe hief hijt op doe sloech hijt weder
ende quam vore alle dandre ghegaen
noch vruchte hi dat sijt soude verstaen
bi sinen ghelate wie hi ware
ende alse hi was ghestaen voor hare
dede si den sede van den lande
ende nam sijn swert in hare hande
ende gordet heme om sine side
ende maectene riddre doe was hi blide
doe ghinc hi danen met dien kere
dat omme droech die ionchere
en conde hijs heme onthouden niet
hine versuchte alse hi van hare sciet
ende sach weder ende weende
der vrouwen wonderde wat hi meende
hadde siere iet omme ghepenst een twint
bi sinen ghelate hadde sine bekint
neen si sine moede sijns niet daer
want hare gheseght was over waer
dat hi alles verloren ware
si sprac te uraken ende toghet hare
joncvrouwe seitsi siedi desen
mi wondert wattet moghe wesen
dese wale ghewassene die hier gaet
alse hi sceden soude van mi
nemmeer en sprac si niet een woort
maer wedersiende ghinc hi voort
noch heeft hi thovet gheslaghen neder
welna hadde sine gheroepen weder
hen ware dat hare ghedachte der minnen
daer hare therte af bernede binnen
ende hare waert verneuwet die rouwe
en hadde hare die scone vrouwe
onthouden niet met groter cracht
si ware ghevallen in ommacht
al wedersiende gaet hi noch
verblidet es hi een luttel doch
ende harde in sinen sin ghesterct
dat si so wel sijns hadde ghemerct
hi hadde groot recht in miere wijs
al waric nu int paradijs
ende die soete daer buten ware
die mijn herte heeft met hare
ende si mi wincte daer ic door doghe
waert met vingre waert met oghe
si ne mochte mi lichte niet ontscieten
nu mach mi vele sere verdrieten
der langer tijt sijt nacht sijt dach
dies es so lanc dat icse en sach
god here ochtic emmer ware
so waer so si es met hare
parthonopeus streec uter zele
ter gherre wedersiende vele
die heme sin herte hadde gherooft
hi quam tere stat daer hi sijn hooft
vele sere verdolt neder leide
daer pensde hi wonder ende seide
god here seit hi van hemelrike
ja ende gaet die tijt wel traechlike
mi lanct so sere dat ic verdoye
na dien dach dat ic ten tornoye
om prijs te hebbene mi sal begheven
ay god ochtic mochte gheleven
dat ic dore die soete moeste
in den tornoy doen ene joeste
ende hebbense ochticse wonne
hen es riddre onder die sonne
die daer ieghen mi gheduren sal
god helper mi toe ende gheve gheval
want ict daer doen sal alre hest
ic sal altoes sijn wale gherest
dat sal daer sijn oppenbare
sint ic pensende werde om hare
die so edel es ende so fijn
en mochtic nemmer ghelovech sijn
bedie en salic nemmer ghecessen
hoe mochtse mi bi vonnessen
ende bi rechte wesen ontwijst
die so harde sal sijn gheprijst
daer hadden si vele groot jolijt
nacht ende dach ende alletijt
hadden si dachcortinghe ghenoech
newaer dat parthonopeus versloech
hem selven mettien dat die dach
so vaste in sijn ghedochte lach
dat die tornoy wesen soude
daer hi wapene draghen woude
daer aen haddi den sin ghesleghen
ende ghereedde hem daer ieghen
dit es tmeeste dat hi droevet
hens gheen dinc dat hem behoevet
dat men hem laet hebben breke
sdonredaghes voor die cruceweke
na den etene eist so heet
dat urake niewer ne gheet
haer merghen des soe plach altoos
op een bedde dat soe vercoos
ghinc soe nederligghen slapen
so daden rudderen ende cnapen
ende die ioncfrouwen alle ghemeene
newaer parthonopeus alleene
ghinc hem merghen buten mure
dat wart hem sint sere te sure
ende hads vernoy ende toren groot
bi den oever vant hi eenen boot
daer ghinc hi in ende vinc ten riemen
ende voer wech dats hem en halp niemen
ende voer uter havene boude
hi waende keren als hi woude
neen hi niet hen condem niet ghescien
het hief cort ende onversien
een storm ende een wint so groot
dat hem ontweldicht wart die boot
ende wart gheworpen aen een eilant
dat hem was al ombekant
teerst datti lande wart hi ghevaen
daer men doe leedde moesti gaen
besorghet wat men soude doen
dat eilant hiet men tenedoen
daer was here een wreet tyran
een groot duvel ende hiet herman
een starc ridder ende fel
die noyt minde gheen dinc el
no bliscap no spel no ioyen
newaer datti vaerde tornoyen
ghesteken ofte slaen doot
dan loech hi ende hadde bliscap groot
dat segghic u so wien hi vinc
dat hi nie ghereimeert danen ghinc
desen duvel desen fariseus
was ghelevert parthonopeus
vreesselike siet hi op heme
ende gheboot dat men neme
ende stappans in den karker doe
doe spronghen sine seriante toe
ende leidene in siere vancnessen
als die ioncfrouwen sijns ghemessen
persijs ende die hovesce urake
si sijn in groten onghemake
ende doen soeken op ende neder
haer ende daer voort ende weder
soudict vertellen het waer te lanc
haer hantslach haer hantghewranc
haer groot verdriet haer groot wee
ic hebbe vele te doene mee
aldus gheduerde desen tween
tote bi tsinxen groot ghe ween
van dien daghe dat hi hen ontfoer
hier binnen ontbootse melioer
dat si comen te haerre feesten
ende si dies haer trouwe gheleesten
ende si varen teerst dat si moghen
newaer dat si so lettel hoghen
ende so droevelijc ghebaren
waent melioer dat si van den baren
ende van der vloet die si daer saghen
bedie ne wil soet hem niet vraghen
of hem mescomet eneghe sake
dus beiden si met onghemake
stornoy s ende met groten zere
dat si driven om dien ionchere
herman die hem hadde in sijn ghewelt
quam te ciefdore op tvelt
ten tornoye prijs tontfane
hi hadde onder sine vane
xx ridderen starc ende stout
wat waendi hoe groot onghedout
parthonopeus bin dien dreef
in der vancnessen daer hi bleef
miere herten na langhet seere
sone magghic verhoghen nemmermeere
so vele spraken si harentare
ende so vele bat hi up hare
ende doghede ende carmede
dat der vrouwen sijns ontfarmede
soete vrient seit soe ghi weet wel
dat herman wreet es ende fel
ende die overdadichste die nu levet
ende hi mi u bevolen hevet
ende dat moet op mijn ere staen
ine dorste u niet laten gaen
om dat hi van dien seden es
in ware des seker ende ghewes
dat hi u vande als hi quame
ende hi mijn leven niet ne name
ay vrouwe seiti door god ghenade
hoe gherne ics sekeringhe dade
bede met trouwen ende met eden
talreerst dat die tornoy es leden
dat ic hier weder comen sal
mi ne lette doot of ongheval
in weet u wat te ghisele gheven
maer behout mi god mijn leven
ic sal u staen al minen tijt
te dienste des ghi wel waerdich sijt
mettien viel hi op haren voet
sine scone woort ende soet
daden die vrouwe int herte like
weenen ende vele haestelike
hief soene op ende seide
ic sal u op u edelheide
ten tornoye laten varen
ende wille uwer sekerheit ombaren
dat wedercomen staet aen u
een deel siere seden kindi nu
herman es so putertiere
hine vinde u hier hi sal mi sciere
versinken of verbernen doen
het ne quam nie binnen tenedoen
beter wapine dan ic u sal
te desen tornoye beraden al
ende trikelijcste ors dat ghi noyt saghet
wit ende scone ende ghedaghet
ic sal u leenen een rikelijc swaert
dat bi wilen vonden waert
in een haghedochte bin enen mure
gave u god sulke aventure
dat ghi ghesont mocht weder keren
ic soude noch behouden mier eren
dies ghedoen dat ghi saen
uter vancnessen soudet ontgaen
ghevielt ooc dat ghi daer doot blevet
so haddic al minen tijt ghelevet
herman soude mi verslaen
bedie moghedire bi verstaen
dat ic grote dinc door u doe
uten karkre halp soe hem doe
so hoet hem daer na vergheet
al sine wapene waren ghereet
ende hi scepede aen eer aventstonden
bin den scepe hevet hi vonden
van al ghenoech dies hem behoevede
maer dat hi van ere dinc droevede
dat scip ne mochte niet seilen doe
doe moesti riemen legghen toe
ende royen wech so hi ierst mochte
ende het gheviel so datti sochte
derdes daghes metter dagheraet
een havene die van chiefdore staet
acht milen verre ofte mee
parthonopeus trac uter zee
sijn ors ende doet sine wapene an
mettien sit op die edel man
ende rijt wech sinen hoghen telt
in sijn riden hi hem versnelt
om datti langhe hevet ghemerret
dies hi hem selven sere erret
want sijn die scouden waren meest
mettien quam hi in een foreest
daer hi grote merghinghe vroe
hadde ghehat hi kennet noch doe
daer hi in desen ghepeinse vaert
ende hevet thooft ghesleghen nederwaert
comet ghereden enen anderen pat
een ridder die in sinen sadel sat
ghelijk enen coenen deghen
blont ende grau tusscen ghesleghen
lx cnapen die voor hem riden
saten alle op starke rossiden
elc voerde enen scacht lanc ende groot
van cynopre ghevarwet root
aen elken scacht een baniere
bleckende root ghelijc den viere
daer na quamen die sciltknechte
die elken hoghen man met rechte
in tornoye dienen mochten
die v scoon orse gheleet brochten
met ghereiden ghevarwet root
behaghel sijn si ende groot
enen roden scilt voerde elkerlijc
dus comet die ridder deghenlijc
ende hevet parthonopeus ghesien
peinsende comen ende mettien
rijt hi aen hem vele vaerdelike
ende queddene harde hovescelike
na dien queddene seidi voort
rudder ic biddu dat ghi hoort
ende segghet eer ghi mi lijt
wanen ghi comet ende waer ghi rijt
oft bi uwen wille mach sijn
parthonopeus sweech een lettelkijn
want hi hem gherne hadde bedect
maer eer hire loghene toe hadde ghetrect
eer waer hi stappans bleven doot
doch liecht men dicke door die noot
here gherne seiti hoort na mi
ic ben van verren maer hier bi
comic ghereden van tenedoen
ende soude gherne mochtict ghedoen
te desen tornoy wapen draghen
minen name salic u saghen
parthonopeus bem ic gheheten
nu woudic gherne den uwen weten
bi gode seghet hi so moghedi wale
in makes nemmer langhe tale
ic heete gaudijn ende hebbe ghesien
ruddren dicke volghen ende vlien
van minen gheslachte moghedi horen
van heidene spaenghen bem ic gheboren
een heidin rudder was mijn vader
ende heidin mijn gheslachte algader
te toers in st martijns kerken
dies hebbic noch in goet te merken
dedic mi doopen na der sede
ende na der wet van kerstenhede
oyt sedert scuwedic om dat
mine maghe die mi sijn ghehat
ende hebbe al gheleeft bi soude
ic en poghe no en houde
dat ic winne es saen verteert
nu varic te desen tornoye weert
om ghewin ende om prijs tontfane
om dat ghi hebt so goede ghedane
hebbic u vele te meer besien
ghi dinct mi vele ghelijc dien
die op tvelt prijs hebben overal
het en doe groot ongheval
in weet oftu iet cont hier si
ic mane u ende biddu des bedi
dat ghi herberghe met mi kieset
ic ware gherne of ghi verkieset
hoe so wandelt die aventure
als langhe als dese tornoy ghedure
uwe ridder ende ghi dan sijt
mijn gheselle gheweerdet ghijt
here seiti dat lone u god
ontseidic dit so waric sot
dat ic u hier ghemoet heb nu
dat was gheluc ic wille bi u
herberghen dat u bequame si
ende wille u staen met trouwen bi
ende ghedooghen evel ende goet
met u daer ghijt mi weder doet
aldus spraken si te samen
si reden woch ende quamen
ter herberghen daert scone was
in een dal daert groene gras
stont met bloemekinen ghemanc
daer mochtensi horen groot ghesanc
van den voghelen ende groot gheluut
ende roken menech soete cruut
dies daer vele stont scone ende groen
bin enen sconen pauwelioen
hadsi des hem behoevede al
scone bedde ende paerdestal
hen was niet ghedaghet langhe
smorghens vroe te sonne opganghe
ghinghen si ter kerken messe horen
si daden hare cnapen voren
ter marct alle gader riden
dat si haers daer souden ombiden
ende coopen spere ende nemen ware
oft hem ghebrake enigher ware
dat siere hem souden bewessen
als die heren quamen van messen
saten si op aldaer ende reden
scone orse van fieren leden
ende voeren spreken onder hem tween
si droeghen beede over een
datsi hem ten tornoye wouden
altoes aen die van buten houden
melioer ende twee ioncfrouwen
daer sijt al gader moghen scouwen
dat was urake ende persijs
die nien mochten in ghere wijs
verhoghen van den groten sere
dat si dreven om dien ionchere
datse herde van den live ondede
daer sijn die vii coninghe mede
die doemers van den tornoye sijn
cursout bernaert ende clarijn
mijn here corsabers ende genois
gondredes entie rike anfrois
ende die oude ernout daer die raet
van hem allen meest aen staet
dese ligghen tere veinstren ende sien
bi tween hondert ende drien
riddren in beeden siden versamen
die twee ghesellen quamen
die lusteghe gaudijn entie goede
peinsde dat in sinen moede
dat men haers merken soude
sijn raet ghedroech so dat hi woude
ghesienlec comen voor die ooghen
ende riden daer si hem vertooghen
op enen nederen berch daer bi
met gherechten spere varen si
die wi noch hier comen saghen
deus hoe scone haer orse draghen
daer si aen hare breidele gaen
het sijn rudders mi en lieghe mijn waen
ten wapenen duchtich ende goet
scone comen si god gheve hem goet
in weetse wien bet bevelen
nu merken wijt hoe si handelen selen
dan selen wi vraghen wanen si quamen
ende ondervinden hare namen
van desen en was der tale nemmee
si quamen ghereden allene si ii
ende quamen wel in der tijt
si vanden die plaetse ruum ende wijt
ende saghen houden aen die ringhe
op haer breidel die ionghelinghe
die te samen waren ghevallen eer
neware datter vele meer
van buten dan van binnen waren
eer dese ii toe quamen ghevaren
wasser een fier pongijs ghedaen
so dat die van binnen saen
dander daden sconfieren
alsi dat saghen si pongieren
parthonopeus ende gaudijn
die niet ne mochten verbetert sijn
si namen die orse metten sporen
te leede den gonen die si vercoren
manlijc den sinen wel deghenlike
gaudijn stac ghe weldelike
den sinen dat hi vel op deerde
parthonopeus die sanders gheerde
stackene al metten orse neder
noch ne darf men haer no weder
van der ioesten lachter spreken
parthonopeus hadde ghesteken
sijn spere ontwee ende metten zweerde
sloech hi enen die sijns gheerde
op sinen helm boven den scilde
datti hi wilde of ne wilde
quam ghevallen van hant te hant
van den orse neder in tsant
als hi hadde ghevellet dien
wart hi bestaen van hem drien
bi der daet die si daer doen
die van buten teersten vloen
vercoeveren weder ende keren
bi der daet deser twee heren
wart die tornoy ghestade ende goet
men sagcher sdaechs menich scoon ghemoet
doe sprac alreerst die coninc cursout
bi gode desen ben ic sere hout
altoes hebsijt wel ghedaen
doe icse eerst sach vernam ic saen
dat grote doghet aen hem ghelach
doe icse so scone comen sach
doen sprac die keiserinne daer
here cursout ghi segghet waer
wi kinnen wel ende verstaen
dat sijt hebben wel ghedaen
maer die metten selverinen scilde
es siere slaghe sere milde
deus hoe ridderlijc hi sit
onwetende seide die vrouwe dit
had soe gheweten wie hi ware
al dat hi dade soude hare
vele te beter hebben ghedacht
so scone dochte haer datti vacht
die tornoy wart goet ende staende
die keiser van almaengen maende
sijn volc dat hem wel stont bi
met hem was die soudaen van persi
die die van buten vaste perste
ic seggu dat hi lettel reste
door die minne van melioere
sijn ghelaet ende sijn rike voere
ende sine sierheit es so groot
datti achte niemene sijn ghenoot
ende hout met al den anderen sceren
hine vrucht niet dat hem mochte deren
eneghe sake hine ghewinne
met siere doghet die keiserinne
hi kent hem selven starc ende coene
ende goet ten wapenen daert es te doene
daertoe es hi ionc man ende scone
hi waent dat onder shemels trone
so rike man negheen en si
no so gheweldich alse hi
so verlati hem in desen
ende wapenen wel verstont
scone ende overmoedigher wijs
dedi sdaechs menich groot pongijs
opt velt was niemen so fier ende goet
die dorste comen in sijn ghemoet
ende deder voor hem so vele vlien
dat hi gheprijst was voor al van dien
die boven ten torre laghen
hi hadde ghesellen die sijns plaghen
altoes vele ende wel ghereet
so waerwert datti reet
met scilde ende met gherechten spere
harentare opt velt ter were
ende niemen en kinde hem so stout ende sterc
die dorste comen in sijn perc
parthonopeus ghemoete dien
die so gheducht was ende ontsien
daer si quamen te ghemoete
vele crachtelike ende onsoete
reden te samen dese twee
ende braken hare spere ontwee
ende worpen wech die trensoene
mettien keerden die edele baroene
ende haerlijk nam een andren scacht
ende pongierden met groter cracht
so wat die orse mochten loopen
ic waent haer een sal becoopen
si braken haer spere ontwee beide
nochtan bleven si int ghereide
beede sittende al onghescent
die ioesten hadden si wel volent
die soudaen dies zere verstunede
dat hi so langhe ieghen hem stunede
hi doet hem bringhen enen swaren scacht
ende parthonopeus heeft men ghebracht
een staerc spere ende was escijn
het gaf hem sijn gheselle gaudijn
haer speer si wel coenlic namen
ende daden loopen die orse te samen
si peinsden beede om melioren
parthonopeus stac dien voren
dat dijser al metten scachte woet
door den scilt wel eenen voet
dies ghevals hi vro was ende blide
ende parthonopeus bander side
hads grote scande ende toren
datti dien scilt so hadde verloren
alse coninc clarijn dit sach
van den torre daer hi lach
gaf hi den soudaen den prijs
dus verstont hijt in siere wijs
hi keerdem omme te cursoude
dat hi hem een scalc wort gheven soude
here cursout wat dinkes u
die witte scilt waer leecht hi nu
ic micke u ridder heves ghedervet
te vroeghe was hier ave gheervet
ic saels saen gheven goeden coop
cursout en es niet so nieloop
hine sweech stille ende peinsede voort
dat hi hem gherne goude dat woort
daer ooc was melioer diere af no toe
gheen woort niet ne seide doe
want soe en hoorde woort negheen
sint haer die herte binnen treen
soe en sach ooc niet no en vernam
int tornoy dat haer mesquam
dies hare te hooghene luste
want soere haer lief niet en wiste
had soeter gheweten god weit
daer waer al anders toe gheseit
men gaf parthonopeus weder
den scilt die ter erden neder
hem tonghevalle ontvallen was
hi vererrede hem selven das
ende verhief hem in den steghereep
teerst datti een speer weder ghegreep
ende soude ghemoeten dien soudaen
die hem die scaemte hadde ghedaen
quam ghepongiert in sijn ghemoet
herman een ridder evel ghemoet
ende brac op hem sijn spere scone
newaer hi hadde weder te lone
van parthonopeus een ioeste
dat hi die erde soeken moeste
als hi ghevellet hadde hermanne
reet hi voort ende stac sadanne
dat man ende ors vielen int gras
ende brac sinen spere op sinen scilt
ten kere daer hi tors op hilt
voer parthonopeus ten soudaen waert
ende gheraecten wel met sinne
aen sinen hals beneden den kinne
dat hi wel na ghevallen was
ende waert so sere ghebarenteert das
dat hi siere ghesellen gheerde
parthonopeus vinc ten zweerde
daer hi hem mede enen halsslach gaf
ende daer toe ii eer hijs begaf
den vierden enten vijfsten mede
dier groter manheit die hi dede
prijsdene alle diet saghen
so sere dreef hine metten slaghen
dat uten helme die spaerke springhen
nie saghedi prince so ghedringhen
als parthonopeus dede dien
al nickende moesti voor hem vlien
ende was blide dat hi ontvloe
tsinen ghesellen quam hi weder doe
te blouwen ende ghedrinct met slaghen
dat seiden alle die ghene diet saghen
dat parthonopeus daer dede
grote riesheit dat hi mede
so verre onder die andre reet
want si ontfincne wel ghereet
ende ghinghen steken ende slaen
hine waer levende niet ontgaen
maer dat hem gaudijn te hulpen quam
ende hi tors metten sporen nam
ende sloech coenlijc in den rinc
daer hi benout sach den ionghelinc
hi hadde welna te langhe ghemerret
hi quam verhaest ende sere vererret
ende stac al dore ebroene
die starc was ende coene
den conincstavel van den moren
daer hi vel men mochte horen
sijn ghecrijt verre ende sijn gheluut
doe trac gaudijn sijn zweert uut
ende gaf hermanne enen slach
die sere sinen gheselle oplach
so dat hi viel van den orse neder
wien lief wien leet ende onghewont
maer ic seggu dat si ontfinghen
meneghen slach eer si ontghinghen
die soudaen was ghebarteert sere
teerst dat cursout sach den here
voor parthonopeus nicken so
wart hi int herte harde vro
here clarijn seiti die soudaen
dinct mi vele siec ende onghedaen
ic wane hem thooft sere sweert
dat hi siere ghesellen gheert
hi soude rusten waer hi vroet
es sijn scilt vast ende goet
ic seggu hi hadts te doene
ende daer toe alle siere baroene
noch dinct mi hebben den witten scilt
diene hier brochte in sijn ghewilt
parthonopeus ende gaudijn
die niet verbetert mochte sijn
varen hem coelen alleene twee
buten opt sant neven der zee
daer se die coninc van vrankerike
riden siet so mildelike
den coninc van spaengen toghedise
bi gode segghet hi van paradise
nu hebbent dese ii wel ghedaen
si sullen hier al den prijs ontfaen
bi dien dat icker ave verneme
die coninc van spaengen antwerde heme
her coninc seiti en hout u niet
te vaste aen dat ghi noch siet
si pinen hem int beghin te sere
bedie wanic dat hem dese ere
ende dese dom onlanghe sal gheduren
hier sijn noch betre bi aventuren
die hem houden ieghen den derden dach
dat men verstaen ende weten mach
wien men mit rechte gheve den prijs
dies noch die meneghe sijn onwijs
doe sprac die coninc van vrankerike
si moghen wel ghemackelike
daer ghi van seght beiden daer naer
een maent ia ooc een iaer
eer si op dese ii iet ghewinnen
ten tornoy waer so si quamen
si droeghens wel over een
het booch algader voor hem tween
bin dien was harde die dach te gaen
entie tornoy sal enden saen
ende gaudijn hurte uut wijchghere
met scilde ende met gherechten spere
jeghen hem die hertoghe van brabant
scilt aen den hals speer in de hant
diet bin dien daghe hadde ghedaen
vele wel ende groten prijs ontfaen
ende souden sijn versamet sciere
newaer die ioeste benam van siere
die coninc ghi moghet horen hoe
hi quamer dweers ghereden toe
ende stac gaudine dat hi rumede
den sadel ende ter eerden tumede
dat parthonopeus stappans wrac
want hi den coninc van siere stac
dat hi van sinen orse viel
sonder hoverde ende bleef int niel
ligghende int groene gras
ende gaudijn ghegreep sijn ors
eer hire up quam cochtijt diere
want sconincs ghesellen van siere
holpen haren here den sarrasijn
opt ors dat gaudijns hadde ghesijn
ende eer gaudijn op conste comen
haddi sware steken van somen
ende van somen grote slaghe
daer doet so wale bin dien daghe
parthonopeus die gheselle sijn
dat op gheen ors ghesat gaudijn
ende dat hijt boudelike reet
daer hijt behilt wien lief wien leet
bin dien es die tornoy ghesceden
die lichte niet en mocht verleden
door ghenen arbeit daer in te sine
van parthonopeuse ende gaudine
menech prijs was hen des daghes ghegheven
haer spere hebben si noch verheven
ende hare scilde si voor hem houden
also als si tornieren souden
ende riden woch met sconen halsberghen
wel ghewapent thaerre herberghen
dus sachse riden die coninc cursout
die hen beiden was vele hout
ic sie seit hi behouden ghinder
weder keren mine kinder
god here hoe scone si te samen
heden morghin herwart quamen
ende hoe scone si weder varen
deus of ic wiste wie si waren
dus seide cursout den wille sijn
dat niemen ne ande sonder clarijn
here cursout seiti twine beidi noch
daer nes gheen lanc termijn toe doch
dat men den besten kiesen sal
men seghet dicke te bispele al
die te vroe sijn vonnese seghet
datter hem mesprijs ane leghet
het es noch den meneghen onwijs
wie hier hebben sal den prijs
bin dien was ghinder een ghesceit
daer ne dochte ooc nemmeer toe gheseit
parthonopeus ende gaudijn
saten ende dronken den coelen wijn
ter herberghen daer hem niet en ghebrac
ende daden hem selven groot ghemac
gaudijn merkede sijns ghesellen
dien hi dies daechs hadde sien vellen
ter erden meneghen edelen man
daer hine besach hine conder an
ghemerken niet het ne waer al goet
ende peinsede dat in sinen moet
dat hi van hoghen gheslachte ware
ooc vernam hi aen sine ghebare
dat hi ghepens ende rouwe droech
int herte meer dan hi ghewoech
ende meer dan hi weerdich was
bedie versinnedi hem das
datti hem niet ne woude vraghen
van sinen lande van sinen maghen
meer dan hi hem hadde gheseit
newaer van sier droefheit
hem te troostene seidi
soete gheselle dat dinket mi
dat onrecht es dat ghi iet droevet
ende u iet ghebrect des u behoevet
want ghijt so wel hebt ghedaen
mochti dese iii daghe ghestaen
dat ghijt also wel daet of bet
ic dorste wel nemen op mine wet
dat ghi soudt hebben al den prijs
ende u en mochte in ghere wijs
ontfechtene ghine sout uwen wille
vorderen al lude ende stille
ende woudi meer het soude sijn
haddic seidi den wille mijn
ende nemmeer so stont mi wale
doe ghinghen soe met derre tale
daer si rusten ende sachte laghen
smorghens alsi die sonne saghen
ghinghen si ter kerken messe horen
ende senden hare cnapen voren
ende quamen selve na ghereden
allene si twee also siene heden
of sienre dan si ghistren daden
vele sachte ende wel bi staden
ende scone ghewapent quamen si echt
scilt aen hals ende spere gherecht
helm op thovet baniere ghebonden
ende neder toter hant ontwonden
cursout sachse ende seide
here clarijn ic sie comen beide
die ii die dachterste slaghe
ghistren ontfinghen binnen den daghe
ende nu die eerste sullen ontfaen
saelt iet na haren wille gaen
die soudaen was voren uut ghetrect
met m ridders wel dors verdect
daer die van buten ieghen quamen
in enen groenen mersch te samen
die soudaen nopet dors met sporen
hi hurt ute ende doet hem te voren
scilt aen hals ende spere gherecht
parthonopeus versietene echt
die eenradighe entie coene
ende hurt ute ioeste te doene
jeghen hem daer hine siet van verren
met hoghen moede ende met erren
souden si te samen vallen dinken
die soudaen liet sijn spere sinken
te nedere so dat hi scilts meste
ende int ghereide sijn spere veste
ende staect ontwee in den sadelboom
parthonopeus nam sijns bet goom
ende stackene rechte op dien scilt
datti onlanghe tghereide hilt
ende viel ter erden vele ghereet
dat ne was cursoude niet leet
ende bespotte den coninc clarine
van sinen hoochghemoeden sarrasine
ende tooghedem dat hi lach int gras
parthonopeus vinc sijn ors
ende boot heme daer hi lach ter neder
ende bat heme dat hi op sate weder
maer binnen dien dat hijt hem boot
quam op hem die porse so groot
dat hi ter were moeste vaen
alse hi dede ende liet daer staen
parthonopeus heeft vernomen
wel m ridderen op hem comen
daer dede hi ghemoet groot ende wonder
hi voer daer alse een liebaert onder
daer hi sach dalremeeste porse
ende stacker enen van den orse
ende reet dore al die van binnen
over op tfelt met groter onminnen
ende nam bi der poorten sinen keer
daer en riedic hem nemmermeer
te comene ochte hi danen ware
dore al dat hi sijns was in vare
daer hi sine scone amie sach
in den toren daer si lach
sette hi sijn lijf op aventure
ende rijt so hi naest mach den mure
recht onder die venstre daer si sit
ende seide vele cortelike dit
ter quader tijt saghic u nie
op aventure wat sijns ghescie
siet hier mijn wedde op ghenade
hine hadde te sprekene enghene stade
ende boot der vrouwen sine baniere
so hovesch ende so goedertiere
was int herte die keiserinne
dat sise nam ende halese inne
diemeer was si vele onvroet das
wat hi meinde ende wie hi was
eer parthonopeus danen voer
daer jeghenwordech sat melioer
was hi ghemoet met drien speren
doe trac hi tswert ende ghinc hem weren
doe ghinc hi omme heme houwen
daer mochte men scone slaghe scouwen
so meneghe ende so onsachte
dat hi bi sinne ende bi crachte
elken dier afsloech ene hant
die heme daden so groten pant
dus ontfoer hi desen drien
in groten aneste mocht menne sien
daer hi liden moeste den rinc
daer menne in allen siden ontfinc
doe quam er ghesleghen toe
gaudijn die grote sorghe doe
hadde om den gheselle sijn
dien hi jeghen meneghen sarrasijn
sach vechten harde ancstelike
hi quamer toe vele deghenlike
ende speelder onder een evel spel
ende parthonopeus deedt so wel
dat hi dore hen allen reet
behouden weder wien lief wien leet
die vrouwe heeft sijn wedde ghenomen
diemeer en heeft si niet vernomen
door welke sake hijt hare gaf
ende waers vele gherne comen af
maer si was so goedertiere
ende hovesch ende trac die baniere
al metten scachte tote haer inne
des wart ine weet hoe menech in inne
diere door haren wille tornieren
die jugen saghent ende grongieren
ende alle diet saghen seiden saen
dat sijt op minne hadde ghedaen
dit es een ongheval der vrouwen
so wat so si in goeder trouwen
goets doen ende op hovescheit
dat die scalke in dorperheit
merken ende kerent harentare
en es enghene so hoghe die ware
hovesch ende van sconen ghelate
daer si ghinghe ochte daer si sate
in dachcortinghe ochte in spele
sine souts vernoy ende toren vele
tharen onwille sien ende horen
wael sijn si rise ende doren
die hen so haestelike mestrouwen
vele oncont es hen van den vrouwen
hets ene maniere van den wiven
die onvroedelike voere driven
die so wankel sijn van sinne
ende so onghestadech ane die minne
datse hare minne niemanne ontsegghen
die en willic niet ten vrouwen legghen
want die vrouwen sijn ghestadech
ende vroet ter minnen ende gheradech
ende emmer der minnen onderdaen
bedie en can ic niet verstaen
dat men die onhovesche wijf
die hebben so onghestadech lijf
te rechte mochte vrouwe noemen
ende ghelijc de vrouwen doemen
die so hovesch sijn ende so fijn
verwaten mochten si alle sijn
die lachter ende onhovesche woort
jeghen de vrouwen brenghen voort
aldus stont melioren doe ghereit
si was van vele hovescheit
ende trac die baniere tot hare
dat mesprijsde menech loghenare
diemeer en wiste si wie hi was
hadde sijt gheweten sijt seker das
dat si sijns hadde ghehat ghenade
hoe groot so waren sine mesdade
dat en ware te lachterne twint
sint dattene die vrouwe mint
hen donket mi enghene overdaet
dat si vertoghet scone ghelaet
haren lieve met goeden wille
beide oppenbare ende stille
ghi heren nempt goom dat onder u
der nidegher engheen mi hore nu
emmer minnic haer goet te waren
ic wilde si doof ende blint waren
bidie het ware hen selven goet
die nijt die hen nu pinen doet
dien si draghen ten vrouwen waert
omme hare scoonheit ende milden aert
dien en souden si dan niet draghen
alse sise en hoorden noch en saghen
nu bidt te gode of ghi se mint
dat hi se make doof ende blint
die keiserinne heeft ghehoort
ende niet verstaen des ridders woort
maer urake verstontse wale
ende wart vele bleec ende vale
daer sine sach int aensichte
ende so droeflike dats haer nichte
persijs vernam ane haer clare
ende hadde sorghe wat haer ware
ende seide wat mach dit wesen
urake maect hare op na desen
ende persijs ghinc mede also saen
die niet en hadde verstaen
ten cantelen daer si mochten
onder hen segghen wat si dochten
ende ooc den tornoy bescouwen
doe sprac urake ter joncfrouwen
vele soete ende domme persijs
en verstontstu niet hoedane wijs
die cnape toter keiserinnen sprac
als hi ter venstren sine baniere opstac
bi der trouwen die ic di sculdich bem
ic saecht ende merkede ane hem
dat hi parthonopeus si
deus ende hoe selewi
daer toe comen bi eneghen treken
dat wine een luttelkijn ghespreken
alse persijs die redene verstoet
oft si iet hoghede in haren moet
omme heme dien si in meneghen daghen
en sach en dorvedi niet vraghen
al was hi hare vele onghereet
men denke wel hoet den ghenen steet
ende hoe onghemackelijk hi leeft
die van sinen lieve enghene hope en heeft
dat was hare van heme ghesciet
gheen danc en mochte hare werden niet
melioer en was niet so kint
noch in haer herte niet so blint
al en hadde si niet verstaen die tale
sine hadse onthouden wale
hadde si haers lieves ghemoedet daer
si hadde gheweten wel voorwaer
dat hijt sekerlike ware
die ghenade sochte ane hare
maer doe en hopede si sijns levens niet
hoe mochte sire dan omme ghepensen iet
dat hi op den velde ware
si wart pensende harentare
twi urake hare ghelaet verloos
ende wart bleec ende varwen loos
doe si van hare was ghegaen
den coninghen dede si dat verstaen
dat si metten joncfrouwen soude
ten tinnen gaen omme dat si woude
met hen daer corten haren dach
si maect haer ewech so si eerst mach
ende beveelt den heren dat si des
namen goom dat hem bevolen es
hier binnen heeft urake vernomen
ende siet die keiserinne comen
doe hietse stillekine ende lise
ende dede swighen persise
melioer comt ende roept uraken
al sonderlinghe te haerre spraken
persis bleef allene staende
der welker herte doghen maende
dat si parthonopeus naer
moesten volghen hier ende daer
in den tornoy so waer so hi voer
doe sprac te uraken melioer
suster mi wordert hoe dat si
dat u dus luttel es omme mi
ende ic u so hout van herten ben
ende ic emmer weet ye lanc so men
u ghedachte ende uwen raet
ende mi sake engene en bestaet
die ghi mi vraghet dat ic se u hale
soete suster dat en voeghet niet wale
hebbic iet jeghen u mesdaen
des willic gherne in boeten staen
siet hier in boeten minen hantscoe
ende metten biddene weende soe
vele serelike met droeven sinne
daer urake die keiserinne
in dus groten vernoye siet
en dar si van groten sonden niet
langher helen den nausten raet
ende wilt hare segghen hoet staet
ende hare droeve herte soeten
vrouwe seitsi wat wildi boeten
ine weet wat ghi hebt mesdaen
ende wie ic boete sal ontfaen
maer ontect mi omme wat ghi weint
so maghic weten wat ghi meint
sote suster seit si ic en weet
wat si ende wat mi overgheet
maer te gherre venstren heden eer
wart mi therte so overseer
dat ic wel naer was bleven doot
doe mi die ghene sijn spere boot
ende hi doe stillekine voort
ende cortelinghe seide dit woort
ter quader tijt sach ic u nie
god van hemele wie was die
bi heme was verneuwet mijn seer
meer dant was noyt eer
parthonopeus deet harde wel
die menich werven in vresen vel
ende dicwile sijns lives in wane
om ere ende om prijs tontfane
daer hi wel uut wart verloost
hi hadde ooc hulpe ende troost
op gaudine den vele coenen
ende mallijc hadde daer anders te doene
bin desen rijt uut deghenlike
die edel coninc van vrankerike
als een die gherne soude ioesteren
hi haddem ghedaen achemeren
na de vrancsche wise te desen
ende bat den sinen dat si wesen
met hem ghetrouwelike
jeghen den keiser van oestrike
soudi doen een ioeste saen
ter eerster ioesten die was ghedaen
quamen die almanne daer toe
so vele dat si den coninc doe
sere sloeghen ende staken
ende so nidelike traken
ende deden hem so grote porse
dat sine brochten van den orse
parthonopeus sagchen vallen
ende pongierde onder hem allen
ende riep so lude monioye
dat sijt alle binnen den tornoye
mochten horen diere waren
vele grammelijc quam hi ghevaren
jeghen den keiser te ghemoete
dien dede hi saen onder die voete
vallen op die erde neder
ende eer hi op quam weder
ontfinc hi meneghen zwaren slach
dat sach melioer aldaer soe lach
doe pongierden die fransoyse
die normanne entie sampenoyse
entie ynghelsce entie bertoene
die poytevine die brabantsoene
bede grieken ende denen
die waren van desen ende van ghenen
die storm wart suur ende groot
daer was in ancst ende in noot
die coninc diere storte neder
die fransoyse gheholpen op weder
dies merkede doe melioer
hi halp den coninc datti ontfoer
die coninc wiste niet wie hi was
newaer hi dankedem sere das
datti bi hem was ontgaen
ende hi die ioeste hadde ghedaen
jeghen den keiser over hem
here seiti dat ik bem
der noot ontgaen des danke ic u
here coninc seiti al sonder nu
hebbic u wel bi ghestaen
dat heeft die coninc niet verstaen
want hijt claerlike hem niet ontbant
daer ne was ridder no seriant
negheen onder al sconincs man
hine besagchene te wonder an
ende gaven hem groten prijs
ende seiden dat hi in alre wijs
een fransoys ghelijc ware
van ghedane ende van ghebare
maer dat hi sprake in griecscer tonghen
gaudijn quamer toe ghedronghen
daer si hem hielden omtrent
ende sciet gheent parlement
sullen seiti dus riddren houden
die haren prijs hoghen souden
ghi hebt anders in minen wane
te doene meer dan hier te stane
hier met deser sameninghe
ghi sout emmer tusscen ii ringhe
wesen ghereet ende openbaer
here seiti ghi seght waer
ghi troost mi ten besten
gaudijn en lieten niet gheresten
die hem wel hout van herten was
bedie hi ghelovede ende hopede das
nadien dat hi aen hem versach
den eersten ende den anderen dach
moestem god tlijf behouden
dat hem die iugen kiesen souden
die iugen hebben wel verstaen
ende ghemerct hoet hevet ghedaen
die witte scilt die silverine
cursout tooghet den coninc clarine
vele blidelike ende hi vraghede
hoe hem die witte scilt behaghede
es te prisene uter maten
dander heren diere bi saten
sweghen alle gader stille
maer melioer hadde haren wille
gherne gheseit hadsoe ghedorren
soene dorste gheene tale porren
daer iemen bi verstaen mochte
wat soe hadde in haer ghedochte
doch moeste soe spreken een lettelkijn
mi dincket seit soe datter sijn
vele die ic wel soude gheraden
diet noch so wel niet en daden
parthonopeus deed al dien dach
so wel dat men mee ontsach
dan iemen die was opten velde
onder so menech m helde
hi voer ghelijc enen liebaerde
gaudijn metten rooden baerde
plach sijns altoes met goeden wille
daer hine iet sach houden stille
dat ne conde hi niet ghedoghen
ende melioer hadde emmer die oghen
ende haer ghedochte ende haer ghepeins
daer haer lief voer hier ende gheins
die alemanne waren al ondaen
met groter cracht ende som ghevaen
dat hem sere int herte treen
ende droeghen alle over een
stappans wrake te doene
het waren die ghene vele coene
ende overmoedighe ionghelinghe
ende maecten een sameninghe
op die fransoyse te pongierne
ende met crachte te sconfierne
dit vernam gaudijn alre eerst
ende vruchte dat hem te pinen meest
ende parthonopeuse soude comen
gheselle seiti ic hebbe vernomen
dat ons groot storm nakende es
in corten tiden des sijt ghewes
nu vermanet u selven edel here
ende peinst om dier werelt ere
der tale haddi onlanghe ghebruuc
die duutsce maecten groot ghehuuc
ende vielen aen die van vrankerike
parthonopeus die hem das
verscaemde was deerste diese keerde
ende gaudijn die wel gheleerde
parthonopeus niet begaf
ende dadent so wel dat mer af
vele sal spreken noch hier naer
ende tellen over m iaer
daer was herman die oplach
den fransoysen daer hise sach
ende was een duvel een fariseus
dien ghemoete parthonopeus
ende stackene van den orse neder
ende eer hi op conste comen weder
ontfinc hi so hijt verdroech
menich zwaer slach ende daertoe ghenoech
int selve pongijs stac hi francoene
eenen ridder lovelijc ende coene
van den orse neder dat hi vlooch
dat soch dat hi van sier moeder sooch
benedide menich man diet sach
gaudijn pongiert al datti mach
ende stac so enen frisoene
skeisers neve sier suster sone
eenen ridder goet ende lofsam
dat hem thooft eerst ter erden quam
ende hi sonder hoverde vel
dese ii dadent bede so wel
dat men niemen prisede ieghen
bin desen quamer toe ghesleghen
die rike soudaen entie sine
die diepelike zwoor bi apolline
datti dander soude sconfieren
het quamen ghevolghet siner banieren
xx m sarrasine
entie soudaen vercoos gaudine
starc ende groot was sijn scacht
ende stacken af met groter cracht
voor die voete sgraven van bloys
doe vererredem die fransoys
ende liet sijn speer neder sinken
eer hem die soudaen conste ontwinken
stac hine neder metten kere
die soudaen viel ende quetsten sere
maer hem was saen opgheholpen
beede van ridderen ende van tolpen
maer hem was nie dinc so heet
ende nie so hertelike leet
hi voer ghelijc enen liebaert
ende pongierde ten gonen waert
die woch droech den gheselle sijn
ende stac enen groten sarrasijn
al dorentore beneden der borst
dat draghen was hem doen ghevorst
ic wane hijs hem onderwant nemmee
sijn spere brac bi der hant ontwee
doe vinc parthonopeus ten zweerde
dat men bi wilen onder die eerde
in ene oude haghedochte vant
hi hieft met eer ghewilligher hant
ende sloech enen anderen boven den hovede
so manlijc dat hijt hem clovede
metten helme toten tanden
doe ghinc hi met beeden handen
omtrent hem houwen ende vacht
nochtan ne mochti bi siere cracht
no bi sier manheit wederstaen
no gaudijn diere was ghevaen
ende ghevoert met omminnen
ne condi in ghere wijs ghewinnen
daer dede parthonopeus wonder
daer hire meest sach voer hi onder
ende nam in die middel den soudaen
dien hi uten sadele saen
met crachte hief ende leide
op sijn ors voor tghereide
ende souden wech hebben ghevoert
doe worden die van persi becoert
ende sorgheden sere om haren here
beede om sijn lijf ende om sijn ere
ende lieten gaudine doe altehant
soudaens ors ghereet hi vant
ende satter op ende trac sijn sweert
als een man die wijchs gheert
ende voer in vele bitterlike
entie coninc van vrankerike
keerde in haer hulpe weder
daer wart parthonopeus ter neder
ghetrect met crachte van den orse
teerst dat hire op quam ic seggu dat
dat die wijch wart staende groot
daer en was gheen bloots mans noot
daer was menech scoon slach ghesleghen
daer vacht die soudaen als een deghen
dien meneghe scoon aventure ghevel
daer deet die coninc van siere wel
die selden binnen den daghe reste
so dede die coninc van paleste
die coninc van lybe ende van mede
dadent daer vele wel bede
so dede die coninc van bladac
dat men vele daer ave sprac
daer deet wel die coninc van bile
des daechs en rusti ghene wile
so dede dic coninc van ermenie
die rike keiser entie vrie
van almaengen deet so wel dat hijs
hadde groten lof ende prijs
daer mocht men sien groot wonder werken
den edelen coninc van denemerken
die hertoghe van brabant deder so
dats die sine waren vro
die hertoghe van sassen deet wel
ende toghede menich man sijn spel
so dede die hertoghe van ardene
daer toe dese entie ghene
die ic niet ghenoemen can
maer daer dede die wreede herman
vele wonders eer hi danen sciet
hi was so groot mine wonders niet
van buten deet vele boudelike
die edel coninc van vrankerike
so dede die coninc van inghelant
die starke entie coene wigant
ende van vlaenderen die rike grave
deet so wel dat men daer ave
noch sal spreken over m iaer
alle ioesteerden si daer
scone sonder dorpernie
entie hertoghe van normendie
was op tvelt coene ende goet
daer dede menech scoon ghemoet
die edel hertoghe van bertaengen
so dede die coninc ooc van spaengen
ofte hi moeste verwinnen doe
al den tornoy of bliven doot
bedie bedreef hi wonder groot
daer deet so wel die rike coninc
van spaengen die fiere ionghelinc
so dede die grave van provencen
entie coninc van valencen
entie coninc van cartaengen
entie coninc van araengen
ontfinc daer so groten lof
dat mer langhe sal spreken of
van den rijcsten hebbic ghetelt
hoe wel sijt daden op tvelt
der armer riddren was gheen ghewach
daer vele dogheden aen lach
dese storm gheduerde toter nacht
bin dien quam daer toe deghenlike
die edel coninc van vrankerike
tote parthonopeus ghevaren
daer hi entie sine bi waren
dickent uter noot verloost
ende sochte aen hem hulpe ende troost
nu gheraet mi seiti edel here
die onse sijn beancsent sere
ende sullen bliven in den lachter
wine doense keren met crachte achter
ghi siet wel hoet ghescepen steet
parthonopeus was wel ghereet
dies wiste hem die coninc groten danc
daer was die tale ne bore lanc
monioye riep hi harde lude
op daelmanne die duutsce lude
pongierdi met groter grimmen
ende riep mit wel luder stimmen
monioye monioye menich fransoys
ende boven hem allen die grave van bloys
die een fris pongijs dede
het volghede daer den coninc mede
iiiim ridderen teere roten
ende deden wel eer boghescoten
dander vlien met groter cracht
dat was gaudijn die daer vacht
ende dede met scilde ende met spere
meneghen keer ende grote were
vercoevert waren die van binnen
hi lach hem aen met omminnen
ende dreefse achterwart met crachte
so langhe dat hise daer bi brachte
daer melioer ten veinstren lach
teerst dat hise met oghen sach
wart hi versch ende ghinc daeronder
werken vele mere wonder
hadt hem die nacht niet benomen
dat segghic u het ware comen
ten groten leide dien almannen
die tornoy wart daer op ghebannen
ende ghene sameninghe ter vaert
ende men trac ter herberghen waert
parthonopeus ende gaudijn
die vro ende blide sijn
riden wech haren clenen walop
men mach wel houden spot
met clarijn dies hevet nijt
cursout sietse ende benedijt
dien lichame diese droech
ende seghet dat hem dinct ghenoech
beede dat si comen ende varen
vele waerre dies blide waren
ende vele dies waren onvro
oyt hevet die werelt ghestaen also
door nijt waest den quaden leit
den goeden lief die met hovesceit
minnen die goede door haer doghet
dies ghi alle wel merken moghet
hoe dit staet ende hevet ghestaen
maer ghi ne connets niet verstaen
wat melioer dreef tien tiden
als soe wech haer lief sach riden
ende soet en conde ghespreken niet
maer so ghedaen es mi ghesciet
ende hebbe selve so vele gheproevet
dat dicke mijn herte verdroevet
dat ic al wel weet ende kinne
hoe doe haer was in haren sinne
als van mi selven no mee no min
soe dwanc haer herte ende haren sin
ende wouder een woort niet spreken toe
in zwaren ghepeinse sat soe doe
haer herte met alle lede te samen
ende als die coninghe orlof namen
gaf soe orlof wel ghereet
dat sire iet merreden was haer leet
want soe gherne allene ware
te druckene haren rouwe bi hare
alsi woch waren seit soe overluut
haerre herten wille al over luut
god here seit soe wat sal dat wesen
ne salic nemmer meer ghenesen
van desen rouwe van desen sere
dat mi torment dus emmermere
god die dies gheweldich sijt
weltijt sal comen die saleghe tijt
dat u der gherre sal ontfarmen
die dus wenen ende carmen
god here ne suldi nemmermee
der herten dier es altoes wee
ghehulpich wesen ende gheradich
maer mijn herte es so mesdadich
dat soe met rechte bernet ende droghet
ende dit grote torment ghedoghet
die valsce herte entie boose
die felle entie roekeloose
dat soe hevet lijf es scade groot
soe waer werdich bat der doot
dan een roovere of een dief
te miwaert haddic wel mijn lief
dat ic bi hare hebbe verloren
en gaet ghene salicheit daer voren
jeghen dat ghelieve te samen sijn
scone ende edel kindic tmijn
soete ende hovesch ende ghestade
ende het sochte aen mi ghenade
al wenende met natten oghen
hoe mochte mine herte ghedoghen
die mi bedrooch ende sere verriet
dat haer sijns ontfarmede niet
hads mijn herte gheweest bedacht
mijn lief en hadde niet verwracht
tien tiden so vele ieghen mijns
in hadde sculdich te hebbene sijns
wel met rechte ontfarmenesse
ende ic leide op hem verradenesse
dat hem vele sere te sure waert
god nu ne weetic waer hi vaert
het ne si dat ic hem volghe naer
ic vruchte ende hebbe groten vaer
dat hi nemmermeer ne went
dan wordet nu al gheent
ende ic worde sekerlike verloren
nu heves die man vele te voren
voor de vrouwe die minne draghet
het ne sate niet dat soes ghewaghet
soene hads nemmermeer die mesquame
soene moest helen door die scame
al der werelt ende haren lieve
no bi bode no bi brieve
ne souts soes ieghen hem ghelien
dat hijt mochte merken in dien
dat soe van wankelen sinne ware
ende al ghevielt ooc dat hi hare
minnede met ghestaden sinne
ende altoes aen haer sochte minne
nochtan moeste soet in verden legghen
ende zweren daer ieghen ende segghen
dat soene minde niet een twint
maer ghevallet dat een man mint
talreerst dat hire toe comen mach
claghet hi ende doets haer ghewach
al es dat sake dat hem ontfecht
ter eerster werven hi niet en secht
ende comet so dicke ende gaet
ende bidt so vele dat soene ontfaet
die mans segghen al haren wille
ende wi moeten zwighen stille
ende decken den bant die ons bint
het hevet meneghe vrouwe ghemint
sulken dien soe noyt ne sprac
hens gheen so groot onghemac
als te heelne gherechte minne
wat sal ic keiserinne
wie mach icker mi toe gheven raet
nadien dat mi ghescepen staet
dat ic mijn lief ghespreken mochte
het waer scone dat ict versochte
ende hem seide hoet met mi steet
hi was nu hier ende ic en weet
nochtan peinset soe vele meer
elc minre dien tharte es seer
mach peinsen meer in ene stonde
dan spreken souden m monde
van rouwen ware die keiserinne
stappans comen uut haren sinne
ne hadtse urake ghetroostet niet
die nacht soe hadde groot verdriet
parthonopeus hadde lettel bet
maer dat hi lach op sijn bet
verpijnt moede van den wapen
dat dedene toten daghe slapen
teerst dat gaudijn den dach sach
welop here seiti het es dach
al dat ghi hebt ghedaen tote nu
dats al verloren dat segghic u
ghine makets een goet ende
des daghes met ghenende
hens ghene dinc die men doet
te prisene si en si ten ende goet
als parthonopeus dit hoorde
wart hi op metten woorde
ende daden aen hare waden
ende ghinghen te monster ende baden
datse god moeste ghesterken
ende doe si quamen uter kerken
doen ghinghen si hem beede wapen
ende hadden ghesent hare cnapen
voren ende quamen na ghevaren
wel scone als si ghewone waren
ende waren die eerste diere quamen
newaer eer se die heren vernamen
sachse comen die keiserinne
want soe met oghen ende met sinne
was emmer siende daerwaert
talreerst dat soere gheware waert
ende soe met oghen sach haer lief
therte wies haer ende hief
eenen voet hoghe dat dochte hare
parthonopeus waerts gheware
ende begheerde dat men die poorte ontdede
daer dedi grote ghenendichede
ende grote manheit als ghi moocht horen
hi horte dors metten sporen
dat hem wel scone verleisierde
stac hi of dien groten tyran
van den orse ter erden neder
tors vinc hi ende keerde weder
doch en keerdi onghewont niet
maer gaudijn diene niet en liet
bescudden datti danen ontfoer
dese daet dedi door melioer
entie vii coninghe saghen
die boven in den torre laghen
het sach cursout die blide was
ende spracker toe ende vermat hem das
dat die witte scilt die silverine
sculdich waer ghelooft te sine
boven allen diere tornierde
dies balch clarijn ende grongierde
heer cursout seiti een lettelkijn
so dincti mi te haestich sijn
men sal noch heden wel bekinnen
wie dien tornoy sal verwinnen
daer seide elkerlijk sinen wille
newaer melioer zweech al stille
ende dwanc haer herte ende haren sin
ic weet wel dat soe minnede min
den coninc clarijn dan cursoude
want hi min seide dan soe woude
maer soe en dede gheen ghelike
soe hilt haer ghestadelike
datmen ne wiste wat soe meende
haer oghen loeghen ende soe weende
int herte dat haer selden loech
want soere dat pijnlijk evel in droech
dies men selden ghewinnet boete
dat sure evel ende dat soete
dat evel pine ende ghenade
ere ende lachter vrome ende scade
so wiere mede begrepen es
hi wert ghepijnt sijt seker des
niemen houder met sijn sceren
dat evel en mach niemen weren
no bi dapperheden ontvlien
verwoedelike ende onversien
hout het den man int herte binnen
bi der verwoetheit van der minnen
die smans herte maket blint
dinct elker mallinc die hi mint
hadde ghewonnen groten prijs
gheheten was hi ampetrijs
ende was een die beste sarrasijn
sonder die soudaen die mochte sijn
dese drie souden haren mamet
gherne laten ende hare wet
door die minne der keiserinnen
dier soe negheenen mochte minnen
vrouwe die draghet gherechte minne
ende es niet van so wandelen sinne
dat soere af mach keren
daer omme hebben si dese heren
alle ghecoren sonder enen
dien sal soe hebben oft neghenen
doch waest hem groot eere dat sijs
boven alle dandre hadden prijs
die keiserinne quam of ghegaen
binnen int herte sere bevaen
ende besorghet om haer amijs
ende in den selven ghepeinse was hijs
daer soe quam ter poorten uut
haer scoon ghedaen haer witte huut
maket omtrent hare so claer
dat men seide al over waer
dat die scone dach van hare
verlichte oft die sonne ware
die uten zwerke quame ghegaen
voor dese vercoorne daer si staen
comet ghegaen die keiserinne
die soe bringhet in meneghen sinne
ende si lien dat gheen so scone
levet onder shemels trone
daer se parthonopeus sach comen
ne hadden gaudijn niet benomen
hi waer stappans tote hare ghegaen
daer gaudijn se siet so wel ghedaen
liet hi dies hi wel mach
dat hi nie dinc so scone en sach
newaer als hi sach uraken
daer vanti prekelen diene staken
daer moesti vallen in een strec
daer hem af quam groot ongherec
sijn herte loech die hem dede verstaen
dat soe waer scoonre ende bet ghedaen
dan die vrouwe die keiserinne
rikelike ende scone ghecleet
van sconen ende van fieren ghelate
ende haer vroheit was onghemate
ende parthonopeus stont verdroevet
als een die goet raet behoevet
dicke laet hi sijn oghen gaen
daer hi die keiserinne siet staen
daer hi sere es om vervaert
dan sieti weder ten soudaen waert
diese hem eechende ende behiet
dat soe hem worde onthouden niet
met enen pellele groot ende lanc
stoet daer verdect een banc
daerop setten sise allene
entie coninghe alghemeene
vielen daer neder aen den rinc
nu suldi horen hoet daer verghinc
doe sprac die coninc anfors
diet wille verstaen hi zwighe ende hoors
hi was een out man ende gheradich
so vroet so lustich so ghestadich
was gheen der heren als hi was
te bet ghehoorde men das
ende si zweghen alle stille
ende hi seiden sinen wille
vrouwe seiti door uwe scoonheit
door uwe doghet door uwe rijcheit
was hier versaemt dit hooghe spel
dat ghesceden es harde wel
ic wane man negheen die levet
betren tornoy ghesien hevet
ende so groote sameninghe
nu hebben wi alle sonderlinghe
dalre beste ghecoren uut
ic wilt wel segghen overluut
dat horen moghen u hoghe liede
no door vrientscap no door miede
so ne wasser nie ghecoren een
no door nijt ontseit negheen
wie si sijn dat moghedi horen
ic hebt al besceden te voren
haer gheslachte ende haer rike
ende wille u segghen bescedenlike
ende een ionghelinc stout ende fier
gheheten es hi coninc loyer
dicken hebbickene horen prisen
hem ende sijn rike in menegher wisen
nie quam man in beter lant
ende daer hi betre rudders vant
scoonre borghe ende scoonre poorte
die sijn gheslachte ende sijn gheboorte
soude rekenen ende noemen
hi soude te priamus comen
die coninc ende here van troyen was
ic dar mi wel vermeten das
worde mijn vrouwe ghegheven desen
dat wel met eren mochte wesen
want hi es hovesch ende vroet
ende es ten wapenen harde goet
al en heefti hier niet al verwonnen
ende al den prijs hier met ghewonnen
men soude setten ooc met rechte
sijn rijcheit ende sijn gheslechte
ende sinen wijsdom ende sijn raet
ende sijn ere ieghen elcs mans daet
vrouwe seiti siedi dien ghenen
sijn rike leghet verre henen
ende tlant daer hi draghet crone
ghene langhe rudder ende scone
hi hevet hier ghesijn vele goet
ende ghedaen menech scoon ghemoet
coninc es hi in een rike eilant
dat men ons heet ynghelant
hi hout sijn lant wel vredelike
ende es gheweldich ende rike
hovesch ende van goeder sede
hi doet alle dinc bi rede
harde eert hi die heleghe kerke
ende daer toe papen ende clerke
ende es soete ende sonder nijt
ende leet met eren sinen tijt
ende ghevet dicke ende mildelike
ende es gheboren edelike
ende so van alre doghet gheprijst
dat hi u waer te manne ghewijst
ne hadt een sake niet belet
enen sinen neve gheven sal
dien hijs werdich kinnet wesen
vrouwe seiti dat wi desen
coren ooc met anderen heren
dat was hem ghedaen ter eren
dat sijn prijs niet bleve verdorven
dien hi manlijk hevet verworven
die derde kerstijn dats gaudijn
spade ende vroe hevet hi ghesijn
in den tornoy ende so wel ghedaen
dat hijs groten lof heeft ontfaen
scone man es hi staerc ende stout
doch es hi l iaer wel out
ende es hovesch ende milde
ende arem ridder van enen scilde
die arm rudder si gheeert
die al tsine ten besten keert
ende bi so groter doghet ghestaet
dat hijs ter werelt lof ontfaet
vrouwe van gaudijn moghedi horen
van heiden spaengen es hi gheboren
heidin was hi wel xxx iaer
doe ghinc hi siere wet af daer naer
ende dedem doopen ende kerstijn doen
daerne god ons here toe spoen
niet en es hi van conincs gheslechte
maer diet merken wille te rechte
hi es so vroet ende so ghestadich
ende so lustich ende gheradich
so werdich ende so wel ghemoet
ende te ridderscepe so goet
ende ooc gheboren so edelike
dat gheen vrouwe en es so rike
dies werdich ware dat soene ontseide
te minnen door haer edelhede
dat hi haer so bequamelijc dochte
dat soene anders minnen mochte
maer hi es hier met enen here
dien hi ghedaen hevet groot ere
bi dien dat icker ane verneme
ne trect hi sine daet niet aen heme
maer hem ghevet hi den prijs
boven hem allen ende segghet dat hijs
hevet verdient vele bet dan hi
ic dar mi dies wel vermeten
so wel weet ic die waerheit des
dat in de werelt gheen beter es
so scone es hi ende hi es so goet
dat men die daden die hi doet
te groten wonder vertellen mach
dies men die waerheit hier wel sach
van sinen gheslachte moghedi horen
van vrankerike es hi gheboren
ende es sconincs neve dies niet en weet
dat hi hem een twint besteet
hoe mochte hogher gheslachte wesen
vrouwe ic mochte u vele van desen
dogheden tellen haddics stade
lustich es hi telken rade
hovesch ende van goeden ghelate
ende crachtich ende ghemate
gherne gheefti giften groot
ende selden belchti sonder noot
ende al sijn lijf dat es so soete
van den hovede toten voete
ne mocht mer niet verbetren an
hen levet op derde gheen scoonre man
wat machicker mee segghen ave
van enen lande es hi grave
ende waer sijn heerscap niet so clene
so ne messatem dinc neghene
van den kerstinen hebdi ghehoort
nu hoort van den sarrasinen voort
ende elc bi namen wie hi si
die een es die soudaen van persi
die groten prijs hier hevet ontfaen
dat wetic wel al sonder waen
dat die nature vele wakede
over hem eer soene vulmakede
hi es volcomen menegher doghet
daer ghi een deel af horen moghet
gheweldich es hi ende rike
men vint niewer sine ghelike
van rijcheden onder den trone
jonc man es hi lanc ende scone
van vii aerten es hi clerc
vele ioesteert hi scone ende sterc
vrolike wille hi gherne leven
ende dickent mildelike gheven
scone antwerde geefti ende goede
ende es altoes van goeden moede
ende oemoedich ende sachte
ende es van hooghen gheslachte
dat men hogher gheen en weet
ende niet aen hem en mesteet
maer allene dat hi heidin es
temeer waer hi seker des
datne mijn vrouwe hebben woude
ic weet wel dat hi gherne soude
sine wet begheven door hare
daer thaer lief ende bequamelijc ware
dese rike soudaen heet margarijs
dus es hi volcomen in alre wijs
dander sarrasijn heet sades
die een gheweldich coninc es
ende hevet al siere in sijn bedwanc
een groot ridder eest ende lanc
scone ende hovesch ende redenlijc
telker saken ghevoechelijc
clerc es hi ende ridder goet
soete oemoedech ende vroet
ghemate es hi ende gheseet
wel ghescepen ende wel gheleet
tgheslachte hebbic wel vernomen
ende besocht daer hi of es comen
datter niemen aen mach legghen
lac daer menne bi dar ontsegghen
die derde heiden dats ampetrijs
een coninc die wel groten prijs
hevet ghewonnen vele deghenlike
nubie dats sijn conincrike
ende es een coninc van groten love
beede in den lande ende te hove
coninclike es hi gheboren
door sine doghet es hi vercoren
om dat hi so wel volcomen es
maer hi segghet ende lijt des
datti den soudaen sinen here
boven hem prijst ende doet hem ere
ende gaudijn ende ampetrijs
die beedegader haren prijs
haren here hebben ghegheven
nu en sijnre maer iiii bleven
van desen iiii moeten wi
ghenoemen wie die beste si
dus ende anfors sine tale
die redenlike ende wale
al den iugen gherekent sceen
maer hem antworde haer negheen
mallic peinsde sinen wille
ende zweghen allegader stille
doe mochte die soudaen hopen lichte
of door bedwanc of door ghifte
of door vrientscap waren si hem hout
alle sonder die coninc cursout
die recht ende waerheit woude
ende ghetrouwelike herte ende houde
droech te parthonopeuse waert
nochtan sprac hi niet een waert
om dat si alle ieghen hem waren
woudire behendelike toe varen
hier omme waest datti zweech
niet door loon no door ghedreech
deerste diere sprac dat was clarijn
die den soudaen hevet hout ghesijn
ghi heren seiti ic vermete mi
dat die soudaen die beste si
dien willic dat hebbe mijn vrouwe
want ic allene aen hem scouwe
alle die dogheden die ic ghesie
ende ghemerke aen dander drie
boven al desen hen es so rike
coninc negheen in erterike
ende noch een ander dat beter es
want hi te rade es worden des
dat hi hem wille doen kerstijn
ende alle die onder heme sijn
dier ooc vele sijn utermaten
sinen god so wil hi laten
enten onsen staen te ghebode
dit waer een groot gheluc in gode
dat seide clarijn ende dander zweghen
dat hare negheen en seider toe
teerst dat die keiserinne hoort
dat die iugen rechte voort
metten vonnesse niet ne gaen
die oyt met minnen waer bevaen
hi mach wel merken ende verstaen
dat soe in therte was sere ontdaen
ic merke bi mi selven das
dat haer ancsene groot was
ende liever hadde doot te sine
dan te volghene dies clarine
aen haer waest kenlijc dat die vrouwe
minne met gherechter trouwe
dat soe om so groot ghewin
niet ne wandelde haren sin
om sulken riddre als hi si
die edel soudaen van persi
ende die so vroet was ende so wijs
entie ooc hadde so groten prijs
entie ooc hadde so groot ghewout
hier omme ben ic den vrouwen hout
om dat si hebben therte so fijn
ende so ghestade daer inne sijn
god die se makede gheven ere
ende blide werelt nemmermere
ende moete stom dier monde maken
die ieghen haer sijn in alle saken
ende altoes so fel sijn ende so wreet
ende die hen spreken so menich leet
melioer es in groten vare
om dat soe siet wanhaghes hare
dat si den soudaen souden kiesen
ende soe haer lief soude verliesen
bin dien staet op die grave ernout
die siere talen hevet ghewout
so wie soet el vergaet te staden
diet allene hevet beraden
dat die riddren daer sijn comen
hi hevet ghehoort ende vernomen
dat mer onredelike toe vaert
verbolghenlike ende onvervaert
gact hi voor die heren staen
scoon ridder es hi ende wel ghedaen
xiv
die hi daer vertrecken woude
alsi alle zweghen stille
ghi heren seiti bi uwen wille
hebbic met u in den tor ghesijn
dat ic na der vroetscap mijn
soude gheraken tere sake
in weet hoe u becomt die sprake
die hevet ghesproken mijn her clarijn
onredelijc dinct soe mi sijn
die coninc van ynghelant es alles af
ende gaudijn die met allen op gaf
parthonopeus sinen prijs
ende al die ghelike ampetrijs
die hem selven hebben uut ghesteken
van desen dorven wi niet spreken
noch sijnre bleven andre viere
nu stekic uut den coninc van siere
dat ic wel bi redenen doe
ende ic mach wel ghetooghen hoe
staerc ridder es hi ende groot
ende waerachtich daert comt ter noot
goet ten spere enten scilde
soete hovesch ende milde
goet ieghen die sine als hi siet
dat hire can ontberen niet
maer als hi met vreden levet
ende hire niet te doene hevet
dan es hi hem fel ende wreet
entie vremste dien men weet
entie suerste dien ghi nie saghet
om dat die waerheit hem bedraghet
datti hevet dese quade seden
mach men wel ontsegghen bi reden
nu esser die coninc van vrankerike
een edel prinche ende een rike
scone hovesch ende vroet
maer ten wapenen niet so goet
dat ickene alles wille loven
daer hi swighes es comen boven
daer es hi coene ende onvervaert
ende wel xx manne waert
maer wordi in groter noot
begrepen ende in ancsenen groot
dan es hi van cranker were
die hoochste prinche sonder waen
die in al die werelt levet
dat anfors van hem gheseit hevet
van siere rijcheit van sinen gheslechte
dochti mi wel segghen bi rechte
ende van siere manlicheit
mach hi waer hebben gheseit
in tornoye doet hijt so wale
dat icker om ghene wedertale
wille houden maer als hi siet
dat gaet te storme dan essi niet
als onghemate als men seghet
dat hi der saken anders pleghet
ende hi niet es so vreeselijc man
ende hi hem dan ghematen can
hebbic versien ende wel verstaen
ende wils die waerheit doen ghestaen
maer die scone die ghinder staet
gheen langhe die doghen neder slaet
die gone scilt van selvere draghet
grote ere hevet hi beiaghet
sal men recht vonnesse wisen
men salne boven hem allen prisen
alre dogheden es hi volcomen
dat wetic wel ende hebbe vernomen
datter niet wandels ane hem si
no selve die soudaen van persi
die hier van groten love es
no van siere die coninc sades
salmer negheensins prisen vore
al ghinc men al die werelt do re
men vonde gheen so wel ghereet
so hovesch ende so wel gheseet
ende niemen hebbe so scone ghedane
sijt in tornoy sijt in stormbane
si met groten volke ghemene
sijt ooc ieghen enen allene
ne mach hi niet verbetert wesen
nu doet die werelt al verlesen
sone vondire ghenen inne
bet vulmaect in allen sinne
parthonopeus hoordicken noemen
van den besten es hi comen
dat es mi wel te voren gheseit
alsise sconfiert siet achter ghedaen
sonder coever ende sonder were
dan es hi beter dan al there
ende vaert hi er toe als een lioen
dan machmen meneghen keer sien doen
als die valke optie heighers doet
omdatti so coene es ende so goet
daer door essi te groter eren comen
bi den fransoysen ende te vromen
ooc in hem en wetic ghenen lac
daer die coninc clarijn nu of sprac
dat die soudaen so rike es
niet hebben wi te doene des
dier siere rijcheit niet een twint
om dat hi met sier doghet verwint
die scone parthonopeus van bloys
men gheve mier vrouwen den fransoys
dan essi rike man van lande
woudi ooc op sine viande
mach hijs winnen alle daghe meer
die coninc clarijn seide ooc eer
dat die soudaen hem wilde doen doopen
ende sijn volc dat mochte becoopen
daerna tlant van grieken sere
want hijt claerlike door onsen here
van hemelrike niet ne doet
dan es scone beghin no goet
sijn volc soudire al toe dwinghen
ende buten haren wille bringhen
in onse gheloove daer si hem souden
bore langhe daerna aen houden
teerst dat si ons meester waren
souden sire gheweldelike toe varen
ende souden ontwerpen onser wet
ende souden ons aen haren mamet
met bedwanghe doen ghelooven
ende slives met tormente roven
dus souden wi die roeden houwen
daer men ons mede soude blouwen
dies raden wi te comen ave
ende kiesen wi den edelen grave
die ghestade es aen onse wet
ende talre doghet vulcomet bet
dan iemen die in der werelt es
al wistic dat haer waer leet
ende soe op mi soude sijn verbolghen
ic soude nochtan der waerheit volghen
dat ne lietic door niemens ghedreech
dit seide ernout ende als hi zweech
die coninghe diere saten bi
wonderden sere dat hi
den coninc clarine so instac
ende so fierlike ieghen hem sprac
doe spracker toe die keyserinne
ernout seitsoe na uwen sinne
segdi ende hebt u vermeten
dat ghi die waerheit moghet weten
dat ghi niet lieght na minen wanc
van mi sidijs sonder bedwanc
ende in dreghe u na minen wane
uter waerheit iet te gane
no ne biddi no noyt en bat
maer in seght niet om dat
ghine dincter mi toe hebben gheseit
ware tale ende hovescheit
maer daer men mi huwelijc dade
daer soudic met rechte sijn ghestade
ende ghedurich met goeder trouwen
bedie waert recht dat die vrouwen
saghen wien si souden minnen
ende wettelike te manne winnen
dogheden hebbic ghenoech ghehoort
van dien fransoys nu willic voort
dat ghine mi doet ontwapent sien
es hijs waerdich so mach ghescien
thuwelijc tusscen mi ende hem
nes hijs ooc waerdich niet ic bem
ghereet te nemene den soudaen
om dat ghi mi doet verstaen
dat hi hem wille bekeren
edel ernout neemt waer mier eren
ende u allen heren biddic des
als lief als u mijn leven es
dat ghi om mijn ere siet
ende ghi cursout twi ne sprecti niet
ghine seght er toe no bu no ba
des wondert mi no neen no ja
want ics enen anderen houder was
diemeer verghevict u niet das
dat gijs noch sult trecken achter
bedie men souts u spreken lachter
doe antworde die coninc cursout
vrouwe seiti nu hevet ernout
al gheseit alst hevet ghegaen
ende wilt de waerheit doen verstaen
doch dinct mi dats gheen noot es
dat iemen sijn wedde biede des
men maecht wel liden sonder toren
wi vii heren waerre toe vercoren
te wisene wie die beste ware
ende wi dies souden nemen ware
boven in den torre daer wi laghen
ende dies die iiii over een dragen
dat en moghen gheweren niet si drie
nu vernemic wel ende sie
dat die sesse van ons seven
dien fransoys den prijs gheven
sonder allene die coninc clarijn
die dinct mi hem onhout sijn
hi sprecter ieghen ende niemen el
maer het dinct mi sitten wel
dat manlijc segghe dat hijs peinst
daer ic raet toe hebbe gheveinst
hoe ment best daer toe bringhe
ghi sult elken sonderlinghe
bezweren bi sulker trouwen
datti sculdich es sier vrouwen
dat hi u die waerheit segghe
ende hire toe trecke gheen vlegghe
no door miede no door bedwanc
dat segghic wael sonder wanc
men lieghe u ghi sult horen
dat die fransoys sal sijn vercoren
maer wildijs doen minen raet
ic wille eer men hier toe gaet
ende eer men dat vonnesse scede
dat men dese ii ridders bede
onghewapent doe comen voort
ghenoech hebdijs af ghehoort
nu satet wale of ghi wout
den gonen dien ghi hebben sout
dat uwe oghen beschouwen dien
trouwen sprac melior dier herten wensch
cursout seide na dien dat staet
dinct mi dit sijn die beste raet
dien er noch iemen toe gheriet
dat en roekic te heelne niet
ic wille sien hoe scone hi si
die gone dien men sal gheven mi
ende wilne ooc wale bescouwen
welc uwer es die van vrouwen
soude kiesen hine name
gherne die hem best bequame
entie hem dochte die scoonste sijn
al namic gherne den wille mijn
in sal nu nemmer dies ontkeren
no daer uut gaen daer ghi heren
mi toe troost bi uwen rade
maer ic u allen gherne bade
dat ghi een deel mijns willen daet
ende doet den soudaen of gijt raet
ontwapent comen voort alreeerst
want hi rijcst es ende gheeerst
bi aventuren hadwine ghesien
wine vercoren nemmer dien
daer vele af es vertellet nu
hoe goet ende hoe scone hi si u
uten wapenen dedi hem doe
die soudaen daer halp hem toe
menich hoghe man die hem aen doen
sijn rikelike dier ghewaden scoon
doe brochtmenne voor die vrouwe
gheachemeert ende wel ghecleet nauwe
lanc ende groot in die middel sijn
so wel was hi volmaket fijn
dat alle die ghene dien saghen gaen
nien hadden ghenen twivel daer aen
hine souts sinen wille winnen
ende men seide in allen sinnen
dese sal hebben sekerlike
der vrouwen hant ende al tkeiserrike
ende daer hi voor die iugen stoet
dochti hem allen sijn so goet
ende so scone dat sine voor waer
stappans hadden ghecoren daer
doe ghinc hem die fransoys doen an
daer hi toe hadde ghenen man
alleene brocht men voort gheleet
met ghenen cleederen ghecleet
dies hi een twint te scoonre sceen
ende cousen hevet hi ane sijn been
die in greinen ghevarwet sijn
ende hevet aenghedaen een hemdekijn
wel ghescepen wit ende cort
daer boven hevet hi hem ghegort
met enen gordelkine van siden
dat scone was in beeden siden
met enen dradekine gheecht
sijn hals was lanc wit ende slecht
ende was besmet een lettelkijn
als dicke rudders halse sijn
van dien halsberghe daer hi lach
so kenlijc dat ment sach
van elker maelghen sonderlinghe
tusscen de smitten enten ringhe
van den maelghen bleeker uut
die witste entie claerste huut
die ie ghewan creature
met seghet over waer dat die nature
noyt ne makede so sconen man
bequamelijc was hi te scouwene an
namelike hare diene minde
entie een deel sier seden kinde
dien soe goelike doe besach
soene vruchte doe no ontsach
wat die iugen wisen souden
coren si die si kiesen wouden
haer selves herte coos haer dien
melioer darne wel besien
maer hi ne dar niet openbare
sine oghen drayen in de hare
om dat hi hem mesdadech weet
dies hem die vrouwe waer ghereet
door sine scoonheit te doene raet
ende pardon van siere mesdaet
dat hise te voren hadde ghehoont
van scaemte was hi een deel ghescoont
ende te bet ghevarwet int aensichte
dat ic u nu niet verdichte
no vertelle van sier scoonheit
so soete dochte hem wesen al
datsine al onberaden coren
ende die coninghe die te voren
altoes den soudaen treckeden voort
ne spraken ieghen niet een woort
si hadden recht dat si zweghen
al hadsire iet ghesproken ieghen
men souts niet hebben gheloovet
die daer weren hadse verdoovet
al riepen si dat si wouden
dien fransoys tenen here houden
doe stont op die grauwe ernout
die openbare was ende bout
dit gheroep bequam hem wale
ende seider toe een corte tale
ghi heren seiti wat segghedijs
dese dunct mi hebben al den prijs
die coninc cursout ende anfors
ende cursabres ende genors
volgheden hem dat hi waerheit
ende recht vonnesse hadde gheseit
daert der vrouwen bequamelic ware
ende ic wane wel baden sijs hare
dat soet door hem soude ghedooghen
voor der coninghe der heren ooghen
hadt soe gheacht te nemene tehant
parthonopeus bi der hant
ende te leedene in de zale
maer dat soe viel in ene tale
ghi heren seit soe in hadde vercoren
den soudaen die mi was te voren
uter maten sere gheprijst
dien rudder hebdi mi ontwijst
so dat ic hadde die hope verloren
ende hoe ics ghelide ten toren
ic wils gherne uwen wille doen
mijns hevet ernout van marberoen
dies een twint ontfaermet niet
so wat vernoy mijns ghesciet
bi siere luste hevet sere ghehoont
hem tijc al wat holps verscoont
vrouwe seiti door uwen danc
no door vrientscap no door bedwanc
in sal nemmermeer no nu no echt
xv
so dat si waren in allen tijt
sonder orloghe ende strijt
bi onser hulpen in desen lande
sine verboordens willender hande
van ons soude hen comen al goet
wi soudense houden wel ghemoet
dadewi na redene ende na wet
want wi sijnre toe gheset
maer des en doewi niet albedalle
wi sijn so overmoedech alle
dat wi met hen al onsen wille
vorderen lude ende stille
haers en ontfarmet ons niet
wi doen hen doghen swaer verdriet
so si bat sijn onse vrient
so wi dicker onverdient
hen te felre sijn ende ooc te quader
aldus ontghelden sijt algader
onse dulheit ende onse overdaet
onse dorperheit ende onse mesdaet
die soudaen mint wel sottelike
het moet ontghelden al sijn rike
bi gode dat dunct mi onrecht groot
dat hise brinct in hare doot
ic ben ooc in wel droeven sinne
salic besterven mine minne
dat moet binnen tiden wesen
nimmer en moete hem god van desen
te miwaert belghen so dat wi
ter noot en werden ghecrinct daer bi
doe sprac alijs na dese tale
here seit hi dat dunct mi wale
dat ghi een goet monic waert
alse wi selen eneghe vaert
ic ende min broeder gautier bestaen
hi es clerc so doet hi mi verstaen
bi ere redenen twee saken
wildi u dien ghelijc maken
sone werdi nimmer torloghe goet
maer ic segghe u wat ghi doet
beset u bootscap met hen tween
ic love wel dat ic si die een
gaudijn loech ombe dese woort
ende alle dise hadden ghehoort
doe sprac gautier dit es goet spel
bi gode broeder dat wetic wel
vaertire allene ghi wert dore houwen
int wederkeren het sal u rouwen
daer sijn so vele van dien uutlaghen
die hen met rovene beiaghen
maer wildire varen ic vare met
wi selent hebben so beset
alse ghi allene vaert naer there
dat ic bi u si ten wederkere
doe sprac alijs spaer uwen raet
of god wilt sone compt nimmer quaet
ernout castide sine kinder
si sweghen alle meerre ende minder
si waren hovesch ende goedertiere
hi seide dat hi twee messelgiere
hadde vernomen op die vaert
dat hem dochte te hen waert
hi wilder varen ende gaudijn
want si best kinnen haer latijn
melior en wilde niet ghehinghen
dat ernout hem doe teneghen dinghen
maer dat hi vare te marberoen
ende dat besette of ment mach doen
ofte neen men werpt ter neder
ende hi come haestelike weder
parthonopeus blive terre noot
supplices ende anceloot
si selen hen ghereiden sciere
ende varen ane die messelgiere
horen ende vernemen hare woort
ende voeren dan hare bootscap voort
ernout castide sinen sone
alse hi sculdech was te done
ende hiet heme doen die bootscap wale
dat hi dore enghene tale
noch dore enghene dinc
quame hi voor prinse ochte voor coninc
die overdaet te hem sprake
dat hi altoes ware ghemate
want soete tale breket evelen moet
daerne die harde wassen doet
dat houdet van mi alse van uwen vader
si neghen heme alle gader
ende voeren hare bootscap doen
ernout voer te marberoen
ende berichte dien casteel
hevet hi xl daghe voordeel
daer hijt besetten moghe binnen
sone maghet die soudaen niet winnen
ic wane u van derre ieesten
verlinghen mach conste ict gheleesten
ic soude corten dese woort
maer daer ombe varic noch voort
sware dwanc bint mine herte nu
ane dit ghedichte dat secghic u
soe begheert mijn leven ende mine doot
want ic doghe pine groot
dore haren wille dach ende nacht
daer ic ane hebbe cleine macht
het ghevet haer pine dat si mi siet
ic ben doot ende nighe om niet
ic sal doen als dede doriecse
die scone ioncvrouwe een griecse
die ondersochte haer lief van minnen
maer hine wout noyt onderkinnen
dat si dore hem groot verdriet
doghede dies en achte hi niet
hi was haer ember fel ende hart
so langhe dat si onthopet wart
nochtan al was hi fel van sinne
sine gaf hem niet te min hare minne
noch dore pine noch dore verdriet
ne mochte si van hem sceden niet
si was ane hem van daghe te daghe
met biddene ende met verscer claghe
maer alse hi niet en achte op hare
noch weder stille noch oppenbare
belooc sijt al in hare herte
sonder ruste in meneghe smerte
minde sine ende sonder keer
ghelijc haer selve ende vele meer
doe hise niet in derre noot
en vertrooste bleef si doot
sal mi die scone die mi doet leven
aldus sonder troost begheven
so meskeert si ende mesgheet
gheduert si daer in ende ghesteet
bi dien meskere ben ic ghevaen
bi dien ghestane ben ic ontdaen
want al mijn keren ende al mijn gaen
mijn dolen mijn doghen mijn ghestaen
leghet al ane die ic hebbe lief
ic sal met crachte sijn haer lief
wille si of en wille doet si of laet
of si mi mint of si mi haet
ic sal wonen in hare herte
ine keers niet af door engheen smerte
si woont int mijn dats waer
miere herten oghen siense daer
si mach ooc wel minen ligchame
carsereren eest haer bequame
sine mach niet binden mijn ghepens
keert si hare keert si ghens
sine comt ute miere herten niet
lese ic late ic wats ghesciet
men mach ghepens niet binden twi
hets altoes in heme selven vri
deus hoe ghebint si dan
mijn ghepens so dat ic en can
el enghene dinc onderstaen
dat diixe aneghinc sal ic ane gaen
die ombe haers lieves wille starf
ic sal verwerven dat si verwarf
ic bens ghereet in diere manieren
maer ic sal van den messelgieren
dese bootscap segghen voort
daer ghi een deel af hebt ghehoort
anceloot ende sijn gheselle
supplices daer ic af telle
si sijn nu comen op die vaert
ende varen ten soudaen waert
hore bootscap te doene
si saghen die scone pauwelioene
vier milen verre vore hen staen
si saghen riden ende gaen
groot volc daerwaert met spisen
si voeren in der selver wisen
met hen dat si int here quamen
so verre dat si wel vernamen
waer die edele soudaen
sine pauwelioene hadde doen slaen
in enen mersch in een dal
daer saghen si een groot ghetal
riddren versament ombe een crijt
xvi
met derre talen scieden si
aupatrijs die coninc vri
bleef ombe gautiere sere vervaert
die grave voer te marberoen waert
wel op gheseten met x scaren
in elke si twee hondert waren
baseleren van hoghen moede
al met ghemake op hare hoede
seghen si neder in een dal
wel stille waest daer over al
sine makeden daer hu no cri
onthier ende sire quamen bi
anceloot vernamse teerst
ernoude die daer was gheheerst
toghede hise ende met dien
al den ghenen diese wouden sien
doe sprac ernout wi sijn ghedreven
te scerne want wi sijn beleghen
ons naken harde felle gaste
dats waer wi sitten harde vaste
maer dat en can ons niet ghedieden
dore die ghebrekenesse van lieden
sele wi ghescoffiert wesen
doe sprac alijs here swighet van desen
wi moeten slach ende stoot wel groot
op hen doen of wi sijn doot
doe sprac sijn broeder marcioen
alijs hets goet met rade doen
spreken te maten vore dien tijt
dat gijs wel boven comen sijt
doe sprac dunas hen voeghet niet wale
dese tweerhande tale
maer of wi nu werden ghescouden
blode so moets die duvel wouden
amen amen gode weet
sprac supplices ic ben ghereet
varewi die turke met sconen slaghen
scoffieren ende henen jaghen
teerst dat gautier hadde ghehoort
dese tale quam hi voort
van sinen bedde vele bleec
ende so verbloet dat hi gheleec
enen doden maer nochtan
begonste hi spreken alse i man
wapenewi ons haestelike
dat si ons vinden te ghereke
wel ende varewi op die ore
brekewi die brugghe houdewi daer vore
die turke moeten daer ter faelgen
spelen eer si die uutbaelgen
met scilde met spere op ons ghewinnen
mijn vrouwe sal hierenbinnen
met goude met selvere met ghewaden
mule ende paerde wel doen laden
ende doen hen op die vaert
al heimelike te chiefdoren waert
met haren cleinen ionghen kinden
daer sal si parthonopeus vinden
wi moeten ute trecken te velde
eer si ons met ghewelde
helme ende scilde so scoffieren
dat wi dore noot moeten keren
so eest ons een wel mate lachter
dat wi met staden trecken achter
binnen onsen barbakaren
so wie soet ons wert te baren
daer moetewi emmer houden strijt
maer eert compt ter vespertijt
sal ons tlantvolc te hulpen comen
si selent hebben saen vernomen
dese turke dese gaste
nemmer en slaept ooc so vaste
parthonopeus hine sal ontspringhen
want hi noyt in enghenen dinghen
dore blootheit achter en trac
noch ons ter noot en ghebrac
compt parthonopeus si sijn ontdaen
dese turke dats mijn waen
dat hi allene beter es
dan al dit volc dies sijt ghewes
sprac anselot ghi hebt ghelesen
ene ware lesse van desen
na desen raet sijn die heren
ghemonteert met groter eren
die oude ernout sachse varen
hi dankede gode van diere scaren
ende sende hen dat wet voorwaer
selke xx knapen naer
van sinen lieden die wel scoten
met boghen ende met gaveloten
ende die wale conden striden
die saten alle op starke rossiden
wel te ghereke si waren stout
het hadse die oude ernout
op ghehouden alle gader
alse of hi hadde gheweest haer vader
des gheve men ere sulken man
die dus sijn dinc besetten can
te poente wel ende dit so saen
hen hadde eer grave niet ghedaen
deus hoe wel es dat goet
bestaet dat men den goeden doet
hi weet dattet moet betalet sijn
dat wert in desen wel in scijn
nu hevet ernout ghevlucht van ghinder
sijn wijf ende sine cleine kinder
ende meneghertiere ander goet
sere verdroevet es sijn moet
maer om beatrisen alre meest
hi voer met haer in dat foreest
ende doen hi van haer soude sceeden
was daer gheweent van hen beeden
hi seinese ten wederkere
ende bevalse onsen here
nu en waende die edele beatrijs
hare vrouwe in enghere wijs
nemmermeer scouwen noch ernoude
dus es si bleven in den woude
ernout voer ten sinen weder
eer hi daer quam so was ter neder
die brugghe gheworpen van der ore
daer hilden alle de sine vore
daer mochte men sien een starc pongijs
ende meneghen turc ababijs
van dien kerstinen die daer waren
mettien quam ernout inghevaren
hi riep wel lude marberoen
ernout es comen ende sijn doen
hevet sijn volc sere vertroost
hi hevet ghenomen een pongoost
op hermanne van yfenijs
dat es een turc een out een grijs
dien stac hi dore met sinen spere
dat saghen alle die waren int here
dat herman was te doot ghesteken
dit willen twee ghebroedere wreken
maltan ende marcabers
dese waren beide dies sijt ghewes
binnen enen daghe gheboren
maltan hevet anceloot vercoren
dien stac hi al dore den scilt
op die corie dat hi onthilt
met groten pinen dat ghereide
dit wrac ales sonder beide
want hi maltanne van den orse
daer neder stac in die porse
daer hi onder die voete lach
alse dit marcabers ghesach
so ane riep hi sinen god
apoline niet dore spot
hi sloech met sporen ende stac
alesse daer neder ende wrac
sinen bruder op dien ionchere
van dien steke ende van dien kere
waren alle die turke blide
si dronghen voort met groten nide
nu es verloren sekerlike
ales hine roepe ghetrouwelike
op gode dies wi eighen sijn
die van den watre makede wijn
maer ernout riep ghereckelike
op onsen here van hemelrike
ende voer daer in het wart hem suer
hi wart den turken een quaet ghebuer
nu sijn die turke in alre wijs
sere verstormet in dat pongijs
ende sijn van alesse ghekeert
maltan es weder ghemonteert
maer ales wrankene weder van den orse
als die kerstine die grote porse
die hi daer moeste doghen saghen
en consten si langher niet ghedraghen
sine daden achter die payiene
alesse wasset vergaen onsiene
hi was meshandelt ende mesvoert
met pinen bleef hi hine ware ontfoert
doe keerden weder die payine
met erren moede op die kerstine
dat was maltan dies wel behaghet
xvii
nempt minen dienst na u wet
die ghi selve hebt gheset
ic wille vasten ende waken
mijn lijf dat willic sere mesmaken
in alrehande dissiplinen
salic mi wel gherne pinen
ende wille die werelt laten
in alre wijs ende mi ghematen
ende dienen u lude ende stille
nacht ende dach dore meliors wille
die ghevet mi u paradijs
werde mi te goede in alre wijs
nu dese werelt altemale
vore al namic die scone smale
ende ghi goet lief scoonst alre wive
hebt mijns ghenade van den live
die mi dat doet dat ic falgiere
men seghet ghi sijt goedertiere
hoe so ghedoedi dese moort
dat ghi aldus sere stoort
enen armen die u mint
ende ghi die waerheit niet en kint
dat ic mi hebbe ane u gheset
maer ic wane gijs niet en wet
noch minen rouwe no mine quale
noch mine pine scone smale
dat ic door uwen wille verdoye
dat vonnesse van den tornoye
dat was valschlike ghewijst
bedie dat ghi mi waert ontwijst
maer nu hebbic in ghevancnesse
die dit valsce vonnesse
dede ghestaen doe ieghen mi
ende nam mi daer ic levede bi
mijns rouwen en ghedachte hem niet
daer ombe en dede hi noch en liet
nu salic mi dan wreken des
al eest te spade want hi es
in mine ghewelt daer ickene houde
dit viel al gader op ernoude
doe verhoghede die soudaen
heme selven ende es op ghestaen
van dien bedde daer hi lach
heme verlanghede na den dach
dat hi hem wreken soude
van allen saken op ernoude
dus was ernout ghedreghet sere
die soudaen die grote here
dede ghehouden sinen brief
langher vele dan heme was lief
so merrede die dagheraet
doe ontboot hi sinen raet
ende siere man een deel daer toe
daer quamen te hove dies marghens vroe
menech hoghe man van prise
die soudaen ontboot aupatrise
dat hi met ernoude quame
ende vore hem brachte dat was onbequame
aupatrise dat hi ernoude
in siere scaren bringhen soude
het moeste sijn si quamen voort
die soudaen sprac niet een woort
doe wonderde den groten heren
in welken dat hijt soude keren
over lanc sprac die soudaen
ghi heren nu hebbic ghevaen
den ghenen die mine minne
hevet ghekeert in droeven sinne
ende al den prijs te niete brachte
dien ic ghewonnen hadde met crachte
van dien tornoye dien ic verwan
die coninghe daer die raet stont an
si hilden hen alle ane mi
dat ic die beste ware doe hi
bi siere groter reinardien
die coninghe dede met heme lien
aldus verloosic op dien dach
dat ic ghewinnen meer en mach
mijn lijf verloosic ende mine ere
ende mine raste bi sinen kere
des beclaghe ic mi nu tote u
ende soude mi gherne wreken nu
bedinket u in uwen sinne
dat ic u allen sere minne
ende hebbe ghemint lude ende stille
ende ghevolghet uwen wille
ende ghedeilet al dat goet
vriendelike dat mi bestoet
ende noyt ieghen u en wrachte
noch met wille noch met crachte
maer nu biddic u ende wille
uwen sin lude ende stille
want noyt en wart man gheboren
die dus vele alse ic te voren
goeder liede vercrighen mochte
ghi hebt alle sin ende ghedochte
ane mi gheleghet ende minnet mi
alse uwen here ende bedi
so benic u wel sculdech dat
te doene weder ochte bat
want doe ic was een cleine kint
wasic met u so wel ghemint
dat al mijn lant bat dan nu
was bericht dat was bi u
oppenbare uwe edelheit
ende doghet uwe goedertierenheit
wi hebben sint met onser macht
gheconquerert ende onderbracht
so menech lant dat wi die ere
en verliesen nemmermere
noyt en wart ooc dinc bestaen
van ons sine es ooc wel vergaen
sonder dese die mi meest deert
dit hevet ernout al gheweert
hi dede dat wi hier sijn comen
ons allen hevet hi benomen
vroude bliscap sachte daghen
hi doet u pinen ende sorghen draghen
beide van kinderen ende van wiven
hevet hi u hier doen bliven
onder onse dootviande
met groten sorghen in desen lande
nu siet of hi iet hevet mesdaen
u allen hevet hi dit ghedaen
allene dore den nijt van mi
besiet ghi heren hoe dat wi
bi onsen rade dat verwerven
dat wine droever doot doen sterven
of ic noyt van u wart ghemint
in dien tornoy no eer no sint
so doet mi des gherechte wrake
te sinen lachtre van derre sake
aldus ende hi sine tale
die heren waren altemale
ghescoffiert van derre sake
si saten langhe sonder sprake
doe sprac die grave van waldaloen
marcabers een quaet felloen
hi was fel ende putertiere
hi haette ernoude ende gautiere
diene stac van sinen orse
twi doedi here dese porse
uwen lieden ende desen pant
voor enen uwen dootviant
dien ghi hebt in u ghewout
die mesdaet es so menechfout
die van hem hier es ghehoort
dat hi dies lives hevet mesboort
nu doetene sterven in diere manieren
so ment swaerst mach visieren
wie soude dreghen enen dach
die hem stappans wreken mach
of andren man bidden wrake
die wale wreken mach die sake
die heme selven meest geet aen
aldus sprac hi tot dien soudaen
sere wel te sinen wille
doe wart ghinder een ghestille
maer die coninc aupatrijs
en mochte swighen neghere wijs
here seght hi marcabers
hevet gheseghet dat al es
jeghen redene ende jeghen recht
dat willic segghen nu ende echt
dat sijn raet es onghehoort
dies hi allene na uwe woort
dat ordeel seide also saen
ende nieman el en doet ghestaen
dus hevet hi ernoude doot
nochtan en weet hi cleine no groot
recht noch onrecht van derre saken
hi wilde volghen ure spraken
daer ombe hevet hijt gheseit
besiet wel wat daer ane gheleit
ghehinghedi dies dat hi ghestaet
dese raet ende voorwaert gaet
ende ghine niet weder en keert
embermeer sidi onteert
el en wondire niet ave
nu seght marcabers heer grave
ander ordeel ende ander recht
dit was valsch ende ongherecht
doe sprac marcabers die grave
een rike man van groter have
goet riddere dit eest al
van andren dogheden was hi smal
ay here seit hi lieve here
mi wondert utermaten sere
dat ghi selt in rade staen
van iemanne die u hevet mesdaen
ghine wreket alse een coninc
sal men plait van derre dinc
houden dat en es niet goet
hevet hi verboort diere doet
ende dies lives doet dat ghebiet
so dat ghi andren wederniet
vore waer segghic ene dinc
nembermeer en wert coninc
ghemint die weec van herten es
maer die felle dies sijt ghewes
hi doet heme sine liede ontsien
ende goeder seden plien
elken na dien dat hi es
nu hevet die grave marcabers
ghetoghet ene ghelikenesse
hen es no raet noch vonnesse
maer hi seghet dats conincs recht
dat hi wedersta onrecht
ende niemene en dreighe langhe
noch en ghedoghe niet dat hanghe
op sine ghenaden alle sake
hi doe weder sekerlike wrake
of men hem iet hevet mesdaen
sone salne nieman wederstaen
men seghet dat conincs waert
met rechte selen gaen voorwaert
dit wederseghet aupatrijs
dat donke mi in alre wijs
dat donrecht sine es van der sake
hi seghet dat lachter es selke wrake
maer die tornoy van minnen
en wilt recht no redene bekinnen
maer hi wille dat men wreke
ende nieman dorperlike en spreke
doe sprac die coninc aupatrijs
dat wondert mi in alre wijs
dat ghi segghet selke woort
ende si hier bat sijn ghehoort
dan die mine vore onsen here
ghi penset wel luttel om sine ere
ghi seght al dat heme behaghet
si recht si onrecht wat soet draghet
cracht van rechte dat es wel sijn
maer dats oppenbare in scijn
noch dore coninc noch dore grave
no dore vrientscap noch dore have
en es onrecht recht noch recht onrecht
dat seidic ende dat segghic echt
maltan sprac ic hore wonder
wel sere es hi der minnen sonder
ende luttel mint hi sinen here
mach hijt ghedoen bi eneghen kere
hine wreke sijns heren toren
alle die dit sien ende horen
si willen minen here ghehinghen
dat hi hem wreke van desen dinghen
doe sprac die coninc aupatrijs
ic en ghehinghes neghere wijs
dies hi lachter hebben soude
hadde ic ghemocht ic hadde ernoude
ghesleghen eer hi wart ghevaen
minen here dien soudaen
in wraken so waert ere
maer nu en canic no min no mere
hier in ghesien no cleine no groot
dat hi verdient hevet der doot
want hi gherecht vonnesse seide
na sijns selves wetentheide
ende dat doen die coninghe loveden
ine sie hier neghenen also goeden
riddere neghenen grave nu
die aldaer dat segghic u
dat ordeel hadde wederseit
ende sinen pant daer vore gheleit
dat hine maken soude valsch
al sidi hier nu so ghemalsch
ende segghet al dat ghi begheert
te sinen commere dat heme deert
doe sprac die soudaen margarijs
mi donke ic ben in alre wijs
ghelijc den lamme dat men sceert
dat heme twint no deel en weert
want ic u coninc aupatrijs
verdraghe dat ic enghere wijs
te wraken comen en mach
dat ic beghere nacht ende dach
want alse men mi segghen sal
recht ordeel so beneemdijt al
ende seghter toe te minen toorne
dat mi pileec es te hoorne
also van derre dinc
wreket u sprac die coninc
alse ghi moghet sonder scande
ghi mocht begheren selkerhande
wrake die u niet goet en ware
ghi moghet wreken dats oppenbare
maer doet dat ordeel teersten wisen
dat sal men u te rechte prisen
nu verstaet mi noch een deel
dat segghic u over recht ordeel
doe ernout was in siere ghewelt
in den wighe op dat velt
sonder wille van eneghen vliene
gaf ernout daer oochsiene
den coninc sijn sweert
daer met wart sijn lijf verweert
doe die coninc tsweert ontfinc
dat es ene scone dinc
dat hijs metten live ontgheet
so wie die coninc selve weet
doe die soudaen dit verstoet
wel sere verdroevet wart sijn moet
hi hiet ernoude van marberoen
weder in ghevancnesse doen
dit was algader sine antwerde
sine oghen sloech hi op die erde
dit sach marcabers die grave
hi loech ende wart verhoghet daer ave
ende hilt sijn spel met aupatrise
her coninc seit hi in welker wise
houdi mi over losengier
dat willic wederstaen alhier
ende sal u selven doen verstaen
sake die ghi hebt mesdaen
meer dan alle die sijn hier
ernoudes sone gautier
die ons jaghede ende scoffierde
ende ieghen u sint ioestierde
daer haddine wel onthouden
doe hi vore u lach in der mouden
bi uwen wille quam hi danen
favele metten ghelen manen
dien gavedi hem dies hi te bat
ontfaren soude van der stat
al sint dankede hi u des
ane uwen neve galades
nu soudi gherne sinen vader
dlijf behouden dats al gader
dat ghi sterken wilt die minne
dat en prisic niet in minen sinne
dat ghi uwes heren viant mint
dat es oppenbare in u bekint
dat ghi een flattere sijt
ghi mint hen ende draghet ons nijt
dit was den coninc so grote ande
dat hi den grave voor sine tande
wel nalike hadde ghesleghen doe
maer het bleef ic segghe u hoe
die coninc pensede dat die mate
elken hoghen man wel sate
daer omme wilt hire ave helden
her grave seit hi ic en can niet scelden
maer ghi seght van gautiere
ghi tiet mi aen dat ic falgiere
dat wil ic hier wedersegghen
wildire ooc iet meer toelegghen
ic sales u ghelove maken
dats waer dat wi onderstaken
ic ende gautier dat wi ioesteerden
ende die voete opwert keerden
dit en was door minne noch door spel
dat scinet noch ons beiden wel
daer ghenasic van der doot
maer die steke was so groot
dat hi mi noch maket gram
ic sal u segghen wie dit quam
gautier brachte u ors her grave
daer hadde hi u ghesteken ave
bi den here in die valeie
hine duchte niet van enen eie
noch u noch there dat wetic wel
moreel was dapper ende snel
ende hi was wel op sine vaert
ic riep ane hem wel menech waert
ende bat al gader ombe ioesteeren
daer dedickene weder keren
sere in sorghen van der doot
doe ghelovede ic heme al bloot
dat hi bleve onghevaen
op dat hi mochte dies ontstaen
dat ickene niet en stake te doot
hi halp heme selven uter noot
daer omme gavic heme favele
mijn goede ors te sinen dele
van galadesse minen neve
seidi ooc ene andre heve
ghi seght noch meer dat al mijn doen
met ernoude van marberoen
al gader es flatteringhe
gheonneert werde hi dies u ghehinghe
hine brenct u eer ten selven fine
als ales uwen neve turkine
alesse dadi uten lande
varen onder onse viande
noch salic u segghen meer
enen quaden valscen keer
daer ghi u lijf verboret mede
want ghi braket gherechten vrede
dat es oppenbare in scine
doe ghi ales uwen neve turkine
doot sloecht in ongherechten campe
aldus voeredi te scampe
heme ende ooc die messelgiere
ghi ende uwe hulpe volghet sciere
buten bi ghemeinen rade
dit waren echter valsce dade
want die messelgiere beide
waren in dies conincs gheleide
doe ghise beide asselgieret
dat ghise niet en affolieret
beide dat was u wel leet
nu benic hier toe ghereet
ende wilt doen staen al na die wisen
dat mijns heren manne wisen
dan seldi ernoudes vergheten
daer ghi mi af hebt verweten
eest dat ghi ende ic allene
versamenen int crijt ghemene
dies biedic hier minen pant
die soudaen ontfinc te hant
dies conincs pant van derre dinc
doe sette borghe die coninc
dat hi dies volcomen soude
marcabers spranc op wel houde
die van al sinen leden
scone was ende wel besceden
here seit hi nu ontfaet
jeghen dese overdaet
minen pant ic salne maken
loghenere van derre saken
dies biedic mijnen pant al hier
hondert man stout ende fier
si verborgheden hier ave
marcaberse den fellen grave
van desen campe was ghesciet
harde na wel groot verdriet
si wilden daer den grave slaen
en hadde ghedaen die soudaen
hi sloech op dat volc met crachte
dat hijt doch te paise brachte
ic ben seit hi een arminc
alse ic mi niet enegher dinc
telivereren sal met u
dit es oppenbare nu
dat ghi mi daer in verwert
so langhe dat ic ben verert
nu gaet wech allene ghi twee
die campvast sijt ende nieman mee
ic sal noch met ernoude dinghen
na den rechte van desen dinghen
so ic best mach ende can
si ghinghen wech ende hi began
ic ben seit hi des benic vroet
met u ghemint wel luttelgoet
want mijn recht en mach niet voort
comen het es onghehoort
in mijn hof al nu te tiden
niemans en sal men vermiden
in vonnesse dat men seit
want het es die rechtechheit
coninc sal van conincs monde
sijn ghedoemet in alle stonde
ende grave van grave dat es wet
ende man van manne dus eest gheset
maer ic was van ernoude ghedoemt
mijn leven mach wel lichte sijn ghenoemt
vijf scilde daer af was hi here
si cm ofte mere
houden noch haer leen van mi
hi es goet riddre ende vri
maer des en ghinc hem niet an
dat hi op alsulken man
alse ic ben ordeel wisen ghinc
ghi heren seit hi derre dinc
es mijn lachter nu so groot
dat ic mi liever ware doot
dese woort sprac die soudaen
vore al dat hof doe bleec wel saen
dat aupatrijs die coninc vri
daer en was no na no bi
si loveden alle dat hi dade
algader bi sijns selves rade
met ernoude dat hi ghebode
sonder allene der minnen bode
lucius die nauwe treken
wel van minnen conste spreken
hi sprac erehande behaghelheide
nochtan maer alle hovesheide
here seghet hi groten sin
en hebbic no meer no min
noch en wetic ooc van groten rade
maer ic segghe u wat ic dade
ware dese claghe mijn
dore alle die ghene die hier sijn
noch dore domme no door vroede
noch in eneghen toren moede
wat so hi mi hadde ghedaen
dien man en hildic niet ghevaen
enen dach die mijn lief kint
sone dadic ooc dien mijn lief mint
ic liete haren riddre wesen
nu weetti wel si mint meer desen
dan selke xx die hare bleven
dat hi hare niet en wart ghegheven
al ghewapent dats mi leet
die camp die nu gheborghet steet
die ware al niet dat segghic u
dat doe niet en was dat si doch nu
ende sinten hare op gherechte minne
dat radic u na minen sinne
al die wile dat lucius
dese tale sprac aldus
so stont die soudaen ende loech
die tale ghinc na sijn ghevoech
hi dankes heme wel vriendelike
ghi hebt mi seit hi sekerlike
bat bevroet in alre wijs
dan marcabers ende aupatrijs
nu hebben si desen camp ghenomen
hoe sal hi te poente comen
so dat ment prise ende love
daer toe sprac mansnidere die grove
dat was een die vele conste
here seiti het begonste
vore u een twist bi groten rampe
si twee beriepen hen ten campe
so dat immer moet die een
lachter hebben van dien tween
vroeder man dan ic en weert
want deen den andren begheert
van derre saken in dat crijt
versamenen si daer es die nijt
so groot daer moet ghevochten sijn
si recht si onrecht dats in scijn
ende ghine moghes niet ghehinghen
nu doet op van desen dinghen
ghi hebt nu van andren saken
haers te doene men sal maken
enen vrede sonder dach
alse mens stade hebben mach
ende ghijt ghebiet dat si volcomen
den camp die hier ave es ghenomen
die soudaen sprac ghestade si
doetse comen vore mi
ende van marberoen ernoude
si quamen alle doe hi dit woude
maer ernout was in sorghen groot
hi waende dordeel van der doot
hebben wien wondert das
dat hi doen in sorghen was
so gherne so men die doot vliet
maurin sprac ghi heren siet
dat seghet mijn here die soudaen
dat ghijt in vreden dadet staen
desen camp tote hijt begheert
ernout was altoes verveert
eer men heme hiet dat hi voere
quite ende vri te melioere
dus wart hi melioren ghesent
lucius hi dede tpresent
ende voer met hem te chiefdoren waert
die soudaen voer met aen die vaert
hi wouse selve convoyieren
marcabers hi ghinc grongieren
omme dese dinc maer aupatrijs
verhogheder af in alre wijs
doe sprac die soudaen margarijs
ay lucius in alre wijs
so doet mi dese bootscap wale
daer ghi moghet daer scoont die tale
wanneer ghi hare ontbint
twi dat ernout was ghesint
quite ende vri ende al gheheel
van hovescen woorden een groot deel
ende al dat heme scone dochte
ende best dat ter minnen dochte
doe loet hi heme een groot saluut
van fijnre herten al ute ende uut
ende dit beval hi heme wel vaste
in paise keerde hi sonder raste
ernout ende lucius
si voeren beide wech aldus
ernout was ute groter noot
telivereert ende van der doot
ende voer te chiefdoren aldus
daer was parthonopeus
die raet nam wat hi mochte doen
omme ernoude van marberoen
maer alse hijs niet en wart bevroet
van rouwen was hi na verwoet
dat was sinen vrienden cont
si vielen alle ter selver stont
met heme in den rouwe so groot
so dat si alle hadden noot
dat si wel vertroost waren
binnen dien so quam ghevaren
ernout ende lucius
dat si in rouwen waren aldus
si beetten rechte vore dien casteel
ernout hi quam al gheheel
ghewapent alse hi bleef ghevaen
lucius hadde ane ghedaen
rike cleder ende diere
wel ghemaket na die maniere
alse ten minnen bode behoort
aldus quamen si bat voort
maer teersten dat men ernoude ghesach
doe en was daer engheen ghewach
noch van rouwe noch van sere
maer hen wonderde harde sere
bi wat manieren die soudaen
ernoude hadde laten gaen
doe saghen si voort ane
van luciuse die scone ghedane
sijn ghelaet ende sine maniere
sine parure si was so diere
ende wonderlike wel ghemaect
so sere wel was hi gheraect
dat hi was te meer besien
doe begonste hi met dien
die boodscap die hem was bevolen
maer die waerheit bleef verholen
van ernoude twi dat hi
weder quam quite ende vri
doe sprac hi voort hier es ernout
quite ende vri in u behout
hi hevet met ons wel cleine verdriet
noch ghehadt maer ine segghe u niet
dat hi was al sonder vaer
van sinen live dats oppenbaer
dat hem mijn here was wel gram
si recht si onrecht hoe soet quam
het was so groot dat ocsoen
het sceen wel dat hijt mochte doen
wel met rechte want sijn raet
gaf heme orlof die mesdaet
so te wrekene of hi woude
dat ernout metten live ontgoude
maer hi en woudene doden niet
omme ene dinc die was ghesciet
dat was dat hine selve vinc
op tfelt ende sijn sweert ontfinc
dat behilt ernoude tleven
daer omme wart hi u ghegheven
quite ende vri in alre wijs
dat vonnesse gaf aupatrijs
bi sinen rade quam hi danen
nu en dorvedi niet wanen
dattene u mijn here ghevet
dore eneghe vrese die hi hevet
van sinen halven ofte van u
vore uwe man ghevic u nu
ernoude met groten vlite
van mijns heren halven quite
ende alse sinen dootviant
ontsekerickene weder thant
ernout sprac die eerste tale
dies ghevic mi sculdech wale
met rechte haet mi die soudaen
want heme so hebbic quaet ghedaen
ende sal noch doen al mine macht
hi blameert dach ende nacht
dat vonnesse van dien tornoye
het ant mi so dat ic verdoye
sonder smeken ende salven
seght hem van mijns heren halven
dat dat ordeel es gherecht
wille hijt maken ongherecht
dat moet hi doen immer allene
jeghen minen here ghemene
op enen dach ende wille hi dan
setten enen andren man
vore hem so settet mijn here mi
bi derre saken so mach hi
in paise laten sine liede
ende alle sine maisenide
wilt hi recht hi sal recht sien
ende wille hijs niet so moete ghescien
hem alst wel met rechte doet
die onrecht iaghet ende recht ghemoet
god hi moeter recht op seinen
dat ontsekert mi alleinen
doe parthonopeus dese woort
van ernouts halven hadde ghehoort
doe loech hi dies ernout so saen
die antwerde hadde ghedaen
sonder raet met corter sprake
so wel te poente van derre sake
want sijn herte sonder scamp
boven al begheerde den camp
doe sprac die scone lucius
ernout hevet gheseghet aldus
so ic versta dat donket mi
dat daer haetscap ane si
dat es dinc dat mi niet ane en gaet
noch miere bootscap en bestaet
noch ic en sal u twint van desen
antwerden noch bode wesen
maer sendet hem enen andren bode
sprac lucius der minnen bode
ic sal varen blijft ghesont
doe sprac te hem ter selver stont
parthonopeus wel scone waert
ghi selt ons versten dese vaert
tavontmeer her lucius
hoe soudewi moghen sceden aldus
van mi en seldi noch niet keren
ghi selt u met ons aquiteren
desen avont ende nu
wel vriendelike ende wi met u
marghen lovic dat ghi vaert
ernout seit hi nu bewaert
luciuse tavontmeere
doet heme werdecheit ende ere
na uwe macht doe sprac ernout
mijn spel es donker ende cout
van miere feesten was hi sat
eer hi hier quam ic segghe u dat
lucius es so iolijs
doet wel om uwes selves prijs
ende doetene met miere vrouwen
daer mach hi ieghen die ioncfrouwen
spreken dat es bat sijn wille
nu gheve hem god lude ende stille
selke minne ende die so fier
dat hi met ons blive hier
lucius hi sweech al stille
maer sijn herte met goeden wille
dankes hem dat hi die tale
na sinen wille sprac so wale
want hi minnet boven al
dat hi melioren spreken sal
doe ghinc ernout van marberoen
ende dede hem uten wapenen doen
die coninc parthonopeus
verhoghede hem dies lucius
hem te bat verhoghen soude
alijs vraghede dat hi woude
maer niet een twint om sinen vader
lucius vertrac al gader
van marcabersse van aupatrise
haren camp ende al die wise
ende hoe die camp in versten stoet
si togheden alle bliden moet
si waren alle met heme vroe
ende lucius met hen alsoe
maer na dat eten spraken stille
lucius ende die keiserinne
saluut ende gherechte minne
ontbiet u met ghestaden sinne
die ghetrouwste die nu levet
ofte dien erderike binnen hevet
sint dat hi u eersten sach
sone was no nacht no dach
die wile dat hi uwes vergat
van ure minnen ie lanc so bat
so es altoes uwe minne
ghestadelike in sinen sinne
dat es oppenbare nu
dat hi u mint hi sindet u
quite ende vri van alre noot
den ghenen dien hi haet ter doot
omme dat hi weet dat ghine mint
so hevet hi den raet ontwent
dien heme gaven sine man
daer al sine ere leghet an
so vele betrouwet hi hem in u
dat hi u ernoude hevet nu
ghesent op gherechte minne
hi bidt met herten ende met sinne
dat ghine ontfaet ende hebt dat lief
dat hi u minne ende si u lief
si sprac ic weet hem groten danc
van dien presente sonder wanc
maer dies en seldi niet verstaen
dat ickene op minne sal onfaen
men soude mi houden over dul
ende van dorperheiden vul
ende daer toe over uten sinne
ontfinghic enechs mans minne
so scone es parthonopeus
dat segghic u her lucius
het es dulheit groot dies sijt ghewes
dat hi van mi in hopen es
lucius antwerde hare
dat kint hi wel oppenbare
dat noyt parthonopeus ghelike
en wart ghesien in erderike
maer hi sal bliven uten sinne
om u ghine doetene daer inne
so hi meer om u verswijnt
ende ieghen recht hem selven pijnt
te meerren loon soudijs hem doen
hoe mochte hi meer dore u ghedoen
dan verliesen sinen sin
ende al sine macht ende niet te min
hevet hi ghepijnt ende moet pinen doen
den dienst en mochte niet voldoen
nieman die levet onder die sonne
dat hi met dienste u ghewonne
dit kint hi wel vore alle dinc
maer nu hopet die armine
dat u sijns wenens ende sijns carmen
bi ure ghenaden sal ontfarmen
hen es in al die werelt steen
van so harden aerde engheen
verstonde hi sijn grote leit
sijn groot vernoy daer hi in leit
hadde hi sin hi soude hem helpen
ende sine quale stelpen
hen es enghene zee so stuur
noch so dulle no so suur
verstonde si wel wat hi sprake
sine voerdene met ghemake
sonder scep daer hi woude
hen es beeste in den woude
noch serpent so putertiere
mocht verkinnen die maniere
van siere qualen hen worde hem saen
omoedech ende onderdaen
nu leghet ane u lude ende stille
sijn ghepens ende al sijn wille
wanneer hi indelike
comen can in erderike
daer scinet wel sine caytivecheit
luttel goets ende groot leit
hevet hi dan dat hi heme doet
ende dan hevet hijt weder goet
so goet men macht volprisen niet
siere herten dunct dat hi siet
u oghen claer ende uwen mont
u kele wit ende ront
u hande wit u vinghere recht
u arme lanc ende slecht
ende al u lijf bequamelike
so sucht hi dan wel soetelike
maer alse hem dan doet verstaen
sijn herte dat ghi sijt bevaen
te hemwert al in toren moede
cume blivet hine verwoede
so sere wert hi dan te stoort
al dat hi siet ende hoort
dat vloeket hi ende vermaledijt
op heme selven draghet hi nijt
dat hi noyt wart gheboren
so ontfarmelike es sijn toren
ende so groot dat dunket mie
dat hi stervet daer ic toe sie
want hi en roepet man enghenen
te derre noot dan mi allene
ic troostene hine achtes niet
mi dunct dat hi en hoort noch en siet
maer alse hi dus hevet gheleghen
keren winden ende hem versleghen
so sprinct hi op ende besiet die stat
daer hi lach ende daer hi sat
ende vermaledijtse dan
dies hi daer selc ghepens ghewan
dus comt hi in heme selven weder
dan gheet hi elre sitten neder
die scrift die al van ure minnen
spreket in wel meneghen sinnen
daer steet miel ende daer steet yor
ende dan tegadere melior
miel dats honech yor dats gout
alse men dese te gadere vout
honech ende gout so es u name
melior hens so bequame
so honech ende gout
dat staet daer harde menechfout
melior ende dan merci
ende c werven remerci
dus trect hi uwen name voort
in walsch ende in latine woort
want melior dats latijn
hoe mochte beter name sijn
melior dats in onse sprake
dat betere van alre sake
so spelt dan melior int leste
van allen beteren dalre beste
dus scrivet die caitijf al in een
uwen name in hout in steen
melior melior die goede
met tranen ofte met sinen bloede
so scrivet hi die letteren dan al
hi wanet dats u ontfarmen sal
siere martelien siere noot
die hi doghet alte groot
dat kinnic wale sprac die vrouwe
hine dreghet niet minne sonder rouwe
maer al ware die rouwe so swaer
dat heme naghele ende haer
ghevallen waren van dien leide
ende men hem nochtan seide
den besten die in die werelt levet
ende ridders name hevet
dat al en mochte niet ghedoen
dat ic met rechte soude mesdoen
minen here minen man
die twee werf mine minne wan
die eerste werf met groter qualen
doe ic hem van altemalen
mine minne hadde ontseit
ende ander werven doghedi leit
in dien tornoye dien hi verwan
dore minen wille daer hi mi wan
die soudaen hevet ooc een lief
dat soude hi hebben alte lief
ende minnen alse sijns selves lijf
men weet so scone een wijf
enghene noch so vroet van sinne
si es edele coninghinne
van amasone der vrouwen lant
dat staet algader in hare hant
nu late hi mi ende minne hare
en doet hijs niet dats oppenbare
dat hi mi onlanghe minnen soude
ende verwerpen alse houde
ofte noch eer dan hi hare dede
want ic en quam noyt in diere stede
daer ic scoonre creature
met oghen sach na wives figure
ic kinse wel so doet si mi
dore enghene dinc die si
sone dadic hare onrecht
noch el enghere nu doe recht
die soudaen ende minne hare
dat es die waerheit oppenbare
hen es coninc in al erderike
noch so scone noch so rike
die die vrouwe mochte ghewinnen
hine mochtse wel met eren minnen
vrouwe seit hi lucius
ghi antwert vroedelike aldus
maer sachter woorde sijn hier breke
na dien dat ic van minnen spreke
ende ghi selve wale kent
dat minne hatet castiment
ghi leret heme wat hi soude doen
ghi seght hem wel mochte hijt doen
nu latet u castien wesen
ende antwert sinen wille van desen
want minne hetet ende ghebiet
dat ene dinc die niet en diet
dat mense wille wederstaen
dus es verwonnen die soudaen
ende es ane u ghestade bleven
nu en mach hi niet begheven
u al soude hire omme sterven
m cm werven
dat willic proeven ende toghen
dat minne vallet dore die oghen
in dat herte wel heimelike
so doetse ooc al die ghelike
dore die oren ende blivet daer in
daer groyet si ende verteret den sin
dan versament si in een
twee herten harder dan een steen
aldus doet si in enen wille
twee menscen wesen daer si wille
ende daer si mach dat es hare aert
alle dinc hevet si onwaert
ende al eest met hare onghehoort
sonder dat te hare behoort
nu sidi al sijn toeverlaet
ghi sijt daer sijn goetdoen ane staet
beide leven ende sterven
sijn raet sijn wille sijn bederven
ghi sijt die havene als ende als
sijns vernoys ende sijns ghevals
bi u moet hi uter noot
comen ofte bliven doot
bi uwen rade moet hi ghenesen
ofte emmermeer in qualen wesen
dat hevet hi van u ontfaen
u minne viel in dien soudaen
doe heme die niemare quam te voren
van dien tornoye daer ghinc dore doren
eerstewerven uwe minne
anderwerf viel si daer inne
dore die oghen doe hi daer sach
die scoonheit die ane u lach
nu hevet hi ghesent ane u
te biddene falgiert hi nu
sone gheneset hi nemmermee
so blivet hi in die sture zee
met alre droefheiden ghemene
hen es havene enghene
maer hadse bi naturen sin
dat sine liete meer no min
met pinen in die zee
si soude hem doch sijn meeste wee
mindren ende behouden tlijf
ende bringhen dien caytijf
te lande behouden enegher wijs
ende ghi mijn vrouwe wat segdijs
na dien dat men gheseghet hevet
dat ghi die beste sijt die levet
lucius seghet si melior
omme al te hebbene dien tresor
dien die werelt hevet binnen
ende al mochtic al daer mede ghewinnen
dat water ende erde hevet
daer grote rijcheit ane leghet
noch dore neghene ioesterien
noch dore neghenes mans vrien
noch dore carmen noch door spreken
noch dore scoonheit die doet breken
der liede herte noch door minne
die meester es van allen sinne
dit al en mochte niet volbringhen
dat ic mi in enghenen dinghen
verdorperen soude ieghen hem
dies ic met rechte al eighen bem
die soudaen wanet dies hi en darf
daer af comt hem menech warf
groot vernoy ooc deret hem sere
dat ic ghelove ane onsen here
ende hi sottie volght ende onwet
dat deret heme ie lanc so bet
men seghet ooc dat wesen moet
scone vrouwe met rechte goet
daer ute en willic mi niet keren
alle die doghede mines heren
die ane hem sijn ende ic wel kinne
gavic den soudaen mine minne
dats edelheit ontfarmecheit
stoutheit ende hovescheit
ridderscap omoedecheit
sin ende mate ende miltheit
prijs ende ere suver ghedachte
hadde ic miskent eer ict volbrachte
hier boven sine scoonheit
die al dat ic hebbe gheseit
veredelt maer god onse here
hi behout mi in mine ere
ende emmer sal bi siere ghenaden
noch hevet hi mi wel beraden
jeghen meneghen viant
dien die soudaen brachte in tlant
hine mint mi niet dat wetic wale
so sere so ghi vertrect die tale
maer ghi minten alst hier wel scinet
ghi maket mi hem so sere ghepinet
na uwe macht met ure tale
so dedi sine bootscap wale
dat herte es u die waerheit fijn
dat horen daer ave dat es scijn
eest waer ende hi mi dus sere
begheerde so sidi uten kere
dat ghine noyt van desen dinghen
bi uwen rade en const bringhen
maer het es menechs mans sede
dat hi gherne volghet mede
diere sotheit die sijn here begheert
dies hi die sotheit niet en weert
daer omme wanet hi te mere
ghemint sijn met sinen here
ende wesen al sijn sonderling
bi aldus ghedaenre dinc
so brinct hi sinen here ter doot
bi gode hi doet felheit groot
die dus ghedane dinc begheert
van sinen here ende niet en weert
dit es bi u dat hi dus vaert
omme dies ghi noyt dieghene en waert
dat ghine nie van enen woorde
en wederseit alse daer toe hoorde
doe sweech die vrouwe die keiserinne
lucius seide sinen wille
maer hi liet die eerste sprake
bliven al van derre sake
ende hilt heme ane dat leste woort
want hi el niet en hadde ghehoort
dat te siere baten ghinc
hare hant hi in de sine bevinc
ende strekese ende seide vrouwe
het wert ghedaen sem mine trouwe
nu segghet mi wat ende hoe
dat ghi begheert dat ic doe
ende wat ic segghe minen heere
so dat ons here weder keere
die keiserinne antwerde saen
uwen here dien soudaen
so duchtewi utermaten clene
maer ic woude ieghen hem allene
wel spreken een goet stic
ic soude heme doen verstaen wanic
sine valscheit die hi iaghet
den dullen hope dien hi draghet
dies doet hem af eer hi verdoort
maer ic en weet hoe ic een woort
jeghen heme ghespreken mochte
hen gheviele dat hi sochte
enen vrede ende binnen dien
so mochte hi mi wel comen sien
ende spreken selve ic segghe u twi
mijn here en es niet altoes bi mi
vrouwe groten danc sprac lucius
wi selent gherne doen aldus
uwen orlof ic wille varen
dien ioncfrouwen die daer waren
en hilt hi daer enghene sprake
no weder persijs no urake
en daden hem ooc dachcortinghe
van siere bootscap sonderlinghe
was hi so wel te ghemake
hine achte el op ghene sake
dan op die ende sciet also
van parthonopeus blide ende vro
ende al met groter hovescheiden
anceloot hi voer gheleiden
luciusse den here so bi
dat sijt versaghen doe scieden si
die droeve soudaen dien al vervaert
hi droech altoes te chiefdoren waert
sine oghen maer alse hi vernam
dat lucius lagchende quam
sijn rouwe wart al bliscap doe
so blide wart die soudaen doe
dat hi sijn ere ende sijn ghelaet
een deel verloos na dien dat staet
so hadde gheweest sine ere dat
dat hi ghebeit hadde op die stat
ende met sinne ghesproken daertoe
hen behoort enghenen coninc toe
dat hi lopen ende springhen sal
het ghinc daer uter eren al
dat minne gheboot dies moet hi pleghen
hi spranc op ende liep hem ieghen
ende custene in corter stont
hondert werf ane sinen mont
daer toe oghen ende hals
so dat men sach als ende als
dat hi risede die soudaen
wie soude dat hebben ghedaen
enen man ghelijc een wijf
te cussene hine ware caytijf
van sinen sinne ende al verwonnen
lucius hi hadde begonnen
die tale met corten woorde
teerst dat die soudaen verhoorde
lucium den vrede nomen
ende dat spreken ende dat comen
doe wart hi blide ende lovede al
met haesten hiet hi ende beval
lucium dat hi den vrede
van sinen halven vaste stede
dies gaf hi heme sijns selves macht
luttel sliep hi in die nacht
hi weckede lucium betide
dat hi op sta ende ride
die morghenstonde te chiefdoren waert
eer heme die hitte bename die vaert
maer die sonne door welker hitte
dat die soudaen dede ditte
dat lucius voer also vroe
die sceen hem achter therte toe
ene andre sonne es aen den trone
die scinet van buten scone
van buten doet si hare macht
si toghet ons dach ende nacht
hemel erde lucht zee
bloemen vrocht haghel ende snee
maer die sonne daer ic af seide
si rust ende hout in arbeide
die werelt al sonder verbliden
si hout ende hevet in balgiden
met ghewelt man ende wijf
ende al dat hevet sin ende lijf
der minnen bode lucius
hi voer van sinen here aldus
te chiefdoren wert daer quam hi vroe
parthonopeus was al doe
buten comen in een proyeel
met sinen vrienden voor dien casteel
omme raet te nemene van dien vrede
daer si saten op die stede
saghen si luciuse beten
dien coninc waren naest gheseten
gaudijn ende ernout van marberoen
anceloot ende marcioen
gautier ales ende alijs
binnen dien quam lucius
vore parthonopeus ende sprac met staden
die bootscap die heme was gheladen
here seit hi dat seghet mijn here
dat hi te rechte belghet sere
op u ende ghevet u dat te kinne
ende omme sijn recht op u te winne
so es hi comen tote here
ende hevet bracht een scone here
hi nes niet comen stolinghe
no sonder langhe sekeringhe
dats u wel cont doe melioer
u wart ghewijst ende hi wech voer
dat hi u allen pays ontseide
want hi op die stede seide
dat hi hem noch wreken soude
nu gheet dan met onrechter scoude
die niemare dat ghi sijt
stolinghe bestaen want ghi in tijt
sijn comen wistet hier te voren
men seit wi waren alle verloren
haddi van ons iet gheweten
te voren eer ghi wert beseten
dit doet men minen here verstaen
hine wilt u stolinghe niet bestaen
nemmermeer noch nie en dede
hi sent u xl daghe vrede
dat ghi u wale moghet versien
men sal legghen binnen dien
ene vriendelike sprake
mach men dan van alre sake
te payse bringhen wel u tween
dat si te goede ofte neen
si also alst wesen mach
het wert becort op enen dach
aldus en werdi niet bestaen
stolinghe van dien soudaen
aldus moet emmer sijn deen
ghescoffirt van u tween
dit es dende sprac lucius
doe antwerde parthonopeus
so wien so onrecht donket goet
hi achtet luttel wat hi doet
maer weet dat wel ic noch die mine
wine dadens noyt pine
hem te werpen in niemare
dat hi stolinghe comen ware
elc mach sinen viant scaden
wel met eren in allen daden
sonder allene met verraetnisse
ic en wille niet dat hi ghemisse
begheert hi vrede hi hebbe vrede
dies willic gherne volghen mede
dat wi vollen pays maken
eest dan vrede van allen saken
sone vernoye niemenne nu
dat ghi hier comet ende wi tote u
doe die soudaen hadde verstaen
sekeringhe sonder waen
dat heme lucius niet en looch
van enen woorde noch en bedrooch
dat was hem van den ghenen gnoech
ende ghinc so wel na sijn ghevoech
dat hi een deel van siere minnen
wart verhoghet in therte binnen
hi haeste hem met al desen
ay penst hi het sal vrede wesen
dats alle minen mannen leet
hoe saltu dan na dien dat steet
den raet ghedoen met eneghen dinghen
dat si desen vrede ghehinghen
wel menechsins liep sine ghedochte
hoe hi dat volbringhen mochte
met dien ontboot hi sine man
si quamen ende hi sprac hen an
met wel groter reinardien
hi proevese met smekerien
ghi heren seit hi nu verstaet
ghi sijt al mijn toeverlaet
mijn heimelike raet ende mine ioye
mijn ere dat icker bi vervroye
mijn vercoeveren mijn ghestaen
ende mijn socors sonder waen
weet dat wel na dien dat staet
dat ic sonder uwen raet
enghene dinc en sal bestaen
waer so iemanne dreghet sijn waen
dats waer ic hebbe ghesint daer binnen
om dat ic woude hare wet kinnen
so hebbic hare ewe doen coren
hoe ende waer toe dat moghedi horen
eest u wille het moet ghescien
en es hijs niet ic ben in dien
dat ic sal volghen uwen rade
in allen tijt vroech ende spade
daer ute en werdic niet ghekeert
ic was tonrechte gheiugeert
dat weetti wel ende van wat saken
nu sidi alle mi te wraken
comen hier ic weets u danc
nu willic u al sonder wanc
doen verstaen al dat ic weet
ende hoet met hen daer binnen steet
si namen gherne langhen vrede
ic wane op selke behindechede
dat si hen willen wel versien
ende mach hen dit iet ghescien
so sal ernout dien casteel
met sinen sonen ende een deel
met andren lieden ooc besetten
jeghen ons so sal hem setten
parthonopeus ende gaudijn
maer dese selen buten sijn
ales die ons begaf es daer
maer hine mochtes niet dats waer
parthonopeus sal ons toe riden
nacht ende dach in allen tiden
aldus en selewi niet gheparen
gaudijn sal dat here bewaren
ende si selen hem immer toe
sterken wat ics ghedoe
wine moghen nemmeer liede ghewinnen
wanneer si dan bekinnen
dat si ons gheweldech sijn
dat wert ons oppenbare in scijn
si selen ons doen groten vaer
dan wert ons die battalge swaer
het sal ons te meskieve vergaen
doe men mi dit dede verstaen
so woudic ondervinden bat
ic sinde luciuse op dat
daer binnen dat hijt ondersochte
doe quam hi weder ende brochte
van haren halven ene bede
dat si begheerden xl daghe vrede
dat seide hi mi ende ander saken
waer bi dat hi wale soude maken
vollen pays te minen eren
binnen dien nu raet ghi heren
ic wille wel sprac die soudaen
dore uwen raet dies mijns af gaen
dus liet die soudaen die sprake
si saten alle omme die sake
ende penseden ende saghen op den coninc
die wel node van derre dinc
die eerste tale woude beghinnen
daer mochte men ene vroetheit kinnen
ane hem doch sprac hi over lanc
ghi here seghet hi groten danc
ende grote ghenade van derre eren
ghi hitet ons vriende ende heren
dat es ons bliscap ende wi sijns vro
dat ghi tote ons spraket also
ende so ghi ons meer eren doet
so wi u meer onder voet
ligghen ende ligghen selen
van groten ghichten ende van velen
versiet ghi ons wel edellike
dat wijs u danken hertelike
met rechte hebdi dat ghewonnen
dat wi u minnen ende wel onnen
want ghi laet uwen raet
ende uwen wille ende ontfaet
onsen raet dien wi u gheven
nu weetti in die side hare leven
ende waer af die pays sal comen
waendijs met eren wel volcomen
binnen desen xl daghen
so lovic wel dat wijt waghen
ende men den vrede in beiden siden
vaste ghestade nu laet ons riden
tote daer bi ende lucius
sal binnen varen ende aldus
ondervinden ofte voeghet
dese vrede ende wel ghenoeghet
nu hevet die soudaen sijn ghevoech
na dien dat die raet ghedroech
saten si op maer die soudaen
voer begrepen in dien waen
dat hi melioren hebben soude
met dien quamen si wel houde
te dien van binnen met ghemake
daer begonste ene corte sprake
daer en was groot no clene
daer en was ooc partie neghene
die dien vrede wederseide
si hildene met trouwen beide
parthonopeus woude dien soudaen
te chiefdoren wel ontfaen
want hi bekinde hem wel das
dat het wel sine ere was
hi nam dien soudaen bi der hant
ende leidene daer hijt scone vant
maer die vrouwen ende die ioncfrouwen
die ten cantelen utewert scouwen
doe si dit saghen doe waenden si
dat men se bet scouwen soude van bi
ende ghinghen af ter cameren waert
daer mochte men sien ontdoen ter vaert
grote coffere ende fortsiere
daer was dat scoonheide meneghertiere
daer mochte men vrouwen sien ghereiden
jupen ute doen ende baude cleiden
ende die gordelkine van siden
omtrent die wel ghemakede siden
daer mochte men sien bande hechten
die kelen witten die hovede slechten
si staken in die vingherkine
wel diere guldine vingherline
daer mochte men grote scoonheit scouwen
beide van vrouwen ende van ioncfrouwen
doe si die mantele omme hinghen
van swarten sabele die se bevinghen
dat hen sere wale sat
die ansichten wit alse een blat
van ere lilien men sach nie
so scone vrouwendiet alse die
no so scone mannes leven
oft sijt dien mannen wouden gheven
het es gheseit int boec hier voren
al die manieren van chiefdoren
maer die metten soudaen quamen
doe si saghen ende vernamen
die sierheit doe verloren si
al gader hare ghelaet daer bi
si saghen doen dien casteel bewest
van diepen grachten ende wel ghevest
ridderen van hoghen moede
rike van wapenen ende van goede
rike van coorne rike van wine
dat daer wel sculdech was te sine
ende daer toe wel menech engien
of hen die ghene daer af ontsien
die metten soudaen comen sijn
so segghic na die vroetscap mijn
dat sijs te spade sijn bedacht
so wie so toren ofte gracht
besach die soudaen sach elwaer
al dat en prisede hi niet een haer
vore dat hi ter scoonre ware
ende hi gheseten ware bi hare
met dien quamen si in die sale
parthonopeus ontfincse wale
maer die sierheit deedse risen
ende al haer ghelaet verliesen
sonder allene dien soudaen
die met vresen was bevaen
hi wiste wel waer devel lach
dat siere herten meest verwach
dat merkede parthonopeus
here seit hi doe lucius
hier plach te comene in dit hof
doe ghinc hi sonder orlof
in die camere met dien vrouwen
begheerdijs iet ghi moghes scouwen
het es daer ooc dies sijt ghewes
scoonre vele dant hier es
her lucius twi en gadi vore
ter cameren ende ontdoet die dore
anceloot sal met u gaen
parthonopeus volghde ende die soudaen
hi brachte met hem die hi begheerde
met hem quam in sijn gheveerde
die edele coninc aupatrijs
heme dede men ere in alre wijs
doe si in die camere quamen
na dien dat si daer vernamen
dochtet hen een paradijs
die sierheit was in alre wijs
so groot dat si al verdoren
die vroede spelen metten doren
alse men noch heden daghes siet
melior en was daer niet
men ontbootse met gautiere
parthonopeus ghinc wel sciere
ende dede elken sonderlinghe
bliscap ende dachcortinghe
so dat sijs hem wisten danc
die soudaen sat op ene banc
ghesneden van yvoribene
lucius hi was allene
daer hi ieghen hilt sijn spel
daer en was ooc nieman el
in die camere dan die sine
oppenbare ende stillekine
so sprac elc in houde
onbegrepen dat hi woude
dus saten si die vrouwen quamen
emmer twee ende twee te samen
wel bi staden met ghemake
int alre leste quam urake
ende neven hare quam persijs
urake quam in derre wijs
onscout te doene dien soudaen
dat hare suster ware bestaen
met onghemake sine mochte niet spreken
dat waren wanic boose treken
urake si was ute vercoren
van alre scoonheit als te voren
van den ghenen die daer quamen
emmer twee ende twee te samen
hant in hant ghestadelike
ende utermaten edellike
so wie sose met oghen sach
en mochte sine oghen niet enen slach
van hen gheslaen die eneghe minne
soude ontfaen in sinen sinne
aldus reet si dien soudaen
ter herten in heme dede verstaen
sijn herte dat haer suster ware
doe stont hi op ieghen hare
ende alse hi bliscap soude toghen
so liepen heme uten oghen
die trane dat hi wart al nat
eer si neven heme ghesat
wart hi ghescoffiert ende ontdaen
ende van hare so bevaen
hine hadde ghesproken niet een woort
om al dat erderike toebehoort
doe sine sach dus te babeert
verwonnen ende ghescoffeert
doe besach sine harde wale
hier ende daer op ende dale
si verstont dat hi van hare
waende dat si melior ware
ooc waendens alle dandre wel
si loeghes ende hads groot spel
si sat in bronc die scone urake
hi neech hare sonder sprake
alse een die versceden sal
versceden ja sijn gheest was al
buten hem daer si gheboot
ende altoes in die pine groot
ende in vernoy ende in verdriet
die pays hevet hine minnet niet
die pays hevet hi doet die minne
altemale ute sinen sinne
van dien payse compt traechheit
die pays vliet alle dorperheit
swaernisse beveet den sin
dat vier der ioghet blusscet daer in
dan vallet therte in swimelinghen
in faute ende in dolinghen
in moetheiden es hare ghestaen
vernoy hevet therte bevaen
dat si haer selve niet en kint
si es verdoret versaghet ende blint
hare bliscap ende ioghet si vergheet
het es wel recht want hijt wel weet
die ghene die metter minnen
sine herte niet en verhoghet binnen
wandelinghe met hovesceden
dat sijn costumen ende seden
maer die twee worden so van minnen
bevaen dat ment wel mochte bekinnen
noch en es niet die soudaen
verwonnen maer hi es al bevaen
met wel soeten onghemake
ane hem en was enghene sprake
noch hine mochte swighen niet
alse urake dat versiet
ontfarmes hare ende nam tehant
den soudaen metter witter hant
die vantse cout ende sonder ruren
sinen pols ter selver uren
ghinghen si een deel op hoer
ten beddewert daer melioer
te slapene plach daer saten si
deen den andren harde bi
doe nam die soudaen altehant
met beiden handen hare hant
ende gootse vol van sinen tranen
met droeven sinne sonder tanen
over een stic na dese pine
so trac hi hare die vingherkine
ende sprac alse een die wanet bederven
hi hietse vrouwe menech werven
vrouwe van buten ende van binnen
vrouwe ieghen die mi kinnen
vrouwe het es recht dat ic u scrive
vrouwe van sielen ende van live
vrouwe ieghen alle sake
vrouwe van minen onghemake
vrouwe vrouwe mine vrouwe
vrouwe ieghen allen rouwe
vrouwe boven al dat levet
vrouwe ieghen al dat ghewelt hevet
vrouwe boven mine gode
vrouwe voortane houdic uwe ghebode
nu merkes wel ende nemes goom
dat ic u segghe dans gheen droom
dies sijn orconde dese trane
dat suchten gheet hem so met ane
dat heme sine waert al braken
doe sprac hi voort te halver spraken
vrouwe seit hi mijns ghenade
altoes bleef hi in dien rade
vrouwe ghenade te segghene mee
vrouwe seit hi o vrouwe ende brac ontwee
wel over lanc volquam dat woort
al stamelende sprac hi voort
ende met ghenuchten toten inde
sine onseleghe herte minde
die worstelinghe in die sprake
so wel was hire af te ghemake
ende bleef also in haren scoot
die trane die hi ute goot
dat bet bedauwden altemale
dat merkese al gader wale
si sach heme sine lippe roeren
maer sine conste niet ghehoeren
van hem waert no waerdekijn
hi lach den ghenen ghelijc in scijn
die leghet ende sine venien seghet
binnen dien dat hi dus leghet
bevinc si in hare handekine
sijn anscijn ende hi leide de sine
op die hare ende dwanc noch dat
so soete so sachte dede hem dat
dat hi vergroyde al daer bi
int bat van balsemen bade hi
so sere wel was heme te moede
met dien viel hi al sonder hoede
in ommacht ende neven hare
alse die ioncfrowe wart gheware
dat hi dus in ommacht lach
ende sijt maer allene en sach
ent nieman el dan si en wiste
doe hief si op met groter liste
covertoer ende mantel beide
haren arm dat si doe leide
ten ghenenwaert die daer bi sijn
ane sijn hovet lach haer aenscijn
ofte ieman saghe dat hi niet el
in hen en waende dan al spel
maer elc sprac daer ieghen ene
ende elke ieghen enen allene
sine penseden niet omme enech spien
si moesten vore hen selven sien
maer du soudaen caytijf arminc
dune gheloves enghene dinc
caytijf van diere groter quale
waerstu ghenesen altemale
ende van der doot ghevroedes du
aldaer du leghes in ommacht nu
sine hande ligghen op haren scoot
die hare mach men sien ligghen ooc
bat hogher een wel luttelkijn
ende sijn hovet ane hare anscijn
maer wanneer mi dat ghesciet
dat ic so ligghe ende ic mi niet
een twint en verporre van der stat
hen ware of ic verlaghe bat
men houde mi over plomp van sinne
ende over dorper sonder minne
du soudaen vertsofte quene
nu ontsprinc doch alse de ghene
die ghelike van slape doet
nu hout di wel in dit ghemoet
ghestadelike het es dine ere
doe gheviel bi enen kere
dat hi so suchtende ontspranc
dat ment hoorde eer iet lanc
sat hi rechte op die stat
daer hi eer lach twi daetstu dat
dulle soudaen dulle ries
twi stons du op in dijn verlies
met dien sprac si ne sliepedi nu
ine weet maer ic gheloves u
sint dat ghijt seght het mach wel sijn
si droghede hem sijn aenscijn
here seit si ic bekinne
ane u dat ghi gherechte minne
draghet maer ic en weet te wien
en weetti lase wat sals ghescien
mine vercorene boven al
die ic oyt minde ende minnen sal
dans nieman el dan ghi allene
hen es in erderike enghene
die mi mach mijn grote leit
ende minen groten arbeit
verghelden sonder ghi allene
dese werelt al ghemene
es min dan niet in minen sen
wanneer so ic van u ben
so verliesic tleven mijn
tote dier stont dat ic mach sijn
in gheselscape met u
ay mi lase wat seidic nu
ghi sijt mijn vrouwe ende ic u knecht
ic ben te clene het ware onrecht
waric met u alse u ghelike
maer alse u knecht gheheellike
ofte alse u dienstman u eighen vri
ghewerdedijt van mi
ic minne u wat so ghi mi doet
bliscap rouwe quaet so goet
want ane u steet al mijn leven
u ghebot mach mi wel gheven
evel boete bliscap rouwe
lijf ende doot wel soete vrouwe
nu ghebiet ic sal leven
ende eest u leet ic moets begheven
sint dat ic u hebbe ghesien
sal miere qualen ende ghescien
ine mach nimmeer in quale wesen
ic moet sterven ofte ghenesen
want ic vinc te dien beghinne
te vaste u minne in minen sinne
doe mi van u wart gheseit
die scoonheit die ane u gheleit
nu es die minne so volcomen
in mi ine can niet te woorde comen
woort ende sprake falgieren al
daer men die waerheit weten sal
hi ghinghe boven alle sprake
die in der waerheit alle sake
van ure scoonheit soude segghen
mamet en mochtet niet ghesegghen
hen es clerc engheen so wijs
diet ghescreve in enghere wijs
spreken scriven dese falgieren
soe doet pensen ende visieren
jeghen uwe scone ghedane
so en es die sonne noch die mane
noch die inghele van dien trone
niet een twint ghi sijt so scone
dat u onse gode minnen
die wi over gode kinnen
al doen si heimelike ende stille
met onsen vrouwen haren wille
nochtan kinnen si dat wel
dat ghi allene ende nieman el
die scoonste van diere werelt sijt
deen dreghet op den andren nijt
si minnen u op hertebreken
al es dat sijs u niet en spreken
si pinen hen al hare macht
omme uwe minne dach ende nacht
daer si falgieren dats wel in scijn
dat si enghene gode en sijn
dat dunke mi wel dat si doven
die bat hen dan mi gheloven
ic falgiere ende so doen si
dats oppenbare ic segghe u twi
sine lieten u niet metten lieden
hadden si macht die mochte dieden
maer neen si niet ine houde nimmere
haerre neghenen over here
noch over god want ic wel kinne
dat si verliesen hare minne
want hadden u die gode ghemaect
ghi sijt so scone so wel gheraect
ghine waert van hen ghesceden niet
ghi waert met hen het ware ghesciet
dat ghi met ons waret also doot
ende met hen levende hare ghenoot
maer u god ihesus cristus
die u hevet ghemaect aldus
hi es god van groter macht
hi es altoes even wel bedacht
hi es god hijs vroet want hi wel siet
alle dinc eer si ghesciet
hi es god van machte want hi mach
dat sonne bescinet ende dach
die in hem selven es so groot
hi es god allene sonder ghenoot
hier indet in walsche vondics meere
ic dichtet in mijns lieves eere
diet mi wel verghelden sal
god gheve haer ere ende goet gheval
ende na dit leven hemelrike
ende mi met hare al die ghelike
