doen si te gadere quamen
ende elc anderen vernamen
elc daer anderen bat
niet te sceden optie stat
bilovede herde snel
elc ghetruwde anderen wel
daer mach men man doer heren sien
han hen tween daer ghescien
die hirschop soe sere hacht
dat man selke cracht
en mochte volleesten
dus tellen ons die gheesten
roelant vernam sciere
ende riep op oliviere
gheselle seyt hi ghetrouwe
hier es ghesciet groet rouwe
dat vranckerike claghen mach
van nu toten doemsdach
want hets jammer groet
van desen die hier ligghen doet
echt sprac olivier oppenbare
alse die te vechtene hadde gare
hi soude ons soe wreken
men souder ewelike af spreken
olivier seyti minne
hoe selen wi beghinne
hoe moghen wi hen doen verstaen
dat haer wille sal vergaen
o grote oetmoede
es ons comen tonguede
die fransoyse selen hier sterven
bi u ende bederven
die coninc kaerle ons here
heeft verloren emmermere
beide hulpe ende raet
dat heeft ghedaen dat baraet
tulpijn hevet ghehort
van hen beiden dese woert
te hare hi sere toe reet
want die alle was hen leet
wi selen onlanghe leven
dese werelt moeten wi begheven
wi mochten blidelike sterven
want wi hemelrike verwerven
dblasen en hebt vernomen niet
datter ons goet af ghesciet
hets te spade begonnen
eer wi kaerlen ghewonnen
ende der fransoysen cracht
het soude wesen donker nacht
nochtan waert goet ghedaen
kaerle sal comen saen
ende hem soe diere wreken
dat men daer ave mochte spreken
ende sal ons vele werde
doen graven in die erde
dat ons wolf no hont
en slics in sinen mont
roelant antwerden ghereit
here ghi hebt waer gheseit
doen sette roelant
te monde den olifant
ende blies met groter cracht
ende met al siere macht
nochtan waert goet ghedaen
kaerle sal comen saen
dat enich man dade
hem ware god bi siere ghenade
kaerle horet ende sine gheselle
dat willic over waer tellen
doen sprac kaerle die here
hier en es gheen twifel mere
ic hore wel dat roelant
doer noet blaest den olifant
hi heeft strijt vernomen
ende wilt dat si ons te hulpe comen
anderwerf blies roelant
met bloedeghen monde den olifant
dat hem ter selver stonde
tbloet ran uten monde
dat was waerlike dinc
dat hi daer die doet ontfinc
ende alle die baroene
ende menich ridder coene
roelant antwerde gaf
als diene bringen wilde daer af
dat hijs gheloven niet en soude
ende vermaende siere oude
here ghi sijt out van dagen
hoe moghedi des gewagen
dat roelant noet hebben soude
ende vermaende siere oude
here ghi sijt out van dagen
hoe moghedi des ghewaghen
hi wils over al hebben bedwanc
aste hi nabels an uwen danc
hi dwoech sijn arme inden bloede
ende al van groten overmoede
hi reet nu met scerne groet
onder alle sijn ghenoet
twi seiti ghi en waert
hets quaet dat gi iet spaert
hautmayoer es verre vore
verstaet soe moghedi horen
derde werf bries roelant
met bloedeghen monde den olifant
met alder cracht die hi mochte
dat hem die tempel scorren dochte
derde werf horet die coninc
dats waerlike dinc
hi sprac ic hebbe wel verstaen
dat met roelant qualyc es gaen
bider derde werf die hi blies
roelant duchte ferlies
ic wane hi langer niet mochte
blasen alse mi dochte
sijn adem mochte niet langer duren
hi es vanden live in avonture
die hertoghe sprac doe
herliken sijn gheselle toe
her coninc seyt hi godweyt
here ghi hebt waer gheseyt
die coninc sprac gi seyt waer
guelloen dedi vangen daer
verradenesse optie hant
doe wert guelloen ghescant
dat men den lokel beval ter waert
ende men trac sinen baert
ende voerdenesi herde
ende settene daer op onwerde
des si en leverden coninc
dats waerlike dinc
die en heves niet vergheten
ghelijc sinen lieden weten
daer si hem helpen sere
ende bescudde kaerle den here
ende alse die heren dit vernamen
reden si alle tsamen
striden opten luut van onie
reden op ten luut van onie
die fransoyse doe spraken
mochten wi roelande ghenaken
doen sine levende vonde
vlieden slaen diepe wonden
maer si stucten strange
dat si merren soude lange
si saghen na die sonne
si seiden gode dat hi hen onne
dat si dages hadden meer
om te wiekene heer
dare reet al dat hi mochte
in sereghen ghedochte
ende die hem reden naer
dreven groet mesbaer
si maecten passen overal
beide op berch ende in dal
sine wouden niet beiden
daer omme mochte riden
doen sprac kaerle die vrie
nu helpt sente marie
dits nu van gueloen comen
dat hebbic wel vernomen
die verrader guelloen
here wat wildi doen
hadt  ander gheseyt
ic hielt over logen gereyt
die scriftuere vertellet ons wel
dat sine vorders waren fel
sie sloeghene den keyser juliene
dat groet moert was te siene
int cappittel te rome sijt daden
daer sie gheslachte hadde verraden
ende worpen in ene wiere
ende vermordene sciere
si waren swert als aterment
ende ru als  rent
beide anscijn ende hande
maer wit waren hare tande
alsic hebbe vernomen
waren si nu te wige comen
hare teyken si riepen
ten fransoyse si liepen
doen sprac die grave roelant
nu wert ons marciele te hant
wi moeten ons vercoepen soe
dat onse viande werden vroe
edel fransoyse penst om die ere
wi vechten met onsen here
wi selen dore breken
ende onse ghesellen wreken
nu hoch nu edele vranken
dats u god moeti danken
doen sprac die coene olivier
wine duchten niet u dreygen hier
als besat hondert man
doen reden si coenlike an
alse die sarrasine worden geware
datter fransoysen scare
was alsoe clene
spraken si ghemene
hachter den coninc des
dat hi dien ghevloen es
galifer sat op  ors starc
het was wert meneghe marc
hi was  overdadich man
oliviere sere reet hi an
ende stacken ten rugge in
dat was  vreselyc begin
dat spere ter borst uu quam
als galifer dat vernam
vrient seyti du best geraect
bi u wert nemmer wijch gemaect
die coninc liet u qualike hier
du lieges sprac olivier
hautecleet hijt verdroch
ghalifer hiere mede sloech
ey roelant ic sal ghebreken
lieve gheselle helpt mi wreken
ay gheselle avet u alsoe
sone werdic nemmermer vroe
wisteni mi ic salne slaen
diet u dit heeft ghedaen
over hem willic niet claghen
ic hebbe toten tande gheslaghen
doen scoten si met coenen ghedochte
dat olivier nemmer en mochte
doen sprac hi oppenbare
gheselle roelant compt bat hare
wi moeten met rouwen sceden
doen ontvielen die tranen hem beden
uten oghen haestelike
ende weende bitterlike
olivier verserden sine wonde
tbloet ran hem uten monde
hi wert bleu ende onghedaen
alse die ter doet wert gaen
viel hi in onmacht te hant
doe sprac die grave roelant
wat salic doen edel here
ic vruchte dat bitter sere
ic sal te hant bliven doet
al en haddics anders ghene noet
betic vanden orsse neder
in quam niet op weder
ay soete gheselle olivier
moeten wi sceden hier
dats nu die droefde dach
die ic met oghen sach
kaerle verliest heden sere
dat hem gaet ane sijn ere
van rouwe die hadde roelant
viel hi in onmachte te hant
maer saen hi bequam
doen sach hi ende vernam
olivier ten wige gaen
ende grote slage slaen
sijn oghen scone ende claer
hem waren verdonckert daer
die edele grave roelant
volghede hem te hant
ende nam sijn invare
inder fransoysen scare
als roelant vernam
dat hi bi olivier quam
gaf hem olivier enen slach
want hijs niet en sach
doen sprac die grave roelant
tote olivier te hant
gheselle ic en sie u niet
mi es leet dat u es ghesciet
verghevet mi doer die gods ere
want het rout mi sere
gheselle riep roelant sciere
ic vergheeft u dore god hiere
olivier nech hem doer dat
doen trac hi achter bat
want hi porde die doet
die hem dede anxte groet
hem quam groet vernoye voren
hine mochte sien no horen
hi viel neder op die erde
ende ane bede gode werde
here vergeeft mi mine mesdaet
ende hebt miere sielen raet
verleent mi hemelrike
want ic u grotelike
ghedient hebbe al mijn leven
want ic u noyt en woude begeven
doe benedide kaerle onsen here
ende dancte hem in grote ere
die hi nie van hem gewan
ende roelant voer alleman
ende vil ter erden doet
roelant hadde des rouwe groet
doen hi gevloen quam
ende roelande vernam
hi seide edele grave roelant
die doot es u becant
bi u willic sterven nu
ic was die verwan feragu
dumes neve metten darden
ic hebbe ghevochten harde
du heves mi dicke bekint
doe dat was ic van di ghemint
si hebben ons ter doet brocht
maer si hebben diere becocht
doen hi dit sprac te hant
herkennede roelant
ende reet hem jeghen
alse die sijns wilde plegen
harde manlyc ghesien
ende noyt en woudi vlien
sone haddi nu ghedaen
maer ic wille bi u sterven saen
roelant sprac van onsen ghesellen
moghedijt mi iet af tellen
jaic si hebben ons begheven
ende sijn alle doet bleven
gine siese levende nemermere
ja die coninc onsen here
wi bostenden betaelgen groet
daer si alle bleven doet
maer ic weet wel bloet
eer si daer toe waren vercocht
mijn halsberch es gescoret al
ic weet wel dat ic sterven sal
doen sprac roelant
wouter inder duvel hant
