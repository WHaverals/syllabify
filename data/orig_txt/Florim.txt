doe men screef ons heren iaer
dertien hondert wet voerwaer
florimont den stouten here
aymes dichte wilen ere
ute griecscher tongen in walscher tale
wat aymes hier brinct te voren
philippe van macedoene
geboren was van babilone
in griehscen eleneos dat si u cont
tien tiden ene historie
die hi te philipople sach
wilen doe hi daer in lach
ende die hi met hem hadde bracht
hi sette daer toe wille ende macht
hoe hise in walsch mochte dichten
met sconen worden ende met lichten
aymes van arames seeght
datmen die oude ieesten pleegt
hen te vertreckene te eren
die wilen leveden ende dat leren
die ghene souden die nu sijn trage
te vromecheden alle daghe
ende doegt ende ere horen
alle die goede daden hier te voren
omme der goeder vromechede
ende omme hare weldaet mede
willic u dystorie ontbenden
na dat ict can gescreven venden
ende wils nu ter waerheit keren
want men mach daer an leren
doghet si hilden vromechede
minne trouwe ende ere mede
tien tiden so was minne verhaven
die nu es herde sere bescaven
si was van bliscapen coninginne
nu en es niegherinc die minne
si was melde ende rive
nu en houdense niet dan kaytive
nu scuwet die minne die edelheit
want si en soect niet dan rijcheit
es iemen vileyn ofte hovesch bekint
minne en achtes niet en twint
ende niemen soe scalc maer heeft hi goet
men siet datmen ere doet
ende ontfetene werdelike
maer dicke waert bedrogen dese rike
hi en merct niet noch en siet
hoene tgoet te bedriegene pliet
alse ment wint so es men blide
ende men es droeve banderside
alse ment verliest men maegt niet weren
men moet verliesen ochte verteren
ende banderside eest oec verloren
want diet recke heeft altoes toren
vrese heeft hi altoes inden moede
ende ducht te verliesene van sinen goede
hi ducht dat roven ende dat stelen
of dat hem heren nemen selen
of dat hem orloge nemen sal
dan sterft donsaleghe ende latet al
ende dan verteret selc man
diet te voren niet en wan
in segge niet men moet winnen
salmen geven in enegen sinnen
want die vele wilt verteren
ende qualec wilt generen
hem mach rouwen dat hi leeft
ende diet oec wint ende niene heeft
ne dat hijt met eren verteert
hi es wel alder onneren weert
ende waert verhaet van allen lieden
deen en mach niet sonder dander dieden
deen hulpt den anderen men mach niet winnen
sonder verteren in genen sinnen
noch sonder winnen verteren
dat heeft men menegen man sien verkeren
die van goede te niete quam
want hi bi verteerne ave nam
meer dan hi conste beiaghen
daer bi die princen tallen dagen
selen verteren ende winnen
meltheit es in allen sinnen
daer es prijs moder ende der minnen
ende oec der doegt na dat wi kinnen
der vromecheden ende der eren
dus machmen vander werelt keren
met love ende met eren groet
ende name hebben na die doet
nu willic dit leggen neder
ende keren ter materie weder
ghi heren ic houde in ware wort
dat ghi van alexandre gehort
hebt maer niene wetti wie was
sijn moeder olimpias
ende oec philips sijn vader
ende wanen si quamen beide gader
dat willic u scriven te corter stont
ende vanden coninc florimont
swijcht al stille die gherne hort
scone aventure ende scone wort
hoert van minnen ende van ieesten
van ridderscap ende van feesten
van aventuren van hovescheden
van eren ende van meltheden
eer romulus den name gaf
rome daer ghi wel wet af
wasse geheten palantine
na dede hise na den name sine
rome heten van romulus
hi hadde enen brueder hiet romus
die waert vermort ende verslagen
ieghen recht datmen mach clagen
dese hystorie latic bliven
ende wille van miere materie scriven
vore desen tijt daer ic af spreke
was in grieken sekerleke
een mechtech conic ende een rike
ende hilt sijn rike vroedelike
sijn name was philips macenus
sinen name vinden wi geschreven dus
ende dat na hem sijn lant
waert macedonie genant
dese wart in babilonie geboren
alse gi wel hebt gehort te voren
ute grieken was die moeder sijn
nu hort hier af de waerheit fijn
in grieken twee gesusteren waren
doutste hadde brutus wet twaren
maer hi en hadde vanden lande twint
het was verherijt al ointrint
met orloge ende met stride
dat hire niet bliven dorste tien tide
maer hi ende corineus
sijn neve wi lesen dus
voeren in een heilant wildijt weten
dat bretanie was geheten
seder geheten inghelant
alse u allen wel es bekant
die ioncste dochter waert gegeven
bi rade van vrienden ende van neven
van babilonie madian
den amirael dese selve man
was amirael maer na die dinc
waert hi van grieken coninc
dat hi behuwede met sinen wive
ende bleef groet here sinen live
maer int regneren hadde hi pine
want het was verre vanden lande sine
die wille in babilonie varen
van grieken hi moet liden twaren
die groete zee maer wille hi liden
dore surien tenegen tiden
dore anthioce ende dor torquie
die wech es lanc seegt men mie
maer die zee en es niet wijt
men lijt sent iorijs aerm tier tijt
aymes seegt vorwaer dat
dat te galipol intstat
sent iorijs aerm ten meesten es
oec soe doet hi ons gewes
datmen sdages mach iii warf liden
met scepe wel in allen tiden
ende om dat die wech was so verre
warts madian dicwile erre
want hi moeste dicke orlogen
in grieken met here vermoghen
tote dat hi dlant mochte met vreden
behouden ende met paislecheden
madian hi hilt grieken alse here vermogen
beide in vreden ende in orlogen
twee kindere hadde hi bi sinen wive
die goet was ende scone van live
doutste hiet seloc ende dander was
philips geheten na dat ict las
beide de kindere minde hi sere
maer philipse minde hi mere
na madian hiet men dus
den ioncsten philips macenus
te toenamen na den vader
alse gi horen moegt algader
want op den nacht dat dat kint
gheboren wart alsmen vint
hielt madian grote feeste
na dien dat ons telt die ieeste
van sijns selfs gebornesse
want dat was ene sware lesse
daer was menech te sinen hove
die rike was ende oec van love
ende daer bi hiet philips dat kint
te toenamen macenus sint
hi dede de kindere beide gader
wel houden gelijc een vader
die sine kindere minnet sere
want in hem so was al ere
si waren scone ende welgeraect
si worden starc ende welgeraect
die vader sachse licht ende crachtich
wel geleedt ende machtech
doe woude hise ridder maken
ende ontboet om dese saken
die barone vanden lande
daer heltmen feeste sonder scande
daer hi die kindere ridder dede
oec gaf hi meldelike sonder bede
madian hadde met eren dlant
ghehouden dat hi hadde inde hant
ende was van dagen out
doe moeste hi gelden vleesch scout
doe ontboet hi beide sine kinder
dat si vore hem quamen ginder
hi deilde hen lant bi sinen live
wat hi wilde dat elken blive
ende bi rade sire sire barone
seloc sinen outsten sone
gaf hi heerscap ende singerie
van egypten ende van nubye
ende babilonie bleef in sine hant
omdat hi doutste was becant
al grieken was philips gegeven
ende croenden daer af in sijn leven
oec gaf hi hem na al dat
altemale sinen scat
want hi in vrenden lande soude varen
dat hi hem daer met mochte bewaren
ochte hem iemen woude doen deren
met orloge want meere weren
vent hi altoes die mach verteren
ende ghichten geven mach hem verweren
te bat iegen sine viande
waer hi comt in elken lande
alse besceden hadde madian
sine kindere ginc hem an
sine siecheit ties hi bleef doet
ende om hem was rouwe groet
men dede sine uutvaert rikelike
ten grave was menech prince rike
hi waert geclaget van sinen sonen
daer na van alden beronen
seloc seide dicke keytijf
wat sal mi doen mine droeve lijf
ic blive int lant allene vortmere
ic hebbe verloren minen here
mijn broeder sal mi oec ontfaren
deen deert mi ende es quade te waren
maer dander es mi quader vele
het gaet met mi al uten spele
in gere niet dleven maer die doet
hi droech ten broeder minne groet
ende die brueder te hem weder
ic wane te voren noit no seder
broedere so en onderminden
alse wi dese ii broedere vinden
sinen volc hiet hi met staden
datmen die scepe soude laden
daer loet men in selver ende gout
ende chierheit menechfout
wijn ende broet dede menre in doen
ende menech warisoen
seloc sach dat hem ontfaren
sijn broeder soude sonder sparen
doe quam selc rouwe an
dat hi gespreken niet en can
ende alse hi spreken mochte twaren
broeder seit hi wildi henen varen
ia ic broeder want ic moet
in grieken varen metter vloet
lieve broeder blijft met mi
ic en does niet ende waer bi
egypten babilonie nubie
doetter mede uwen wille vri
ghi sijt ouder ende mijn here
ic wille u over al doen ere
seloc seide blijft broeder twaren
ochte ic sal met u varen
lace broeder ende waer mede
hebbe ic u gedaen te lede
in dit lant ochte int mine
daden mi enege viande pine
ende ic u dat liet weten
ic wane ghi mijns niet en
ghi en sout mi te hulpen comen
tierst dat gi dat hadt vernomen
hoe cleine hi waer met macht
quamic over dach ende nacht
