was vor i veinstre gestaen
ende hadde die collumme bevaen
ende sach in dat dal beneden
waer die heren quamen gereden
den vorsten seitsi hebbic becant
dats mijn neve die grave roelant
dander es met waren dingen
die grave willem van oringen
die derde dinket mi bertram
i stout rudder ende lofsam
die vierde dats mijn here bernaert
ic weet wel si comen harewaert
ic vruchte bi gode die mi geboot
dat si riden in hare doot
ic wilde wel datsi teser wilen
waren over c milen
si hebben hoge bodscap te doene
die riddren sterc ende coene
ganc wech seitsi portenare
datti god onse here beware
ende nem dese iiij hobande
ende ghef mi den besten roelande
sech datten hem sijn moeije sande
ende ghef mi desen den here bertrande
ghef elken riddere i hobant
ende sech dat icse hem hebbe gesant
doe die paerde achterwaren wale
brinc de riddren in de zale
si comen vor den overmoedichsten man
die nie ter werelt lijf gewan
bi den here die mi geboot
ic duchte hi salse slaen te doot
ic wilde wel datsi alle waren
over m milen gevaren
dat seggic u met gewoude
tien tiden was aymijn die oude
onder alle sine baroene
die stout waren ende coene
daer sater gewapent viijc
dat seit de bouc wien soos wondert
daer was die overmoet so groot
ende mallijc hadde up sinen scoot
i zwaert met i goeden egge
het es al waer dat ic u segge
haymijn sat tien tiden
in enen bliaut van groenre ziden
die diere was ende goet
daer menich goet steen in stoet
dat nes logene negeen
hi hadde gescranct sine been
sijn ellenboge stoet up sijn knie
sconre hof hilt aymijn nie
hi sat of hem ware onderdaen
dat kerstinede heift bevaen
ende hi hadde met sire tongen
al dat hof also bedwongen
datter niemen spreken dorste
geen so rike lantsvorste
nu camen die iiij rudders te male
vor aymijn inde zale
ende groeten aymijn met minnen
ende aldatsi vonden daer binnen
groeten si met goeder trouwen
rudders vrouwen ende joncfrouwen
maer daer was niemen so coene
die dorste seggen willecomen
si bogen neder vele sciere
an haymijn alle iiij
ende hine was niet in dien
dat hi up hem wilde sien
doe seide die grave roelant
wi zijn boden totu gesant
ende comen van den coninc van vrankrike
dat gi croont lodewike
ens niemen so edel no so scone
die lodewike mach spannen crone
dor u es thof gelinget met crachte
xl dage ende xl nachte
hi heift u gezworen vrede
met xij den besten van kerstinede
haymijn horde wel de tale
maer hi verzweechse altemale
doe aymijn sine viande
vor hem sach in sinen lande
doe wert hi bleec ende vale
hine conste spreken gene tale
ende dat dede den ruddere goet
algader sine overmoet
haddise sonder lachter mogen slaen
sine waren hem niet ontgaen
anderwerf sprac roelant
i rudder stout ende becant
spreict iegen ons haymijn here
dat u god geve ere
wi biddens u genadelike
ende segt of gi lodewike
cronen wilt laet u sijn lief
ghi sout andworden i dief
of i gerechten mordenare
al waert dat hi verdeelt ware
nochtanne soudire spreken iegen
nochtoe zweech aymijn die degen
doe sagen die landes heren
mallijc up andren sere
doe stont up die scone vrouwe
die hovesch was ende getrouwe
ver aye was soe genant
i scale nam soe te hant
ende ginc ten alre besten wine
daerof quam hare sint pine
ende brochtse vul wijns altehant
ende seide drinct neve roelant
desen verscen coelen wijn
u scinker willic heden sijn
ende ooc mijns heren willems mede
doe gaf si drinken up die stede
gonen rudders altemale
ute gonre goutscale
ende hietse willecome sijn
des balch die grave aymijn
soe seide spreict grave here
ende andwort dor uwes selves ere
minen neven enten uwen mede
het sijn de beste van kerstinede
dat ghi so lange zwijcht es dorperhede
ende eer soe twort vulseide
aymijn die hant verdrouch
daer hi de vrouwe mede slouch
so vruchtelijc enen slach
dat soene horde no sach
daer dorste niemen seggen laet
no daertoe spreken goet no quaet
nochtan dat haer dat bloet
nederstorte up den voet
dit versach die grave roelant
ende bertram die wigant
mijn here willem ende bernaert
ende vloucten alle hare zwaert
ende seiden die duvel moests wouden
dat sire ontwapent comen souden
sie hieven op die scone vrouwe
die hovesch was ende getrouwe
gherne soude die gravinne
breken dese grote onminne
ende soe riep met haesten groot
ghi heren in hebbe gene noot
die hovessce vrouwe entie goede
dwouch haer selve van den bloede
ende liep daer aymijn stont
ende custen an sine mont
ende helsten met houden zinne
ende seide spreict grave lieve minne
als aymijn sijn evelmoet
vergaen was sprac hi daer hi stoet
wat magic seggen lieve vrouwe
dat manic u in trouwe
ic ben dongevallichste man
die ie ziele of lijf gewan
ende gi dongevallichste wijf
die nie ontfinc ziele of lijf
waerbi seit soe soete minne
ic wilt u seggen vrouwe gravinne
ic hebbe u gehat dats waer
lettel min dan xxx jaer
hadde mi god der ere gejonnen
ic hadde i kint an u gewonnen
dat nu ten wapenen ware so goet
dat mijn lant hadde behoet
nu moet bliven al mijn lant
minen dootslegen viant
hi wert so crachtich in corten dagen
hi ontcrachteget minen magen
daerbi staet mi onscone
hi wille dat ic hem spanne crone
dat ombieden si mi allegader
ic haten meer dan den vader
wien ic van den sinen mochte begaen
dien soudic wel gerne slaen
gegreepsi mi ooc wete kerst
sine gaven mi negenen verst
sine slougen mi ooc sekerleke
dies es mine herte tongereke
dat ic hem crone spannen soude
aldus sprac aymijn die oude
ende mijn goet hem soude bliven
liever liet ic mi ontliven
doe antworde die gravinne
grave seitsi lieve minne
of sake ware dat gi hat kinder
waren si meerre of minder
soudise doden sprac die vrouwe
nenic seiti bi mire trouwe
ic soudse wel houden allegader
also sculdich es die vader
te houdene sijn lieve kint
dat hi vor al de werelt mint
entrouwen here so sijn verloren
die ede die gij hebt gezworen
ic vlo mi liever uter noot
dan ic dus soude bliven doot
renout andworde mettesen
broeder dan mach niet wesen
seide die rudder onvervaerde
si reiden echt in met beijarde
ende vochten so lange wile
dat men gaen soude i mile
si maecten so menigen doden
dat men there sach verbloden
die sterke ruddren entie goede
braken dore met overmoede
doe reitsi waer si wilden
maer sine hadden niet van haren scilden
no van helmen niet geheel
behouden trechte derden deel
doe seide die marcgrave adelaert
nu ne wetic warewaert
wi mogen varen omme onthout
sone doeic ooc seide renout
doe seide writsaert die degen snel
ic weet utermaten wel
bi gode van nazarene
dattie werlt ons es te clene
ridsaert seide broeder renout
ic weet noch harde goet onthout
waer eist seide die rudder coene
tote yewen van dordoene
saforet die wigant
was oit sijn meeste viant
bedi hi slouch yewes vader
ende sine broeder bede gader
ende hi hadde iij castele gevest
in yewes lande daert was best
ridsaert sprac degen vrome
wi sullen hem sijn willecome
ende wi sullen hebben goet onthout
so varewi daer seide renout
so doewi dan seide ridsaert
do so voersi daerwaert
so verre bin iij dagen
dat si yewes borch sagen
die rikelijc was ende goet
nu willic u maken vroet
binden castele van vaucoloene
wonde yewe up die dordoene
als ridsaert die borch sach
mogedi horen wes hi plach
hi seide ic bem sonder sorgen
ic zie sconinx yewen borgen
welc essoe seide renout
neven der rootsen an dat wout
gene hoge castel die ginder staet
daer gone muur al omme gaet
met gonen diepen groten grachten
dads daer wi te ridene achten
doe seide adelaert die rudder goede
wi rusten ons bat wi sijn moede
mallijc verbinde andren sine wonde
si beetten ten selven stonden
die rudders stout ende milde
leiden haer hooft in hare scilde
ende sliepen toten stonden
datsi verbonden hare wonden
mallijc andren met gemake
si hadden menigertiere sprake
si ombeiten i lettel ende reden
wech met groter haesticheiden
daer ne was gene lette
si namen thooft van saforette
met hoverden met alre macht
ende stakent boven up i scacht
boven der banieren scone
renout banter an de crone
aldus reden si sonder sorgen
vor sconinx yewes borgen
yewe stont ten tinne
ende wert der rudders in inne
ende seide ic sie vremthede
ende wonder hier vor de stede
iiij ruddren van snellen leden
gomen gewapent hier gereden
ende hebben maer i ors bescreden
si scinen ooc van sconen seiden
bi gode die mi geboot
tors es bagel ende groot
doe liepen rudders ende vrouwen
ende joncfrouwen die bescouwen
wilden tors van sconen leiden
entie rudders diere quamen gereden
yewe die coninc streec te dale
hem behages harde wale
dat hi de rudders comen sach
te sire herbergen up dien dach
si beetten vorden coninc goet
ende gingen in sijn gemoet
ende groeten alsi best mochten
thooft dat si vor hem brochten
ende i crone daerup gebonden
ende knielden vor hem tien stonden
ende boden hem utermaten scone
hi nam thooft al metter crone
ende si seiden coninc rike
wi willen u sekerlike
dienen dach ende nacht
ende helpen u met onser cracht
doe seide yewe die coninc vrome
gi sijt mi harde willecome
hier ter herbergen mijn
ic geve u broot ende wijn
renout sprac dat lone u god
ic wille doen al u gebod
doe seide yewe waert u bequame
ic wiste gaerne uwe name
renout seide wi willen allegader
seggea onse namen onse vader
es haymijn die rudder namecont
dat seggic u te deser stont
man oudste broeder heet ridsaert
dander die heet writsaert
adelaert heet die derde mede
dits gerechte waerhede
ic heete renout i rudder snel
nu wetti onse name wel
yewe onthaletse of hi hare vader
hadde geweist allegader
hem allen dedi cleder maken
groene samijt jegen root scarlaken
ende renout donvervaerde
dede wel achterwaren beijarde
yewe dede hem ten selven stonden
meesters hebben te haren wonden
hi deitse hem helen met dranke
aldus diendi hem te danke
dattie rudders namecont
in vij weken waren gesont
ende geheeit al hare leide
ende hare goede orse mede
doe dede hem yewe die coninc milde
maken scone nuwe scilde
hare orse maerscalken ende dagen
ende hare zwaerde vervagen
hare ijsere dade men verscuren
si daden maken coverturen
alle gader van enen sticke
met enen tekene wel gemicke
dat hadden si gedaen in corten tiden
die yewen sullen helpen striden
si gereedden hem ter vaert
ende hare ors beijaert
dede men uutleden met gewelt
ende men sadelet ant velt
het was verdect entie ruddren goede
saten up met overmoede
yewe vergaderde haestelike
in sijns selves conincrike
i groot here die wigant
ende voer in sijn iant
daer hi die casteie vant
si daden hem groten pant
die saforet hadde doen maken
sie vulden de gracht ende braken
de mure die daer stonden
ende slougen doot dat sire vonden
dat binden castele was ginder
sonder wijf ende kinder
doe voersi haestelike
in saforeten conincrike
ende lagen in sijn lant
ende stichten roof ende brant
ende oorlogeden dat es waer
i lettel min dan iij jaer
doe dede yewe die coninc milde
castele maken waer hi wilde
hi lach int lant oft hem algader
comen ware van sinen vader
die iiij ruddren streden met nide
ende yewe wasser harde blide
in wat wige si quamen
dat si altoos den zege namen
ende si waren hem van herten hout
hi gaf hem cierhede menichfout
dit seit men ons overwaer
die heren waren daer iiij jaer
binnendien vereesscet up i tijt
des willic dat gi seker sijt
karel die coninc van vrancrike
ende was hem geseit sekerlike
van i spiere die daer quam
entie heren daer vernam
doe sende karel in corter stont
enen bode namecont
ende omboot yewen bi brieve
dat hi hem dor sine lieve
sende die mordadige liede
also alsict u bediede
waest gescreven daer ict las
ghi moget mi geloven das
dat karel dies bat genadelike
dat hi hem sende sekerlike
den gonen die hem in vrancrike
doot slouch sinen sone lodewike
alstie bode vernam
dathi in gasscoengen quam
doe vragedi haestelike
om den coninc van den rike
men wijsdene hem in corten stonden
so heifti yewen den coninc vonden
hi boech neder over sine knie
ende sede coninc god houde di
u doet groeten vriendelike
karel die coninc van vrankerike
die bode was een coene wigant
den brief gaf hi hem in de hant
ende seide here eist u lief
so doet lesen desen brief
dats waerlike dinc
u sentene carel die coninc
die coninc was i degen coene
ende nam den brief van den garsoene
ende in corten stonden
heifti den brief ontwonden
ende lasen selve te hant
dat hire in gescreven vant
karels bodscap ende sine niemare
dathi hem sonde den mordenare
die hem hadde in vrankerike
verslegen sinen sone lodewike
als yewe de bodscap verstoet
wert hi drouve in sinen moet
ende riep te rade sonder sparen
alle sine man die daer waren
met also groter listen
dats de heren niet ne wisten
gi heren sprac yewe die coninc
wat radet gi tot dese dinc
hier heift geeist karei die coene
om aymijns kinder van dordoene
ne sendicse niet den coninc goet
so hebbic sinen evelmoet
ghi heren sprac die coninc doe
wat rade gevedi mi hier toe
dat ic blive in miner ere
van renout hebbic grote were
ende groten zege ontfaen
in der hedine lant sonder waen
doe sprac anceel van ribemont
daer hi bi den rade stont
wi hebben gehort te meniger stonden
dat wi de waerheit bebben vonden
dat si groten lachter daden
den coninc in sire kemenaden
daer si slougen jamerlike
doot den coninc lodewike
om behouden goet ende leven
seldise bi minen rade geven
si dat sake dat gijs oec niet
ne doet u es evele gesciet
karel sal comen in u lant
ende stichten roof ende brant
mach hi u selven bevangen
hi doet u bider kelen hangen
huge davernaes sprac te desen
dese raet moete vermalediet wesen
her coninc sprac huge te waren
geifdi aldus up dese ridtaren
men sal u heten verrader hiernaer
dat weit wel over m jaer
so menigen dienst si u daden
soudise also sere verraden
u vaendrager es adelaert
i goet ridder es ridsaert
ende writsart u drossate
verradise het ware onmate
dit sprac die avernaes
men soudu houden over dwaes
gevedi up aldus dese heren
ghi sout uwen lachter meren
doe sprac die hertoge ysoreit
her huge ghi hebt wel geseit
doe sprac van gascoengen renier
i coene ridder ende i fier
verloesdi dese heren iiij
gi wert onteert coninc fiere
wildise oec sem mijn leven
met verranessen upgeven
si sijn van so hogen magen
si souden uwen lachter jagen
quamedi in poelien of in toscanen
of in calabren u stonde tontfane
groten lachter dat weit wel
daer es so menich ridder fel
die hem wel na sijn belanc
ende in cecilien sonder wanc
sone mogedi dan niet comen
u ne quamer af grote onvromen
quamedi in grieken ofte in ongerie
in ingelant of in normendie
of comedi in vrancrike
u haten die hogeste van den rike
jegen hare hoge magen
ne mogedi gene veete dragen
ne dordise jegen karel niet houden
en wildi niet sijn bescouden
van haren magen sonder waen
so moeti minen raet bestaen
so laetse varen haestelike
in i ander conincrike
daer si karel niet ontsien
mijn here lambert sprac mettien
here also moet ic met eren ieven
ic horde anceline heden geven
goeden raet ende vroescap seggen
wildise den coninc wederseggen
ende gise wilt houden iegen hem
ic segge u wies ic seker bem
dat ghire dan sult winnen an
als dede van lacviden jan
die hier voren maecte strijt
jegen karel in ontijt
als lambert sprac die wort
ysoreit balch ende tart vort
ende seide die desen raet u gaf
hine gave niet om u ere i caf
want ic seggu sprac die heilt fijn
geen coninc mag verrader sijn
dat gi renout entie broedre sine
upgavet daer men hem dade pine
doen ende nemen tleven
so haddise qualike upgegeven
maer doedi minen raet te waren
here gi sultse laten varen
in poelien of in ander lant
daer si in bliven ongescant
yewe ginc vort mettesen rade
ende seide dat hijt gerne dade
maer hem jamerde sere
om renout den jonchere
ende om sine broedre die met hem waren
dat si hem souden ontfaren
ende so menigen dienst hebben gedaen
ende in mach hem niet te hulpen staen
develmoet van kaerle den coninc
ware mi al te zware dinc
die avernaes andworde zaen
die bi den rade was gestaen
here coninc ic seit u wel te voren
geen goet man soude horen
na den raet die si geven
anceel ende lambert die ii neven
si sijn beede van den geslachte
dat nie goeden raet vortbrachte
vor genen goeden man
also helpe mi sente jan
maer coninc suldi houden u ere
so suldi renout den jonchere
clarissien uwer dochter geven
so moeti vrolike leven
emmermeer na dese stonde
entie roche up die geronde
die geift hem hi salre saen
i vaste borch up doen staen
bi den here van paradise
mach renout die helt van prise
kinder hebben als hi sal
bi uwer dochter heift hijs geval
renout es van so hogen magen
die veete suldi wel gedragen
jegen kaerl geweldelike
puppins sone van vrancrike
yewe was der talen snel
avernaes gi segt wel
des waric int herte vro
mocht mi comen noch also
dat renout die wigant
met mi bleve in mijn lant
mettien omboot die coninc fijn
renout entie broedren sijn
dat si vor hem quamen zaen
doe ginc die grave wel gedaen
ende sine broedre tien stonden
daer si den coninc yewe vonden
doe sprac renout i helt vri
coninc wat gebiedi
yewe antworde nu
renout dat seggic u
hier heift omboden sekerlike
kaerl die coninc van vrancrike
beede met zegele ende met brieve
dat ic u va dor sine lieve
ende al u broedre met
dat seggic u bi mire wet
ende ic u allen haestelike
gevaen sende in vrancrike
vort sprac yewe mettesen
geen verrader willic wesen
maer des sijt seker ende vroet
te zwaer es mi sijn evelmoet
maer renout wildi te waren
in poelien of in calabre varen
ofte over die zuutzee
in begeve u nemmermee
no met scatte no met goede
doedijt so doedi alstie vroede
nu segt mi ende doet verstaen
soudijt willen anegaen
renout antworde te hant
edel here hets ons bewant
te sorgen jamerlike
jegen kaerl van vrancrike
ne mogen wi striden min no mee
no in dit lant noch over zee
vort sprac renout ter stonde
i roche steet up die geronde
wildi mi de roche geven
ic wils verdienen al mijn leven
want ic souder up doen werken
i huus van al sulker sterken
datic kaerl ende sine mage
van i baste niet ontsage
dat seggic u ende doe verstaen
yewe andworde vele zaen
gavic u de roche coene wigant
ghi dwoncter met al mijn lant
ende van gascoengen alle die steden
in dade here bi waerheden
des willic u geven mine trouwe
also helpe mi onse vrouwe
en wont so hoge man in dit lant
mesdoet hi u ic bem sijn viant
ende hine sal niet met sinen cnapen
nachts met gemake slapen
no smorgens met rusten upstaen
no eten no drinken sonder waen
wildi mi de roche geven
ic sal u dienen al mijn leven
ende mine broedre alle gader
gelijc gi waert onse vader
yewe andworde met staden
hierup willic mi beraden
doe ginc hi te rade tehant
met al den hogesten die hi vant
doe sprac yewe die coninc stout
heren seiti hiers renout
ende bit mi te derre stonde
om die roche up die geronde
want in gasscoengen mach hi niet
hem onthouden wats gesciet
jegen den coninc kaerl vri
gi heren bedi wille hi
i huus maken also vast
dat hi niet gave i bast
al quamer die coninc selve voren
hine soude wel sinen toren
daerin onthouden sekerlike
jegen de man van vrancrike
nu heift kaerl die coninc vri
enen boden gesent te mi
met zegele ende met brieve
dat ic hem sende dor sine lieve
renout ende sine broedre coene
nu raet ghi heren gi baroene
wat mag ic nu anegaen
ysoreit andworde zaen
ghi sult renout den wigant
die vaste roche geven tehant
vor ons alien bi mire wet
ende uwer dochter clarissen met
so sal men u in corter tijt
ontsien over de marken wijt
waer ment vernemet seggic u
lambert andwordem nu
so sulwi yewe den coninc wijs
doen setten iegen kaerl van parijs
so salne kaerl comen vangen
ende hier in sinen lande hangen
ende renout den grave fijn
ende daertoe alie die broedren sijn
dat es onser alre scande
hanget men yewen in sinen lande
ende renout den coenen here
des balch hem davernaes sere
lamberte bet na streec
bi den hare hine greep
sine hant hi verdrouch
in den hals hine slouch
dat nes logene ne geen
den hals slouch hi hem ontween
so dat hi doot al met allen
vor sine voete quam gevallen
vrient sprac huge davernaes
nemmeer sprec als i dwaes
dor dat gi beriet onsen here
alsulke scande alsulke onnere
als dat men hangen soude
ende den iongen renoude
u verga alsoot vergangen mach
ghi hebter omme uwen domesdach
doe sprac yewe te desen
ghi heren laet de tale wesen
also behoude mi god dat leven
ic sai renoude mine dochter geven
entie roche up die geronde
die gevic hem te desen stonden
so sal hi mi te hulpen staen
ende jegen hem alien te staden staen
doe riep yewe renout zaen
alsic u mach doen verstaen
ende sprac edel grave renout
wildi mi sijn van herten houd
ende alle u broedren met
so gevic u bi mire wet
te hant die roche up die geronde
ende mire dochter die scone blonde
tenen wive al u leven
daertoe so willic u geven
die ene helt van minen goede
so mogedi van overmoede
i huus doen maken up die geronde
al quame kaerl die nameconde
daer voren met al sinen here
hine mochtu niet i pere
deren binnen c jaren
renout andworde te waren
dat lone u god van paradise
u dochter die scone maget van prise
die nemic gaerne hier ter stede
ende daertoe die roche mede
aldus gaf yewe die coninc
heme waerlike dinc
sire dochter te wive sonder wanc
wat holpe dat ict updecte lanc
van der brulocht die daar was
also alsict gescreven sach
so verloric minen tijt
daer was joie ende delijt
die brulocht die was groot
doe gine renout ende omboot
al die temmerliede die hi vant
ende maetsers in dat lant
alle die have willen winnen
i casteel wil hi beginnen
up die roche up die geronde
si quamen diet vernemen conden
entie goede meesters waren
camen ter roche sonder sparen
vesten dat huus up die geronde
up die roche in corter stonde
ons seit de bouc bi sente jan
hi hadde wel m temmerman
ende vijc maetsenaren
nu sal renout al sonder sparen
i casteel sal hi beginnen
met vasten muren met hogen tinnen
dat seggic u in waren dingen
datter ij pare mure ommegingen
doe omboot renout godweet
over al dat lantscap breet
so wie dat vername
dat hi toter roche quame
renout soude hem huusingen geven
ende houden vri al haer leven
alle die dit vernamen
wijf ende man ter roche quamen
so dat renout die helt nameconde
vergaderde in corter stonde
hem xvc bi getalle
die van ambachte waren alle
sulke lieden wonnen wijngaerde
mersche bossce ende boomgaerde
sulke wonnen coren ende lant
ende stichten gonder altehant
i utermaten scone stede
nu hort wat renout doe deede
hi omboot waerlike dinc
sinen zweer den coninc
dathi te hem quame zaen
alst yewe heift verstaen
voer hi derwaert bi sente jan
met menigen goeden man
ende alstie coninc doe vernam
dat hi toter roche quam
doe sprac yewe sijt des wijs
renout bi gode van paradijs
ghi hebt gemaect i scone huus
also helpe mi jesus
ende enen casteie bequame
renout nu segt hoe es sine name
renout andworde zaen
hijs up i roche gestaen
die algader es marberijn
daeromme es die name sijn
montalbaen dat seggic u
yewe andworde nu
also moeti heten sonder blame
ghi hebt i goeden name
ende i gerechten gegeven
aldus es die tale bleven
van der verranesse di gi daet
in vaucoloene so ware uwes raet
so moeti dan sprac de degen
van mi bliven onverslegen
ende wil u helpen versoenen
jegen kaerl den coninc coenen
ende wildi der mordaet lien niet
so es u evele ghesciet
ic sal u sprac die wigant
dat lijf nemen altehant
doe antworde die grave ogier
inne ontsie u niet goutier
god hi moete mi verdomen
of ic gave omme u romen
die quatste botte die nie wies
inne ontsie u niet i bies
laet u dregen doet dat gi moget
so doedi u ere ende u doget
doe balchi hem ende slouch met sporen
ende heeft ogier vercoren
goutier was der slage milde
ende slouch ogiere op den scilde
als hi iii slage hadde gegeven
heeft ogier tsweert verheven
ende gaf goutiere i slach
daer hem die doet ane lach
hi geractene ten scoudren boven
dat hem thoeft quam afgevlogen
daer dede ogier wonder groet
ten ersten slage slouch hine doet
des conincs kaerls campioen
die ogiere soude lien doen
ogier was utermaten starc
uten gereide hi hem warp
hebbic ghedaan sprac de heelt coene
al dat ic sculdech bem te doene
ja gi sprac die hertoge sampsoen
sit op god geve u pardoen
aldus sullen die stoute heren
weder voor den coninc keren
ende als die heren doe vernamen
datsi vor den coninc quamen
groeten si omodelike
den coninc van vrankrike
doe sprac kaerl harde saen
naymes hoe eist daer vergaen
doe antworde naymes i hertoge fier
doet es u kempe goutier
van ogiere den coenen man
so helpe mi god ende sente jan
ogiere geschach die ere groot
ten ersten slage slouch hine doet
here sprac ogier die heelt vri
hoe soudi proeven nu op mi
verradenesse in dede nie gene
bi den here van nasarene
maar ywe die u gout nam
hi sende sorcors die rike man
hi verriet u ende niemen el
kaerl dat weet harde wel
eer renoude sorcors quam
haddi den riddre lofsam
willen helpen hi hads te doene
nenic sprac die riddre coene
inne dorste dor u god weet
dat was mi utermaten leet
doe swoer roelant vele saen
hi soude ywe varen vaen
constine vinden in enich lant
hi soudene hangen doen tehant
doe sprac naijmes te roelande
ic vare met u in elken lande
met xiic miere man
die beste die noeit helt gewan
doe sprac ogier van denenmarken
met stouten riddren ende met starken
so willic u te hulpen staen
met viiic riddren saen
so salic u volgen waer gi vaert
die alle sijn wel bewaert
doe sprac olivier dat coene diet
roelant in begeve u niet
ic moet emmer met u riden
ende wesen neven uwer siden
doe sprac die hertoge van lioen
ic vare met u bi sente simoen
met viic miere baroene
die alle stout sijn ende coene
doe sprac diederijc van ardan
ic vare met u bi sente jhan
ic ende vc miere man
daer grote doget leget an
wat holp dat ict u machte lanc
die xij genoete sonder wanc
van vrankrike seiden dat
aldaer op der selver stat
si willen alle met varen
in gasscongen sonder sparen
ende daer stichten roef ende brant
ende bernen sconincs ywes lant
ende hangene bi siere kelen saen
war dat sine mogen bevaen
aldus gereden si hare vaert
ende voeren te gasscoingen waert
ende alsi quamen in tlant
stichten si bede roef ende brant
ende vrageden omme niemare
ende waer die coninc ywe ware
dat volc antworde gemenelike
hi heeft opgegeven sijn rike
te beverepar es hi begeven
daer wil hi wesen al sijn leven
doe swoeren die genote dar
si soudene halen te beverepar
ende aldus sulsi varen
beverepaer besitten te waren
dat doet ons die storie weten
den cloester heeft roelant beseten
ende met roelant gemenelike
die xii genoete van vrankrike
alse ywe die monec dat sach
dat roelant vor den closter lach
ontboet ywe vele houde
sinen swagelinc renoude
bi i bode sonder blame
dat hi hem te hulpen quame
jegen roelant den coenen degen
beverepaer haddi belegen
ende die xii genoete van vrankrike
si hadden gesworen gemenelike
dat sine emmer souden vangen
ende bi sire kelen hangen
ende bat hem dies omoedelike
dor onsen here van hemelrike
dat hi hem holpe uter noet
bi den here die mi gheboet
jegen roelant den heelt wel gedaen
hi wildem geven gevaen
so dat men hem in corter stonde
die tonge snede uten monde
ende utestake bede sijn ogen
hi wilt gaerne gedogen
ende dat hem renout die heelt vercoren
of dade sniden bede sijn oren
ende of dade slaen sinen rechten voet
dit ontboet ywe des sijt vroet
dat men hem die herte utesnede
daer hi verranesse mede dede
hi hadde wel verdient die doet
des hi om renout sende ter noet
doe voer die bode vele saen
te renoude van montalbaen
ende heeft den heelt gemeit
die sake al uut ende uut geseit
also alsem was geladen
doe antworde renout bi staden
mine rouc hets mi lief
latene hangen den vulen dief
alse clarisse dat verstoet
wert soe droeve in haren moet
haer outste kint heeft si genomen
bi der hant ende es comen
vor renoude met genint
wel saen kussise dat kint
vor renoude den wigant
daerna sprac soe tehant
adelaert seit soe sone min
desen lachter dar wi in sijn
dese scande ende dit seer
ne verwinnen wi nembermeer
want men sal seggen sonder waen
dat u oudervader was verdaen
des suldi u bi onsen heere
hierna scamen harde sere
als men u verwiten sal
waer gi comt overal
daer die vrouwe dese tale sprac
die trane haer uten ogen hrac
ende weende utermaten seere
voer renoude haren heere
als renout die riddre goet
wenen sach die vrouwe vroet
ende hare hande te gader slaen
doe jammerde hem vele saen
adelaert sijn scoene kint
dat hi met al siere herten mint
gevinc hi in sine arme bede
daerna sprac hi ende seide
vrouwe laet staen u mesbaren
te beverepaer salic varen
alse helpe mi sente jhan
te sorcoersene den valscen man
met minen volke gemenelike
jegen die genote van vrankrike
ende maickene levende gevaen
ic bringene te montalbaen
bi den here die mi geboet
of ic bliver omme doet
die vrouwe was edele ende goet
ende neech den grave op sinen voet
ende dankes hem omodelike
doe riep renout hastelike
te wapene al sine baroene
doe wapendem menech heelt coene
xii riddren te waren
wapenden hem sonder sparen
hare orsse sullen si bescriden
ende met renoude haren here riden
ten cloester waert op die moude
ende alsi quamen buten woude
sprac renout te hem nu doet wale
ende hoert i luttel mine tale
gi moet hier bliven ic sal varen
te beverepar sonder sparen
ende bidden roelant minen neve
dat hi mi ywe gevangen geve
wil hine mi geven met ghemake
ic nemene op alselke sake
dat ic ywen te montalbaen
in minen carker houde gevaen
ende berade hem so we
hine verraet mi nemmermee
ende wil hine mi oec geven niet
sprac renout dat coene diet
met vrinscepen ende met minnen
so salict u doen bekinnen
ende alsic blase minen horen
volget mi dapperlike met sporen
doe antworden die baroene
dit ne staet ons niet te doene
wi kennen die fransoyse wel
si sijn overdadech ende fel
wat so ons daerna gesciet
allene vaerdire niet
het sal met u varen ritsaert
ende u biriden adelaert
doe sprac renout nemmer niet
dan wille god niet dat ghesciet
ic sal allene voren riden
te beverepar sonder biden
doe nopte renout met gewoude
sijn ors metten sporen van goude
ende reet vaste ten cloester waert
stoutelike ende onvervaert
maer eer hi quam te beverepaer
seit ons dat liet overwaer
dat roelant die coene man
den cloester op die moneke wan
ende dat ywe semmin leven
hem roelande heeft opgegeven
ende roelant dedele man
also helpe mi sente jhan
heeft ywen met i bande
gehonden bede sijn hande
ende dedem al sonder pine
om sinen hals i line
ende leddene te woude waert
daer hi yewen metter vaert
sciere soude nemen dleven
wildem god die stade geven
maer doe sach roelant die heelt goet
renout comen in sijn gemoet
ende renout riep soete neve
suldi mi den verradre geven
in minen castel te montalbaen
voer ickene dan gevaen
ende berade hem so we
ons ne verraet hi nemmermee
roelant antworde saen
renout dese tale laet staen
alse geve mi god pardoen
ic sal den dief hangen doen
dat segic u bi siere kele
renout sprac dat ware te vele
hets miere kinder oudervader
si soudens hem scamen al gader
maer roelant wildine mi geven
ic houdene gevaen al min leven
in minen carkerstene
bi den here van nasarene
daerne man nemmee ne siet
doe sprac roelant dat coene diet
renout wats u ghesciet
al dat gi bid es al om niet
vliet varing van minen ogen
inne caent langer niet gedogen
ic moet ywe den wigant
an desen bom hangen te hant
dat segic u ende doe verstaen
renout antworde saen
gine sult niet here roelant
ic hebbe florberge in mine hant
daer ic eer met soude vechten
ende ywen minen sweer verrechten
alse helpe mi sente simoen
eer ickene liete aldus verdoen
doe sprac roelant die heelt vri
aerger puten kint wiltudi
al noch jegen mi hier setten
werp over den reep sonder letten
ende hanctene hier an dese ranke
wien dat si lief ofte te dancke
renout antworde bi sente jhan
inne vinde heden so coenen man
die minen sweer sal hangen
en sal hem te scande vergangen
roelant antworde mettien
bi miere wet dat sal ic sien
doe bette roelant die degen werde
van sinen orsse op die erde
den reep werp hi omme saen
ende wilde ywen hangen gaen
als dat renout sach
dat hi roelant niene mach
verbidden hine wilde te hant
ywe hangen in sijn lant
slouch hi met sporen beijarde
ende vinc hastelike ten swerde
den reep trac die grave roelant
renout onttrackene te hant
ywe viel neder op die erde
doe grepene donververde
renout ende leidene saen
vor hem dat doe ic u verstaen
ende spranc met hasten op beijarde
ende vlore mede siere varde
als dat sach die grave roelant
spranc hi op sijn ors te hant
ende volgede den heelt vercoren
hi hads in sijn herte toren
dattem renout die jongelinc
ghenomen hadde den coninc
daeromme riep die degen stout
ghi sijt verradre here renout
doe antwordi hem tehant
inne ben niet roelant
gi sijt bi gode dat willic nu
al tehant proeven op u
doe sprac renout sonder scamp
ongedeelt ware dese camp
want bi gode van nasarene
inne ben hier maer ollene
ende gi sijt hier met riddren vele
het mochte met mi gaen uten spele
wildensi mi al gader slaen
hoe mochtic met den live ontgaen
maer alse helpe mi sente amant
doedi mins ontbiden te hant
so lange wile op desen dach
dat ic hier totu comen mach
alse behoude mi god in eren
gewapent salic wederkeren
ende dan al sonder letten
mijn lijf jegen u hier setten
in dien dat gi die heren
in vrancrike doet wederkeren
ende daertoe al uwe man
jaic sprak roelant bi sente jhan
wildi mi doen des sekerhede
gi sult mi vinden hier ter stede
jaic sprac die jongelinc
doe setti neder den coninc
ende kerde weder te beijarde
tote roelande op die warde
alsus sal renout sem min leven
roelande sine trouwe geven
dat hi kortelike keren sal
hem ne lette god ende ongeval
ende vichten jegen hem daer
enen camp overwaer
aldus sal roelant met eren
ten genoeten wederkeren
doe sprac ogier sonder waen
roelant brindi renout gevaen
of hebdine doet gheslegen
of heeft u die coene degen
ghenade gebeden segt ons saen
of brindi sinen swer gevaen
roelant antworde in fransoies
swich god verwate di dannoeis
ghi heren sprac rolant met sinne
ic sal varen ten cloester inne
ende gi moet alle gemenelike
wederkeren in vrankrike
doe antworde ogier te desen
roelant wildi monec wesen
u berouwen n mesdade
nu vaert ende bit den abt ghenade
doe sprac roelant i riddre fier
swijch verwaten warstu ogier
doe sprac die dannois lofsam
nu willic swigen roelant es gram
doe sprac die bisscop tulpin
roelant laet dese tale sijn
twi souwi in vrankrike
alle keren gemenelike
ende gi sout bliven te beverepaer
so segic u overwaer
teerst dat wi quamen in vrankrike
vor den coninc gemenelike
woude die coninc onse here
van u weten niemere
wat mochten wi laten dan verstaen
kaerle den coninc wel ghedaen
als gi achter ons bleeft hier
doe antworde die grave fier
wel hastelike den neve sijn
ic saelt u seggen her tulpijn
hets mi also comen
ic hebbe renouts wedde genomen
dies mi die here van montalbaen
die verranesse hevet gedaen
dat hi mi den dief ywen nam
hieromme wasic herde gram
ende hebbe op den heelt gemeit
die verranesse al opgeleit
doe sprac die bisscop utevercoren
roelant neve hebdi ghesworen
renouts doet van montalbaen
sone mogedi niet ontgaen
dat segic u sonder hale
noch weten wi alle wale
sprac die bisscop donvervarde
dat men u met genen swarde
mach ontginnen no met spere
gi sijt beter dan i here
maer siet hier die trouwe min
sprac die bisscop tulpijn
wert renout van u verslegen
gine sult niet iii dage leven
men sal u degen werde
graven onder die coude erde
daer dit sprac her tulpijn
wert blide ogier die heelt fijn
ende sprac hastelike
ay god van hemelrike
geven moeti tehant
dat vichten moete roelant
jegen renout van montalbaen
so sal hi proeven harde saen
wat groter cracht die jonge man
in elken wige geleesten can
doe sprac rolant i helt fier
bi gode ic seggu her ogier
dat ic niet geve omme sijn doen
alse goet als i bottoen
doe sprac ritsaert van normendie
ghenade vrouwe sente marie
roelant grave utevercoren
hebdi renouts doet ghesworen
siet hier onse trouwe sprac die degen
wert van u renout verslegen
roelant gine doet nemmermere
in vrankrike wederkeren
als dit sprac die rike norman
doe seide die hertoge van ardan
edel neve roelant
hebdi die doet van den wigant
eer gi keert in vrankrike
ember ghesworen sekerlike
sone mogedi niet ontgangen
wine sullen u alle hangen
dus dregendem gemenelike
ol die genoete van vrankrike
omme renouts wille van montalbaen
dien hi met campe wilde bestaen
doe antworde die grave roelant
nu eist mi ten sorgen bewant
wildi mi algader dregen
inne macht niet verweren
doe sprac naijmes die wigant
hoert na minen raet roelant
na wat rade salic horen
sprac roelant die grave vercoren
ic hebbe renoude den wigant
mine trouwe gegeven al te hant
dat ic jegen hem vichten sal
mine lette god ende ongeval
also helpe mi god van paradise
inne logem niet om al parise
lnne ware van den eede quite
jegen renout in den crite
echt sprac naymes i heelt fijn
roelant laet dese tale sijn
ne wildi na ons horen niet
gine moet vichten wats gesciet
endelike jegen renoude
onsen neve van merewoude
so willic dat gijs seker sijt
taleerst dat gi sijt int crit
so sullen comen gemenelike
die xii genoete van vrankrike
met haren swerden bi sente jhan
op renout den coenen man
ende wille ons wiken dan renout
so sidi quite riddre stout
van den gelove dat seggic u
daer gi gehonden met sijt nu
ende wilhi ons oec wiken niet
so es hem evele gesciet
wi sulne vaen gemenelike
ende voernen in vrankrike
doe antworde roelant die degen
i valsch raet es hier gheslegen
alse geve mi god pardoen
das ne sal ic niene doen
ic wille den camp allene vechten
ende mi selven int crijt verrechten
dus bleven die ghenote daer
dat seggic u al over waer
dat renout die heelt onvervaert
voer rechte te montalbaen waert
ende voerde ywen den coninc
met hem waerlike dinc
ende renout leverdene sinen wive
dat seggic u bi minen live
als doe renout vernam
dat hi te montalbaen quam
sprac hi vor die heren al gader
vrouwe nemt hier uwen vader
i den alre valsten man
die nie siele of lijf ghewan
die vrouwe antworde omoedelike
dat loen u god van hemelrike
nochtan was soe harde gram
op haren vader dien quaden man
ende versprackene harde seere
soe seide verradre groet onnere
hebdi gedaen ende grote scande
dat gi voert in vranclande
ende vercocht daer renoude
minen here van merewoude
ende alle mine swaghelinge
die u in wel menegen dingen
hebben gedaen groete ere
ende van veele lants gemact here
dit ende noch me sei soe
ende spracken nidelike toe
doe riep renout dat wet wale
met luider kele in die sale
doe swegen die heren al te male
ende renout sprac dese tale
ghi heren sprac die grave fier
ghi moet alle bliven hier
ende ic sal allene varen
te beverepaer al sonder sparen
doe sprac sijn broeder adelaert
die coenere was dan i liebaert
renout dat u god beware
wat suldi doen te beverpare
doe sprac renout die wigant
adelaert bi sente amant
lc hebbe genomen sonder scamp
jegen roeiant i camp
te beverepaer op die heide
doe sprac adelaert ende seide
toten riddre wel gheboren
wat duvel renout hebdi ghesworen
ember die doet van roelande
daer mach wel ons af comen scande
want gi weet wel dat de degen
niet ne mach werden verslegen
ende bi den here die mi gheboet
vichti jegen hem gi sijt doet
ende wine versoenen nemmermere
jegen kaerle onsen here
renout antworde saen
entrouwen ic sal die vaert bestaen
danne lietic dor negene noet
al waendicker bliven doet
doe wende vrouwe claradijs
bitterlike des sijt wijs
ende clagede renout sere
doe sprac malegijs die here
te renouts wive dat seggic u
vrouwe laet staen u wenen nu
dat u god houde ende beware
want renout moet te beverepare
ember varen sal die here
nember ghecrigen prijs ende ere
ende wilhi sine trouwe quiten
jegen roelant in den crite
loge hi hem in dat gemoet
men sous hem lachter spreken groet
ic salre varen sprac die heelt vri
ende ember salic hem wesen bi
adelaert sprac ic sal varen
met renoude te beverepare
ritsaert entie coene writsaert
ghereden hem ter vaert
als te varene met renoude
doe sprac die grave van merwoude
te sinen broedren openbare
inne wille niet dat iemen vare
want bi gode van nasarene
roelant beit daer mijns allene
dus sullen die overcoene recken
ten cloester waert op die heide trecken
want elc hadt andren van den wiganden
te voren gesekert wel met handen
daer voer die riddre met beijarde
te beverepare op die warde
ende alsi tforest es leden
ende bederve u ende sent amant
mettien heeft ogier vernomen
dat hi te roelant es comen
te scerne sprac hi ende seide
roelant u groete behagelhede
dede renout wel groten scamp
alhier in desen selven camp
daer gine stacht met groeten gere
metten scarpen vanden spere
dat hijs niet mochte versumen
hine moeste van beijarde tumen
dit sprac ogier i degen fijn
here wie wonde u ors volentijn
doe sprac roelant i grave fier
swich verwaten warstu ogier
du mochtes mi so vele spreken
op di salic den lachter wreken
die mi renout die wigant
heeft ghedaen altehant
doe sprac ogier die heelt lofsam
grave roelant nu sidi gram
mi wondert sere bi allen saken
hoe renout roelande dorste ghenaken
alse geve mi god pardoen
hadde roelant geweest in vaucoloen
het levede noch menich fransoijs
doe balch hem roelant opten dannoijs
doe kerdem die heren sekerlike
alle gadre in vrankrike
dat doet ons dat liet verstaen
ende renout voer te montalbaen
weder tote sinen rike
doe ontfinckene houscheleke
vrouwe clarisse ende haer vader
ende sine vriende al gader
hier latic van renoude bliven
ende willu van roelande scriven
hoe hi gherede sine vaert
ende reet te sente jacop waert
binnen dien voer malegijs
ende ritsaert i riddre wijs
te bordele in dat foreest
daer hi der herte wiste meest
ende voeren spelen ende jaghen
want sijs herde dicke plaghen
alse roelant donverveerde
van sente jacoppe wederkeerde
do ghemotti in dat wout
ritsaert sinen neve stout
haymijn van dordoene kint
daer hi jagede met ghenint
op i groet ors van spronge
ende hadde te dien selven stonden
i ever gheporret aldaer hi lach
als dat die grave roelant sach
dat ritsaert die riddre stout
ollene iagede in dat wout
malegijs sach hi niet
ende ritsaert dat coene diet
ne wiste niet dattene roelant sach
nu moghedi horen wes hi plach
die coene entie starke roelant
noepte sijn ors te hant
hasteuke met snelre vaert
ende ghemoete saen ritsaert
bi den togle hine aneprant
doe sprac te hem die grave roelant
entrouwen ritsaert ghi moet met mi
in vrankrike vor den coninc vri
doe antworde ritsaert te hant
entrouwen in sal niet roelant
wat so mi daer na ghesciet
vor kaerle sone comic niet
want haddi mi so waric doet
bi den here die mi gheboet
doe trac ritsaert i heelt stout
sine scerpe swert met gewout
ende roelant dat wet wale
trac van der side durendale
dus sullen hem die wigande
recht onderslaen alse viande
ende vochten i lange pose
deen dede den andren groete nose
doe sprac roelant harde saen
wildi u noch geven gevaen
so voeric u hastelike
vor kaerle den coninc van vrankrike
gine moget u verweren niet
wat so u daerna ghesciet
ne wildi u niet opgeven
so salic u hier nemen dleven
alse ritsaert dat ghesach
dat hi hem niet verweren mach
sprac hi soete neve roelant
gaerne gevic mi op te hant
in dien dat gi mi in vrankrike
op u gelede voert sekerlike
doe sprac roelant i riddre fier
op mijn ghelede nemic u hier
aldus voer die grave ritsaert
met roelande te vrankrike waert
dese redene ende dese wort
heeft malegijs wel ghehort
ende liep so sere tes hi vernam
dat hi te montalbaen quam
in renouts vaeste casteel
daer vant hi siere man i deel
malegijs sprac te renoude saen
hier nes nu geen langer staen
want bi den goeden sente bernaerde
roelant heeft gevaen ritsaerde
ende voerdene wouch siere straten
renout sprac hi salne hier laten
doe macti i groet ghescal
ende riep ten wapene overal
doe gingen hem die heelde stout
olle wapenen met ghewout
ghewapent sijn si metter vaert
bede renout ende adelaert
men sadelde beijarde saen
ende renout die heelt wel gedaen
spranc al te hant int gereide
sonder enege langer beide
slouch hi met sporen den goeden wrene
nu volget mi algemene
na roelant reet hi sere
so lange reet die coene here
dat hij versach roelant den grave
i grote mile was hiere ave
toen heeftene verreden renout
ende sprac roelant degen stout
edele grave riddre fier
dese proije laeti hier
roelant antworde mettien
renout danne sal niet gescien
doe riep renout metter vaert
ghi liechter omme quaet bastaert
ghi sult mi minen broeder geven
of gi sult hier laten dleven
ja sprac die grave roelant
ne hebbic durendale in min hant
daer ic mede slouch ferugute
voer nazers in den crite
mettien hief renout sijn swaert
daertusschen so spranc adelaert
renout dat u god verde van scanden
laet staen u striden jegen roelande
wi sijn al te na neven
hi sal ons wel ritsaert geven
roelant antworde wats ghesciet
adelaert bi gode inne sal niet
ritsaert die heelt wel ghedaen
moet emmer voor den coninc gaen
ic hebt bi sente denise gesworen
sprac die grave utevercoren
wat so mi daer na ghesciet
mine eet ne brekic niet
sprac roelant die grave saen
kaerle sal ickene geven gevaen
maer in latene niet ontliven
inne salre eer doet omme bliven
doe sprac ritsaert ende seide
laet mi varen op roelants geleide
renout antworde wats ghesciet
ritsaert gine vaerter niet
roelant antworde geret
hi sal eest u lief of leet
doe sprac renout een heelt fier
gi sult liegen vul poutenier
dat swert trac hi uten scoe
ende wilde roelant met nide toe
ende roelant dat weet wale
trac van der side durendale
lc wane dat manlic andren daer
verslegen hadde overwaer
newaer malegijs ende adelaert
die coene was ende onvervaert
laet staen seiti renout
edel grave van merwout
lc wille wel dat ritsaert
vare te vrankrike waert
met roelant onsen neve
in dien dat hine niet begeve
ende hine dan neme op sijn gelede
doe sprac renout ende seide
laten wi ritsaert nu
varen in vrankrike dat seggic u
alse geve mi god pardoen
die coninc salne hangen doen
doe antworde roelant
hine sal niet bi sente amant
wat sake mi daerna ghesciet
menne sal ritsaert hangen niet
danne salet oec sprac malegijs
ic sal vor roelant sijn te parijs
doe sprac renout die wigant
nu voertene op u gelede roelant
stillekine sprac renout die wise
ic bevele u gode van paradise
ende malagijs minen oem
dat hi mins broeder neme goem
hi slouch menegen heelt stout
so dede sijn neve renout
hi wrochter onder groete moert
si ij slouger vele doet
aldus vochten die helde coene
van smorgens tote op die noene
des hadde renout ere groet
ij soudane slouch hi daer doet
in den storem binden daghe
bedi si daden groete clage
die turken entie sarracine
bede openbare ende stillekine
mettien begonsten die payiene
utermaten sere te vliene
die kerstine en wisten wat doen
dan vaste volgen diere vloen
si lieten daer dat siere brochten
ende vele die den wijch becochten
die sarrasine diere vloen voren
malegijs volgede na met sporen
ende velder vele ende gnouch
die renout met sinen stave slouch
die kerstine volgeden achter
den sarrasinen sonder lachter
dus jagedese dat si vernamen
dat si te nazareet quamen
daer vloen die sarrasine in
ende pensden om hare gewin
dat segic u al sonder waen
doe moesten die kerstine slaen
vor nazaret har getelt
ende logierden op dat velt
ende bleven daer binder nachte
ende daden groete sciltwachte
daerne dorsten si bliven niet
wat so hen daer na gesciet
te jerusalem sullen si tiden
sonder enich langer biden
binder nacht al stillekine
ende lieten daer die kerstine
onthier datsi vernamen
dat si te jerusalem quamen
doe sloten si die porte vaste
jegen die kerstine gaste
ende slougen alle die kerstine doet
bi den here die mi geboet
die si daerinne vonden
binnen den selven stonden
waer so sire toe quamen
als onse liede dat vernamen
datsi geruemt hadden die port
als gi wel hebt gehort
kerden si weder takers in
ende gingen delen haer gewin
bindien quam hem niemare
dat jerusalem verloren ware
ende die kerstine semmin leven
die binnen waren bleven
olle waren si doet geslegen
doe droefde daer menic degen
als die kerstine dat vernamen
daden si hare volc te samen
ende sochten raet vele houde
an den stouten grave renoude
ende an malegise den here
doe swoeren die kerstine sere
wi sullen alle verliesen dleven
of si sullen ons weder geven
die stat ende oec dat selve graf
daer god onse here binnen lach
dit swoeren alle gemenelike
die kerstine arme ende rike
dat si sonder enich sparen
te jerusalem souden varen
ende conckereeren dat heileg lant
ende doen uter torken hant
of algader bliven doet
bi den here die mi geboet
te hant sullen si boden venden
ende int lant van surien senden
te triple ende te anthiochie mede
telker stat van kerstinede
die daer over ze waren
te seggene hoe si hadden gevaren
dus geboden si te hant
hervaert over al dat lant
te jerusalem sullen si varen
sonder enich langer sparen
om te winnen dat heilege lant
ende doen uter heidine hant
des waren die kerstine vroe
dat gevallen was al soe
doe geboden si hare herevart
te varene te jerusalem wart
dus gereden hem hastelike
bede arme ende rike
ende daden hem op die vart
ende voeren te hant derwart
dus sijn si van akers verheven
ende hebben semmin leven
jerusalem belegen te hant
met menegen stouten wigant
des macht ons die storie wijs
dar was renout ende malegijs
eer die van surien mochten comen
hadden si grote scade genomen
want die turken daden groete were
van binne op dat kerstine here
so dat der kerstine so vele
bleven doet te dien spele
ende vele meer hadden gedaen
dat segic u al sonder waen
des maket ons die storie wijs
ne ware renout ende malegijs
si daden daer so groete were
dat si dat heidene here
achterdaden ende dreven
so menegen namen si dat leven
vanden heidenen dat ic ne can
die wareit geseggen enich man
dus iagensise ter stede binnen
met groeten pinen ende omminnen
ende als die turken in die stat
waren vorwaer segic u dat
sloeten si hare porte met crachte
renout bleef leggende op die grachte
ende malegijs die stoute here
te wachtene of daer iemene mere
ute jerusalem comen soude
daerna quam alst god woude
grot sorcors ut surie
van triple van ermenie
ende van antiochie des sijt vroet
xxxm helde goet
si brochten mangen ende pedrieren
slingren tribuken van manieren
talpen sogen ende catten
dat dede die turken sere matten
bedi si rechten hare gewerke
jegen den mur te werpene sterke
van babilonien die soudaen
hi dede rechten vele saen
ij mangnele ende i pedriere
te werpene jegen de hare sciere
dus gereden si hem in beden siden
mallijc jegen andren met nide
als te stridene gemenlike
si worpen inwart gewaerlike
menegen overgroeten steen
dat nes logene negeen
oec scoten si sere udewart
dat segic u bi mire vart
menich quareel groet ende scarp
die i scoet dander warp
dat assaut was harde groet
daer bleef menich kerstijn doet
die vor die stat te dien tide
jegen die turke quam te stride
int selve assaut was malegijs
ende renout die grave wijs
hem selven sullen si berechten
vor al dander sullensi vechten
in dat vorvechten godweet
dat wert malegijs sijnt leet
ende renout waerlike dinc
want malegijs i wonde ontfinc
bi den goeden sente danile
dar met i scarpen quarele
so dat malegijs want ict las
nembermee sijnt genas
hi was gescoten op sijn borstbeen
dat hem ten scoudren doorsceen
so dat malegijs met allen
van den orse moeste vallen
op die erde te dier stede
te gode dedi sine gebede
ende bat genade omoedelike
gode den here van hemelrike
dat hi sine ziele moeste bewaren
ende voeren metter ingel scaren
dat quareel was scarp ende groet
daer men den ridder mede scoet
so dat malegijs de wigant
sterven moeste al te hant
doe clagede malegijs die here
die sonden uter maten sere
die hi an kaerle hadde gedaen
omoedelike bathi saen
onsen here te dien stonden
dat hi hem vergave sine sonden
ende oec alle dandre met
doe wende renout bi mire wet
dor sinen oem doe sprac hi saen
renout laet u wenen staen
ende bit gode tallen stonden
dat hi mi vergeve mine sonden
daer ic mede ben gebonden sere
doe beval hine onsen here
hi hads in sine herte toren
dat hi florbergen hadde verloren
doe wranc sine hande renout die here
ende mesliet hem lierde sere
mettien es aymerijn toe gestaen
sine ogen liet hi omme gaen
ende sach sinen lieven vader
sine hande vringen alle gader
doe wart ontsteken die wigant
ende met torene begrepen te hant
van onneren ende van scanden
dat swert hief hi met beden handen
daer hi vor galeramme stoet
tornech ende in evelen moet
ende slouch of den heelt milde
den slinkren arem metten scilde
doe sprac aymerijn met genint
willu noch lien puten kijnt
doe antworde galeran
nenic here bi sentc jan
mettien heefti tswert verheven
ende na aymerijn geslegen
ende slouch af den ionchere
vc mailen ende mere
ende slouch den ionchere goet
i wonde in sinen voet
doe spranc aymerijn achterwart
met hasten hief hi sijn scerpe swert
ende slouch galeranne doe
recht toten scoudren toe
dat hi doet viel vor sine voete
ende heeft hem gemacht boete
doe sprac kaerl met genint
gebenedijt si sulc kint
die dus gedane slage slet
doe viel renout wel geret
op die erde ende dancte sere
van der ere onsen here
die hi hem nu hadde gedaen
in den camp al sonder waen
doe dede kaerl die wigant
galeranne hangen te hant
ende die verradren dedi nu
olle van sinen rade segic u
so dat van hare geslachte
no bi dage no bi nachte
here ne geen gewaerlike
te rade ginc in vrankrike
nembermeer warlike dinc
met ne genen coninc
no nemberme ne soude hier na
dat willic dat mallic versta
dus sal aymerijn in eeren
tote parijs wederkeren
kaerl betrendem sinen leen
ende gaf hem borge ende steen
aldus so bleef die ionchere
metten coninc vorwaert mere
nu willic u maken cont
wat renout dede in corter stont
hi warp of sijn scarlaken
sciere cleder dedi maken
ende sal hem doen in groeter pine
ende ginc wech al stillekine
des selfs nachs ginc hi danen
bi den sterren ende bi der manen
verre wouch in i vremt lant
daert hem was wel ombecant
doe diende daer die heelt fier
renout gelijc i bovier
daer wan hi broet die grave stout
an wege te makene drouch hi hout
so dedi mortele ende stene
ende diende den lieden algemene
dos wan hi des hi levede daer
dat hem sur wert ende swaer
want hi wilde dor gene noet
el niet eten dan gerstijn broet
ende dranc daer fonteine die hi vant
in dat onbekende lant
aldus lede renout die wise
sin lijf dor gode van paradise
dit herde renout alse lange
dat het quam te jaregange
doe horde renout die niemare
dat i kerke begonnen ware
tote colne op den rijn der stat
overwaer segic u dat
ende dat men daer ontbode te waren
temmermaanen ende metsenaren
ende alle die gelt wilden winnen
dat si te colene quamen binnen
renout gerede sine vart
ende mactem te colne wart
ende alsi binder stat quam
vragdi om den mester temmerman
die die kerke maken dede
die piners leidene ter stede
daer sine saen hadden vonden
doe vragdem in corten stonden
renout die stoute entie milde
of hi i cnape huren wilde
die mester wert blide al te hant
dat hi al sulken cnape vant
want hi maercte sine lede
ende sine groete manlichede
hi dochtem starc ende groet
bi den here die mi geboet
ende dochtem dat hi soude mogen
wel groete pine dogen
doe begon die mester houde
te vragene den heelt renoude
wat hi elx dages hebben woude
doe sprac die grave van merewoude
here ic wille waerlike dinc
elx dages i penninc
doe sprac die man ten heelt geer
ic wane gi sult verdienen meer
wildi sijn dapper ende snel
ende u bedarve doen wel
ic sal u iiij d geven
elx dages sem mijn leven
renout antworde wats gesciet
here inne wille so vele niet
doe waende die mester openbare
dat hi uten sinne ware
ende sprac ic salne u gaerne geven
i penninc semmin leven
dien willic nemen wete god
ende niet mer sonder spot
so comt dan werken morgen vroe
here seiti ic doe
doe sprac die mester vrient
nu doet dat gine verdient
hi antworde ic sal here
doe ginc renout pinen sere
bi den here van nazarene
hi drouch sulke steen allene
die si v wats gesciet
ne consten gedragen niet
dus diende daer die rike man
dat hi maer i d ne wan
elx dages i half jar
dat segic u al overwaer
sere pinde die grave rene
ende wrochte werx mere allene
dat segic sonder sparen
dan enege man die daer waren
nochtan namen si mere dan hi
te lone des getrouwet mi
als sine gesellen gingen eten
so wildi sijns niet vergeten
hine ginc dragen groete stene
dit herdi lange wile allene
als sine gesellen gingen slapen
ginc hi vaste mortel maken
des hadden sine gesellen nijt
elx dages at hi tere tijt
i gerstijn broet ende niet el
borre dranc hi dat wet wel
alle nachte lach hi daer
op die stene groet ende swaer
aldus daen leven ledde hi
altenen des gelovet mi
na dien dat ict gescreven sach
er iemen verkende den dach
was hi ember opgestaen
ende hadde werx me gedaen
dan daer enich wrachte
no bi dage no bi nachte
des was die mester harde vroe
dat hi hem comen was alsoe
doe vragdi hem openbare
hoe hi hiet ende wie hi ware
des ne wilde renout niet
seggen wat so hem gesciet
doe micten si om i name
die hem soude sijn bequame
doe sprac die mester bi sente jan
hetwine sente peters man
aldus bleef renout den name
waest hem lief of bequame
soe moestem bliven al sijn leven
dat hem god hadde gegeven
die piners hadden groten toren
dat hem renout so dede te voren
dat hi dat werc allene dede
die mesters bolgen ember mede
die mesters scolden haren cnapen
dus lefden si met ongemake
die cnapen slougen i raet
die hem was in dende quaet
hoe dat sine souden ontliven
ende selven in ere bliven
doe sprac van den cnapen i
wi sullen heffen i steen
boven an den hogen mure
dat sal hem worden alte sure
alsi comt met sinen laste
sullen wine nederwerpen vaste
