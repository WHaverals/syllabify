die mane die sceen herde scone
ende die sterren aenden trone
beide op berch ende op dale
doe ghinc sitten die scone smale
ende die coninc bi haer side
hoort wat si seide ten selven tide
her coninc u moet gedencken das
dat ons heere oetmoedich was
ende quam van hogher sale
hier beneden in desen dale
ende doghede pijn dat was waer
langher dan xxxij jaer
daer na koes hi die bitter doot
om ons te verlossen wter noot
ende alle zijn leden waren cranck
aen den cruce gherect so lanck
die spere ghinc in zijn side
her coninc hoe mogen wi ons verbliden
om wat so moghen wi sorghen
wi en moghen setten gheen borghen
ghelijc als die coopman doet
als hi coept eenich goet
dan mach hi sonder letten
huis ende borghe dar vor setten
ende voeren goet te sinen wille
huesch coninc ende milde
so en mogen wi niet voer dye doot
ende her coninc clein ende groot
als hij coemt moeten wy zijn gereet
ist ons lief oft leet
peist om den heere die daer stoet
aen den cruce ende storte zijn bloet
hi en droech pellen noch samijt
jhesus cristus al sine tijt
maer twe rocken droech hi an
also langhe als hi lijf ghewan
hi en droech noit gulden crone
maer een doren was hi ghewone
van elke crone hi ontfinc
lxxij wonden onsen coninc
peist om alle oetmoedichede
dat god dede in elker stede
ende leit die passie ons heeren
in u herte het is u eere
ghi sult hebben te lone
met hem die hemelsche crone
dat en seg ic sonder reden niet
edel coninc wats ghesciet
ghi moecht doen oetmoedichede
edel coninc hier ter stede
dat u kint jonathas
daer ic u te voren af las
mach nemen sonder bliven
rosefir tot eenen wive
al heeft si der haven niet so vele
ic segt in nerst niet in spele
wi sullen haer wel so vele gheven
wi sullen wel mit eeren leven
si is huesch ende goedertieren
ic prise haer scone manieren
veel meer namelijc
dan clarijn van vrankerijc
ghy moetse hem gheven tenen wive
heer ten mach niet achter bliven
edel coninc gheves u consent
des biddic here met gewelt
doer onsen hemelsen here goet
die doer ons aenden cruce stoet
hier peisde die coninc ende dochte
wat hi zijn vrouwe antworden mochte
ende seide vrouwe suete caer
ghi waert wel een goet predicaer
ghi sout wel connen doen
also mi dunct een goet sermoen
dat is tbeste sermoen twaren
dat ic hoorde in xxx jaren
ende daer ic meer aen winnen sal
god gheve mi sulc gheval
dat ic die passie van onsen heere
moet ghedencken emmermeere
ic souder af hebben te loen
met hem die hemelsche croen
ic wil oec ghedencken das
dat onse here oetmoedich was
ende doghede pijn dat was waer
langher dan xxxij jaer
ende daer na koes hi die doot
om ons te verlossen wter noot
ten mach niet achter bliven
ghi moetse hem gheven tenen wive
oft ghi hebt u kint verloren
edel coninc wel gheboren
hi antwoerde sonder waen
vrouwe ghi hebt mi bevaen
ic en can u niet ontgaen
want wil mi hooren ende verstaen
eer ic u te wive nam
waerdi eerlijc ende ghehorsaem
mijns gelijc en waerdi niet
nochtan dadi mi swaer verdriet
ende na dien dat u wille niet en si
allen troost so neemt van mi
ende laet ons keren in waren saken
ende dese bruloft volmaken
als dit hoorde die coninghinne
dancte si gode mit bliden sinne
ende die coninc ende si ghinc te han
daerse haren sone vant
staet op seitse sone mijn
salighe moeder sal ic di zijn
ghi hebt ghecreghen algader
dijnre moeder wil ende vader
du sultse nemen sonder grief
rosefier dijn soetelief
als ionathas dit hoorde
verblide hi vanden woerde
ende seide moeder ghebenedijt
moet ghi zijn talder tijt
ende hi ghinc voert alte hant
daer hi rosefier vant
staet op seit hi scone joncfrouwe
ghedaen is onser beider rouwe
ic sal u tot eenen wive trouwen
ic hope het en sal ons niet berouwen
ic heb ghecreghen algader
mijnder moeder wille ende vader
si antwoerde herde snel
nu alder ierst soe sie ic wel
dat ghi mi mint ic sal u minnen
ende vast doen in minen sinne
boven alle die nu leven
ende nemmermeer begheven
o moeder ende maget vri
sijt mi inder herten bij
o maria in dese ure
moeder ende maghet puere
therte mijn is mi so swaer
ic duchte het sal mi gaen te naer
edel maget ende daer toe fijn
nu moet ghi in mijn geleide zijn
doe seide si salve regina
ende si ghinc te hant daer na
ter stede daer si te slapen plach
ende strecte haer daer si lach
ende waende slapen neen si niet
die viant die den vader riet
dye scoot na zijn dochter snel
biden name kende si hem wel
si sprac vader ghi sijt verblint
dat ghi u selver dus cranc kint
peist om die vaderlike minne
die god gedoechde mit sinne
ende zijn lieve sone stoet
doer dye minne storte zijn bloet
vader laet dese sonden achter
ghij brynct u selven in groten lachter
wat si bat ende ryep
ten mocht haer baten niet
daer wan hi sonder sparen
in die nacht bi haer voerwaer
een kynt aen dese scone daer
dyes si hadde groot misbaer
als die scone sach den dach
stont si op al datse mach
het dede natuere diese dwanck
den vader nam si bider hant
ende leyden al ongespaert
met groten rouwe ter poerten waert
doe nam si haer sneewitte hant
ende seggende den vader diese want
ende seide god die doer ons stoet
aen den cruce ende gaf zijn bloet
ende ontfinc menige wonde
moet ontfaermen onser sonden
doe sloet si die poerte weder vast
si en sach niet beider gast
