mach lichte het sal haer comen ten oren
haddi vromich gheweest te voren
nu hantteerde hi dor haer ere
vromichede veel te mere
hi wart milde hovesch ende wijs
ende verdiende so groten prijs
jeghen alle dies werdich waren
sodat men sijns in groter maren
dicken te menigher steden gewoech
mer altoes doghede hi onghevoech
stille int herte ende zware verdrach
dat hi die scone so selden sach
tehant vant hi in sinen sinne
bi venus rade der godinne
wanti wient zwaerlike van minnen staet
hi vint bi wilen nauweren raet
dan hi emmer meer ghevonde
en dade bedwanc der minnen wonde
hi nam enen sire zuster zoen
een arm ridder was diegoen
ende seide neve ic wil u goeden
ic heb een borch seldi behoeden
int lant van faeljuwele staende
ende hi sprac oem doen hijs vermaende
god moet u lonen derre eren
want ic mi altoes gherne sal keren
tot uwen dienst sowaer ic mach
ende ic heb oec menigen dach
ghehoept dat ghi mi soudt versien
god danc dat nu sal ghescien
die here sprac doen openbaer
neve ic wil dat ghi vaert daer
ende sijt vromich ende faeljant
ic verleen u hier al tlant
stede borch bosch ende pleyn
ende sijt voert maer mijn casteleyn
doen riepen si alle diere stonden bi
oy ha baetchelaer van coetchi
borchgrave van coetchi here
god ghestarke u vorwart mere
dit ghecri ginc den jongen man
vrolijc int herte ende began
volghen der eren na dien dach
dat hi verrees daer men toe sach
hi voer int lant van faeljuwele
ende vercierde so dien castele
met al datter toebehoerde
dat hi sijns vader viande stoerde
die hem dicke dar te voren
scade hadden ghedaen ende toren
dit behaechde harde wel den oem
dat hi dus nam der eren goem
ende peynsde du moghes met eren
in dat lant varen ende keren
ende sijn die scone dagheraet
daer al dijn welvart aen staet
hi tijdde derwert ende vant
den neve machtich ende faeljant
van live van herten ende van goede
noch vint men se als ic bevroede
dat hem selc moet laten genoegen
die hem sere wel souden connen voegen
in eren groet met coste fier
ja wilde iement blasen tfier
daer waer speels vele aen belanc
nochtan wiste hem dese here danc
dat hi hem so gelaten dorste
hi seide neve hier woent een vorste
die ons wel gan in minen besten
willen wi varen tot sire vesten
hi sal ons hopic gherne sien
ja wi here ende mettien
sijn si vrolijc opgheseten
ende quamen daer recht vor den eten
ten here die se ontfinc vrolike
ende die vrouwe in vrouden ghelike
dat se die here thuis dus sochte
die lultel peinsde om sijn ghedochte
ende ginghen dwaen ende darnae eten
ende die vrouwe dede vergeten
hem alle droefheit die daer waren
so vrolijc conste si haer gebaren
si boet haren dienst den here
van coetchi dies begheerde zere
anders dan hijt int herte meende
ende den borchgreve dien hi verleende
dor haer dat goet al en wistijs niet
hi heeft oec harde nauwe bespiet
der scoenre vrowen figure
ende peinsde dese creature
en heeft seker gheen gelike
van scoenheiden in al ertrike
wat mochtijs dan dat hi so dochte
want en was nieman die se mochte
wel te punte aen scouwen
hi ne vergater bi sijne rouwen
wat holpt dat ic vele dichte
van hare doghet die ic niet lichte
ter waerheit en can bescriven
scoene bloem van aertschen wiven
in suverheiden van aenscine
in dogheden ende in milde te sine
in rechter trouwen in oetmoet
ende in gelaet sowel behoet
dat ghene dinc haer missat
die nature en mocht se niet bat
volmaect hebben in minen waen
so gratiose was haer gedaen
doe waest also gevoege ten eten
dat si so na waren geseten
die here van coetchi entie vrouwe
dat hi haer bat op rechte trouwen
dat si hem goetlijc onderspraken
dlief in hemeliken saken
ende alse die vrouwe dat verhoerde
gaf si ghetogheliken antwoerde
uwen willen here sprect ende ghebiet
te mi wert ende let u yet
aen minen here ocht aen die mine
ic betert mag ic sprac die fine
die here sprac vrowe weert also
laet here maect u anders vro
dus spraken voert ende weder
hi began ende leide dan neder
doer noet die hi int herte droech
int leste hi solanghe gewoech
bedectelike so hi beste mochte
dattie vrouwe sijn gedochte
ter waerheit wel onderwant
datten die bant van minnen bant
ende tiersten dat sijs die waerheit wiste
antwerde si met soeten liste
here dats bliscap ende jolijt
so vromen ridder alse ghi sijt
so riken ende so hoghen gheboren
dat ghi duesen hebt vercoren
daer noyt ridder in en bedarf
oec heb ic harde menichwarf
ghehoert in walsche ende in latijn
dat sijs alle verbetert sijn
die gherechte minne draghen
hierbi so ne sal u niet mishaghen
ende hopen altoes te ghewinnen
hulpe ende troest van uwer minnen
hiermede liet hi hem ghepayt
ende dese werde worden gesayt
onder hare met sulken liste
datter nieman meer af en wiste
na desen wert daer opghedaen
ende ghedwoghen darna saen
ende ghinghen hare meyhen lancs der zale
ende hadden menigherhande tale
so van desen so van dien
ende alse hi hem heeft versien
nam hi orlof an den here
van faeljuwele ende dancte hem sere
der groter eren die hi hem dede
ende boet hem aldaer ter stede
sinen dienst so werwaert dat hi mochte
waert dat hine aen hem zochte
die here dancte hem ende seide
dat hi voer in gods gheleyde
ende emmer derwert ghebode
doen beval hi die vrouwe te gode
die scone was ende bi hem stont
ende si hieten riden ghesont
in desen sat hi op ter vaert
ende reet vaste te lande waert
met sinen neve die luttel wiste
dat sijn herte bleef in twiste
van der scoener vrowen goet
mer die altoes sinen moet
hadde in goeden gedachte vri
dat was die here van coetchi
die gherne hem sette te selken dingen
dat hi troest van lieve ontfinge
te sinen neve sprac hi ter tijt
borchgreve mi dunct goet dat ghi rijt
tuwen lande ic heb te doene
in ardenne tenen saysoene
daer ic haesteliken vare
of ghi moget so volget mi nare
gherne oem sprac hi mettien
nu rijt ghesont ghi selt mi sien
tuwen dienst altoes bereet
mi ne lette dinc die ic niene weet
dus sciet die borchgreve van sinen here
die peynsde mochti emmermeer
ter werelt sulc geluc gescien
dattic dese vrowe noch mochte sien
die ons dus blidelijc ontfinc
dat waer di ene salige dinc
sijs so scone ende so volmaect
ende in alre doghet sowel geraect
hoe mach mi enich dinc verdrieten
ic salt noch in dat vat geghieten
daer ic bi sal scouwen ane
haer scone gratiose ghedane
in dit gedachte wert hi began
ende bleef altoes dese jonge man
nu hadde die here van faeljuwele
een orloghe op ende die castele
die die borchgreve hadde in die hant
lach tusschen deser heren lant
ende het ghinc buten der vorwerde
sodat deen den anderen daerde
aen live an goede sowaer hi mochte
dat dede den borchgreven harde sochte
want hi ne beghert el gheen goet
dan hi den enen helpen moet
maer an welken hi hem wil gade
dies vermaet ic mi wel te rade
hi was dapper ende snel
ende sijn leven stont hem wel
hi was jonc ende welgewrocht
suverlijc ende sijn ghedocht
was so groet ter vrouwen waert
dat hi hem niemans en vervaert
hi peinsde waerwaert mag ic tiden
ic wil och god wilt leren striden
alhier nu met desen heren
dat ic mi echt mach bekeren
te bat in stride comicker toe
nu sach hi waer eens merghens vroe
vele volcs versament was
een stic van daer op enen pas
ende ghereiden hem te stride
nu ist tijt sprac hi dat ic ride
ende lere metten zweerde houwen
opten troest dat ic sal scouwen
die scone die mi so wel behaget
hi reet derwaert al onversaget
ende vant se met stride ghemene
hi sloech met sporen in allene
als ene die heeft met groten nide
thant vercoren die ene side
dat was der scoenre vrouwen man
dien hi aldaer helpen began
ter noet daer hi ne sach verladen
stont hi den groten here in staden
vromelijc als een ridder vri
doen waert daer geroepen coetchi
danc hebt here der groter wardicheden
dat ghi dus quaemt al ongebeden
hi liet crayeren so wie so wilde
maer selve wart hi daer so milde
met vromer hant met groten slagen
datter menich man began vraghen
wie hi was of wanne hi quam
die des strijds sovele op hem nam
die aventure die veel can werken
heeft den ridder daer doen merken
in groter eren tot diere tijt
want hi verwan aldaer den strijt
dies dancte hem die here groet
van faeljuwele die hem boet
sinen dienst waer hijt vermochte
want hi sijns daer ter noet gedochte
hi sprac here ghi sult verstaen
dat ic dit gherne heb gedaen
dor u ende sal altoes na desen dach
altoes u dienen waer dat ic mach
dese mare liep achter lande
van messelgieren menigherande
datten borchgreve van coetchi
dese ere gevallen was ende hi
die here daer hijt om bestont
es thuus comen ende maket cont
der scoenre vrouwen alst ghevel
ende seide vrouwe een ridder snel
die edel borchgreve van coetchi
stont ons so trouweliken bi
in der alremeester noet
dat wi daer alle weren bleven doet
sekerlijc in mijn verstaen
en hadde sijn manlijcheit gedaen
die wise vrouwe antwerde here
dies ghedenct dats wel u ere
want daer mocht men an hem sien
dat hem leet was u misscien
bi waerheiden vrouwe ghi segt waer
moetic leven ic dencker naer
also dats hem sal sijn te bat
mer hiermede hijs niene vergat
die borchgreve die daer was sijn vrient
hi seide also dat hi dient
sowaer hi mach spade ende vroe
alle die den here horen toe
oude jonge armen ende riken
ende doet also willichliken
dat sijs hem alle spreken lof
die ghenaken des heren hof
van faeljuwele ende der vrouwen
die hem alle doghet betrouwen
vrouwe sprac hi neenic ende zuchte
van den anxte dien hi huden duchte
beefde hi zere ende was in vare
dus stoet hi ende sach op hare
als ene die sprake heeft verloren
cume mochte hi sien of horen
dus was hi langhe sonder spreken
die vrouwe sach hem dicke ghebreken
van varwen die hem overstreec
biwilen roet biwilen bleec
biwilen heet ende daerna cout
doen sprac die vrouwe ridder hout
u herte segt mi in welker zake
dat ghi sijt dus tonghemake
ghi staet ende dunct mi al versteeft
ende tiersten dat hi die vrouwe heeft
in deser tale dus vernomen
is hi tot hemselven comen
ende sprac aldus te halver tale
bi uwen orlove ic dwale
wel lieve vrouwe ende hoe
eest u dus galinghe comen toe
het is al seker van den bloede
neen vrouwe mi is anders te moede
waeraf segt mi hoet u steet
bi gode vrouwe inne weet
doch let u siecheit of anders yet
dat doet vrouwe swaer verdriet
soe segt mi dan in wat manieren
mijn here is wijs hi sal visieren
tot uwer ziecten goeden raet
neen vrouwe die meesterie staet
aen anderen meesters dan an hem
die mi dus neemt hert ende sen
hoe sijn meesters dan niet vroet
ja si scone vrouwe goet
van dingen daer si hem op verstaen
hoe waerwaert sal dese redene gaen
daer ghi af sijt in deser noet
nerghen vrouwe dan ter doet
en trouwen ridder dat is pine
wattan vrouwe die medicine
is mi tonghereet te verwerven
daerbi moet ict besterven
hoe is si dan so diere te cope
noem se mi bi gode ic hope
op enen die se u bewerft
eer ghi ons aldus onsterft
vrouwe nieman en mach se weten
die doet en heb mi eer verbeten
daerna sal si dan comen uet
hoe comet dat ghi die waerheit huet
daer ic bin dus af te rade
dat ic hope ghere ghenade
hierbi moet ict besterven saen
waer willen dese werde gaen
segt mi dat vrouwe inne weet
hoe bin ic jeghen u gheveet
dat ghi der spraken hebt begonnen
ende mi der redene niene wilt gonnen
bi gode so ne sidi mi niet hout
ay vrouwe en is niet mijn scout
want ic en bin niet wel al hiere
doen gaf die vrouwe antwerde sciere
die scone was ende stont hem bi
so sidi dan een ander ghi
dat hoer ic wel an uwe tale
ja vercoerne scone smale
ghi spreect dat mi int herte droeft
noch wanic her ridder dat ghi doeft
of dat ghi sijt in madox drome
daer come af vrouwe datter af come
mire herten keiserinne
dat bedaghen van uwer minne
heeft mi ghebonden in dit seer
ende inne ghecrighe nemmermeer
in der herten mijn ghesonde
ghi ne troest mi met uwen soeten monde
siet dit is al tvolghen ende al tvlien
nu wert die scone vrouwe mettien
ontferuet int aenscijn ende dochte
hoe si dese antwerden mochte
ghetamelijc alst haer wel sat
ende si sprac ten ridder na dat
ay goede here ic biddu dies
verdraghes mi hets mijn verlies
dat ghi mi hieraf gewaghet
die man ter werelt niene daghet
boven minen lieven here
her ridder hierbi doeldi sere
verlaets ons dies hets wel gedaen
neen vrouwe ghi selt verstaen
dat mine minne is so reyne
dat ic int herten tuwaert meine
al wist mijn here hi soude ons laten
der minne velschen ende niet haten
hoe mochti mi des maken vroet
maer scone vrouwe werde goet
saen wisti wie noyale minne
draghet natuerlijc in den sinne
dat hire recht bi wert geovergeert
ende van alre archeit weert
die vrouwe peinsde het mach sijn waer
ende antwerde hem aldus daernaer
soe mocht si doen die waer alleen
mer ic her ridder die bin gemeen
ende heb al ghegeven herte ende sin
met minen here meer ende min
en wert ghesceiden groet no clene
hoe mocht ichs yet met u ghemene
hebben in enigher vrouden
dat ic mijns heren hulde mach behouden
nu antwert hierop of ghi moghet
scone vrouwe gherne alle doghet
die is in u met soeter tale
ende mijn here gans u wale
so doe ic oec alsowel
daeraf en begheric niet el
van u te lone dan dat opsien
gondi mi dies ic mach van dien
ghenesen van al dat mi verslaet
nu proeft wat dat minen here scaet
die vrouwe antwerde dus ghereide
ghi bidt dat men noyt man ontseide
dat opsien is der werelt gemeen
neen vrouwe al duncket u cleen
het is mi groot wildijs mi gonnen
here ghi toent mi die dinc ghewonnen
daer ducht ic dat in legt grot verlies
hoe lichte ghi mi gheeft den kies
ic duchte dat mach wesen swaer
vrouwe mijn peinsen is so claer
datter na niet en mach comen
dan grote bliscap tonser vromen
troest mi anders of ghi gebiet
en soudi mi laten in dit verdriet
scone vrouwe goet ende weert
om dinc die u niet en deert
so weerdi buten uwen rade
want in u is al ghenade
hierbi doet u edelhede
mijns heren ere ende die uwe mede
die vrouwe sprac ten ridder weder
ay here laet ons al dit leggen neder
ic bidds u dat ghire u toe voeghet
want mine conciencie die wroeghet
mi van binnen ende ghewaghet
dat al jeghen mijn here draghet
ay sekerlike vrouwe en doet
die trouwe heeft mi daerin behoet
dat ons mijn here niene sal veden
want in beghere niet van u beden
dan reine minne in trouwen fijn
ende aen te sien u claer aenschijn
deus here wat wiltti nu al talen
die int yerste was verre te halen
maer als blode man wart coene
ghelijct hi wel enen leoene
aldus sie ict met u ghescien
ghi ne dorst int yerst op mi niet sien
daer ghijs mi nu ghenoech onbint
omdat ghi weder tale vint
aen mi alhier tusschen ons tween
spreecti u warde dat ghi engheen
aen mi en hebt verdient
ic wil u gherne tenen vrient
ontfaen als ghi hebt gheseit
ende gode doer sijn oetmoedicheit
biddic dat hi ons behoede
van mijns heren evelmoede
want ic en mene anders niet dan goet
also hopic here dat ghi en doet
daerbi gan ic u alre doghet
ghebiet te mi ende verhoghet
met goeder herten vrouwe ic sal
ende lieve her ridder boven al
bevelic u in allen keer
mijns heren vrientscap ende sijn eer
dat sal ic doen vercoerne vart
met also minnentliker art
dat ghi moet dat wel gonnen
in desen hebben si begonnen
wel soetelic onder hem beiden
tot enen vriendeliken sceiden
si ondervinghen hem met handen
ongheminghet van allen scanden
in fieren sinne ende seiden
het is tijt dat wi nu sceiden
hiermede ghinghen si nu wanderen
ende elc dancte seer den anderen
in den ghesceide daer si neghen
die nu volmaecter vrouden plegen
in vrien gedachte dat sijn dese twee
mer dusent m werven mee
die ridder dan ic can ghesegghen
hi en liet hem niet verlegghen
tafelronde no saysoene
waer so ere was te doene
daertoe soe setti al sinen vlijt
waest in orloghe ofte in strijt
om in was hi daer metten meesten
hi conste hem nighen wel in feesten
sowaer dat men soude hoveren
en mocht men sijns niet onberen
in bliscappen ende in dachcortinghen
hi conste balleren dansen singhen
ende hem so blidelijc ghebaren
dat al dieghene die bi hem waren
namen sijn wandelinghe in goede
men mochte sijns werden moede
sowel consti hem ghelaten
ende altoes raemde hi der maten
aldus nam hi in eren voert
ende ghewan also goede woert
dat allet volc sprac verre ende bi
die edel borchgreve van coetchi
mach wel leven in groten roeme
want hijs van ridderscapen so vroeme
in desen doen in dit jolijt
leefde die borchgreve langen tijt
die here sach se dicke saen
te samen spreken ende gaen
daer hadden si een gecroent leven
want elc hadde anderen gegeven
sijn herte in groter melodien
wi ghemenlike al te dorperien
wat die wisten in hemelicheit
meesti heten anderen gheseit
want si ne hadden niet versceiden
in reynre minnen or blyheiden
die so salich waer dat hi vonde
dusdaen sijn leven ende dan conde
minne minlijc hantieren
ghelijc deser manieren
dat waer bliscap grot si rusten
ende hem mocht wel levens lusten
maer minne diere nu veel vint
ende segghen dattie min is blint
daer te volgen engheen have
der minre is luttel so gave
in dorperheide der minnen ran
ende daerbi scinetter dus an
man saghe te dagh al openbaer
waerbi vien wardes wael ghewaer
al is tpaert hemelijc verminct
in sine ganghe want het hinct
dies veel deghen slechten affen
mer de ii en hebben niet te scaffen
met aldusdanigher voer
diet hantieren sijn gheboer
in vonnisse daer men in sal kennen
dat lesse van noyaeler minnen
daer dese borchgreve in volstont
die werden was dus namecont
in alre doghet dat sijn ghelike
luttel waren in vranckerike
die here van coetchi sijn oem
nam dicke teser maren goem
ende wonderde sere dies
dat sijn neve dus in eren wies
want hi selve in menich lant
rike machtich vroeme becant
oec hadde hire dwort wel af gehat
nu duchte hi dat hijs niet te bat
en soude sijn met sijnre vriendinnen
dat hi hem dwort dus liet afwinnen
nochtan gonst hijs den neve wel
dat hi sprac levic noch ic sel
minen neve bringhen in mere macht
want hi trect wel nader geslacht
dus eest hem lief ende leit beide
in desen den ghesinde seide
