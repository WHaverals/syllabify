van sconen gelate ende van fieren
scone gevarvet in iii quartieren
was sine baniere ende sijn scacht
ende quartierde waren gewracht
coeuertoren ende arcoene
terst dat hi vp wairoene
reet hi neder buten castele
dart scone was bin enen praiele
of wiet was alsi ontsprongen
alse hoekine si vp sprongen
dene ghinder dander hare
alse nageden die waren in vare
mar terst dat si horden vraken
kennet sise wel bi hare spraken
sint ic dor mijn ouermoede
gerechte minne ende goede
ewelike hebbe verloren
wel met rechte heb ic toren
waric wardig niet der doet
neware lange quale ende groet
ledi v lijf na minen wane
het es goet an v te verstane
dat ghi mint starke so diet si
partonopeus nomendi mi
ende gelaet v ende toghet
of ghi dor hem vernoi doghet
gescien dat ickene mochte minnen
ende wettelike gewinnen
te manne te nemene sonder desen
dien tornoi latic wel wesen
wat helpet dat ghi v dus meslaet
derre dinc die v niet nebestaet
der vant sciere of comen al
ende vaet ter dinc die wesen sal
so mogedi leuen met gemake
soete suster seit soe vrake
ende bi rechte worden ontwiset
dieic sal so harde sijn gepriset
dus hoegelike sprac hi dar hi lach
ende pensde altoe ward om dien dach
in sinen gepense dochtem das
dat bi sijn al bouen was
bin dien es comen dar al an staet
vrake sijn trost sijn toeuerlaet
ende doet partonopeus vp staen
ende jn ene andre kemenade gaen
die sconre was ende rikeliker
ende dar hi mochte heimeliker
aldien dach ouer bliuen jnne
bin dien stoet die keiserinne
van dien banke neder dar se vp stoet
ende seit dat soe vorsten moet
dien dach met tegordene suert
ende hare houet so harde suerd
dat soere gestaen niet nemach toe
ende hiet ombiden tes morghin vroe
also gewapent alsi waren
dat pensic ende seg v tewaren
jc bem deghene dies wel gelouet
dat hare vele sere suert hare houet
ende dartoe al hare andre lede
alst herte heuet serichede
vtermaten nacht ende dach
so vele dats nemmer wesen mach
dan deel soes al dien weder
van bouen toten voeten neder
bedi seide do war melioer
dat hare thouet sere suoer
dat dus die vrouwe beiden hiet
die joncheren die so van hen sciet
wat hadde vrake te doene das
talrirst dat nacht ende donker was
nam soe orlof ende ghinc
tescepe metten iongelinc
ende ghingen te scepe metter vloet
ende hadden dien wint te winsche goet
te seile  ghingen si diere toe horden
some ten garden  some ten rorden
ende seilden woch tesalencen ward
ende hadden wel goede vard
ende alsi gearriuieret waren
done waser geen langer sparen
