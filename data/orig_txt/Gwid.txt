hoe hem gelieten die hoge moede
payne waren sonder hoede
si waendent hebben gewonnen al
maer alsi horden dat gescal
hadden si wonder wat ware
si riepen met stemmen clare
zassen sassen ende sassine
slaet doet dese kerstine
tharen verdriete tharen vernoye
maer doe si horden monyoie
roepen dat dochen qualec gaen
si saghen haer liede slaen
beide weder ende vort
roelant wrochte grote mort
fransoys ele elegast olyvier
ende hare ghezellen fier
escous olleus ende reynout
ende gwyd waren vrom ende stout
inghelram ende constantijn
sauri entie broeder sijn
gheraerts kindere van vyane
beide van steken ende van slane
wasser harde groot gheluut
men liet den sassenaren uut
zwaven brussuwoene zweden
bloet ende zweet ut haren leden
men sclouchen af arm ende bene
entie lede alghemene
si riepen die ridders fier
nu keytive ghi blivet hier
uwe ghesellen sijn al doet
ende fledric die rese groet
een en esser niet ontgaen
ende met u werdet oec ghedaen
u weren baet u niet
sassen hadden groot verdriet
daer inder fransoyse tale
si saghen vellen in den dale
haer ghezellen biden lichte
alzo lange durde tghevichte
dat wert scoen dach
ende tlicht hordic ghewach
worpmen onder voet
roelant was al een bloet
die op volative sat
hi rechten tier stat
op beide sijn stegebant
ende blies den olyfant
met enen groten adem ruut
dat men horen mochte tluut
een mile over tstede
sijn ghezellen verblider mede
ende sassen worden uten kere
want si saghen minderen sere
metten oghen haer ghesellen
hoe si hem ter were stellen
het was dinc die niet besloot
roelant sclouger so vele doot
fransoys sijn broeder ende olyvier
ende haer ghezellen fier
dattet ongheloefelic waer
die sassen vloen hier ende daer
ende riepen roelandijn
olyvier entie broeder sijn
sijn duvels uter hellen
si verslaen al ons ghezellen
doe vloen sassen met alder cracht
tot si quamen optie gracht
daer die hare laghen versmort
doe riepensi mamet deser mort
moet u afdinken ende ontfermen
in dat suchten in dat kermen
so vloen die felle sassenaren
die grachte so effen waren
mits den doden diere in laghen
datsi die perde al overslaghen
ende reden met hare pine
toter stede van sassine
ja in de zelve diere sciere waren
maer fransoyse na hem varen
so vromelike ter waerhede
datsise sclougen onder de stede
ende jaeghden int fosseit
dese grote jammerheit
hebben vernomen die van binnen
daer si stoeden tharen tinnen
dander riepen laet in laet in
wij hebben behaelt cranc ghewin
fledric ons here es doet
met quader verradenesse groet
valsch ende fel sijn die kerstine
doe liepen die van sassine
tharen porten haestelike
ende ontdadense ghemenelike
ende scoten bedichte
wtwaert scerpe scichte
dat die fransoyse moesten keren
als die duchten dat
van den schieten van den lode
al waest dat sijt daden node
datsi payne varen lieten
si ontsaghen so dat scieten
dat die fransoyse moesten keren
als die duchten dat verseren
datsi keerden tharen ghetelde
si hadden versleghen opten velde
der payne met hare cracht
met die waren in de gracht
wel xxxv dusant
doe seide die grave roelant
here ele elegaste dit was goet raet
die sassen waren wel verquaet
nochtan hadt eerleker ghezijn
waren si vor den zwerde stalijn
bleven so dander deden
here roelant bi uwer ghenaden
hadden die te live ghebleven
ende si te scerne niet waren ghedreven
si hadden ons beraden stoot
ende meneghen man gheslaghen doot
ende lichte van den velde verdreven
si hadden mi liever verloren dleven
dant stonde ter aventure
so doen si mi teser ure
sprac fransoys ende olyvier
aldus reden die princhier
tharen ghetelde si vercont
daer menech doet lach ende ghewont
si hadden hout u daer an
verloren xv man
onder koken ende knechten
diet ghetelde daer berechten
oec daden de heren doen
ter erden de dode baroen
die hem lieden horden toe
die dode sassenaren doe
datsi sleipen gheloeft das
in de gracht daer soe ijdel was
en dadense slechten ter verde
doe werper op die erde
die de duvels in der nacht
geworpen hadden uter gracht
daer mede bleven si ghedect
die heren sijn afgetrect
ende ghinghen eten ten ghetelde
si lieten werden opten velde
die se hoeden jeghen de stat
die heren hadden niet dat
ghevoech van alderhande spise
nu willic u de ghise
vertrecken van die van der stede
daer was grote jammerhede
ghedreven onder tfolc ghemene
beide groot ende clene
om haren here fledric
daer was ghetrocken menech stic
van mantels ende van clederen mede
die meeste rouwe was int stede
daer noyt eer af was ghehort
tfolc liep al sonder acort
handen slaende treckende haer
ende dreven die meeste mesbaer
dat ye liede ter werelt dreven
om ooms om kinder ende om neven
ende meest om haren here
si vloecten roelant sere
ende sine ghesellen al
si riepen dit ongheval
lacen dat hier es ghesciet
ne weet ons here niet
de edele coninc gwidekijn
dat dedel broeder sijn
vermort es ende sijn lieden
wie salt dorren hem bedieden
wie sal wesen soe coene
weder zassen oft brusuwoene
wende zwave wi sal hi sijn
die den coninc gwidekijn
seggen sal die lede mare
doe vraeghden si elc andren dare
oft si wouden varen uut
ende nemen den tribuut
van hare overgroter scade
doe vonden si tharen rade
datsi niet ut wouden varen
het waren alte felle baren
roelant ende olyvier
fransoys ende die onghier
die voert die zwerte wapine
die metter tovernien sine
al omme wrachte watti can
die ghemeine raet dus nam
dat si binnen souden bliven
nochtan hadden si der keytive
wel xlm binnen der mure
gwidekijn lach tier ure
ende sijn sone gwineman
in de stede van bacham
