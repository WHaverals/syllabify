none was gode onderdaen
hier bi so wart hi also saen
van gode gesteken also lise
uten erdschen paradyse
aldus so moeste adam derven
derre weelden ende der erven
die hem god hadde gegeven
vader wi vinden bescreven
om dat adam brac tgebod
dat hem gaf onse here god
moesten si varen alle te samen
ter hellen die van adame quamen
in dien tiden was man no wijf
hine voer ter hellen na sijn lijf
ende doe dat sach demelsche vader
dat sijn hantgewerke algader
so jammerlike bleef verloren
dat hi doe dede vant gehoren
hi sach dat niemen maken mochte
tsoendinc dan hi also hem dochte
tusschen den vader van hemelrike
ende den mensche van erderike
vader hort wat god doe dede
mids sire groter ontfarmicheden
ute hemelrike dat hi quam
hier neder ende onse nature nam
an marien sire moeder
ende wart vleescelike onse broeder
dus es hi van ij naturen
die ewelike zullen duren
god ende mensche dat hi ginc
up erderike daer na ontfinc
om den mensche de passie groet
ende smaecte die bitter dooet
ja na sire menscelichede
maer na sine godlichede
verrees hi van dode te live
ende verloeste die keytive
die doe waren in deemsterheden
ende voeretse ter herflicheden
daer god adame te voren utstac
om tgbebod dat hi brac
dus hogede god onse nature
al wart hem mids sire dooet te sure
ende voeghetse met hem daer boven
daer sine ewelic sullen loven
diene hier met herten minnen
ay vader nu vant dit versinnen
ende penst up desen here
die den mensche minde so sere
dat hire omme wilde sterven
om dat hi ons weder ter erven
bringen wilde die wi te voren
mids adame adden verloren
vader dese god es so machtech
ende van alre dinc so crachtech
dat geen dinc es groet no smal
hen moet van hem comen al
want an hem staet al onse leven
wine hebben niet hine moet ons geven
van ons selven hebwi gene dinc
hi gevet al dese coninc
die here es boven allen heren
so wel hem vader diene minnen leren
hijs coninc boven allen coningen
niemen mach desen god dwingen
want hijs allene mogenthede
oec es hi onversterflic mede
ende sal geduren ewelike
metten vader van hemelrike
ende metten helegen gheest te samen
e√©n warich god in drien namen
die oit was ende wesen sal
ewelic desen belie ic al
dat hi es vader zone helech gheest
in desen gheloevic meest
ende belie in elke stede
sine helege drievoudichede
als hi es in sinen trone
gheweldich god in drien persone
vader ic segge ghewaerlike
noit ne ward dies gods gelike
noch wesen sal dits waerheit fijn
jhesus es de name sijn
in welken name ic bem worden
kerstijn ende int gheloeve getorden
ende bem gedoept in de name sfader
ende soens ende shelechs gheests algader
hier bi vader mogedi wel swigen
want mi mogedi niet gecrigen
