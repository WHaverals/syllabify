god si met v van mijnre groeten
mach v clene virtuut ontmoeten
dan omme dat ghijt hebben wout
ende ghiere mede spelen sout
so antwerdic v in spele
met corten worden ende niet te vele
daer ghi mi af spreken hiet
mi es als enen kinde ghesciet
dat na sprect dat het spreken hoert
eert bekint heeft oft becoert
der minneun natuere es mi oncont
want hare wesen ende hare gront
es verborghen ieghen mi
hoe mi daer af te moede si
dats mi also goet versweghen
alse te vremder stat ghedreghen
die minne moet v doen bekinnen
hoe men met minnen mint in minnen
hare natuere doe v verstaen in niet
hoe men met niede in niede besiet
god doe v in uwe ghebreken pinen
ende verstaen in uwe vercrighen
god doe v in onthopen leuen
met alden dienste die ghi moghet gheuen
ende daer na in hopen te ghecrighenne
ende in minnen nature niet tontblienne
dit en seidic dus niet om dat ic woude
vore v bidden noch dore v houde
maer dat ghijt woudt in groeten hebben
daer omme moestict v dus segghen
hoe minne hare natuere pleghet
hoe minne nemet ende gheuet
dat es in menigherhande manieren
daer si hare wesen met doet scieren
in minnen wesen es al beloken
vercrighen ghebreken hopen onthopen
ende dat es namelike niet
al dat menre af horet ende siet
ende bekinnen mach ende verstaen
dats onuercreghen ende onghedaen
die der minnen wilt sijn na minnen ghetame
hi moet in allen sijn minsame
hem moet dore minne alle leet ghenoeghen
hi moet hem tallen dinghen voeghen
beide in lichte ocht in sware
ghelijc oft hi haer eyghen ware
hine mach ontsien en ghene noet
anxt noch pine scade noch doet
dat hi heeft moet hi toe gheuen
daer hi mint moet hi op leuen
ende als hi alre gherenst name
jn minnen wesen minsame
na gheuoelen ende hoghe bekinnen
jn hoghen verstane der naturen der minnen
so ualt hi neder so int niet
dat hi nochtan hoert ende siet
ende inder minnen nature versteet
dat dunct hem verre ende onghereet
nature eiscet soe met storme naturen
ende doetse in ongheduerne dueren
die niedt verswelghet so al hare gheuen
dat si dies seden altoes moet pleghen
vercrighen doet den sin faelgieren
ende toecomen van menegher manieren
want als men raste heeft swijcht men stille
dan dademen niet haddemen onwille
die raste vercrighet wilt dicke sijn
jnt heerscap vander minnen fijn
so es hi comen quansijs te houe
ende waent wonen in die gheloue
vanden ghetroesten ende int gheuen
daer hi langhe sal sonder leuen
vercrighen hoghet oec den sin
jn menich herde fier ghewin
want hi vercrighet daer hi na pijnt
jc pense dat hem vroude ane scijnt
want hi droeft die daer te dienste steet
daer sijn ghewijn es onghereet
maer ioesten ende hoghe daet
doet hi dicke dat wale staet
de ghene die met fieren sinne
waent vercrighen gherechte minne
ghelijc dat die ridderen coene
van fierheiden pleghen te doene
scoenheiden an haren scacht
daer bi versteet men haerre fierheit cracht
ende dat si bi diere daet ghewinnen
hulde der stat daer si minnen
also doet oec die edele sin
daer nature met niede es in
ende es in minnen delite so hoghe
noch pinen van so groten ghedoghe
die hare fierheit laet ontbliuen
sine willet ouer recht ghecrighen
onuercrighen es hoghere daet
die daer met sterken niede in staet
want die weet wat hem gheberst
hi es die ghene die niet en verst
op dat hi weet waer die stat sy
daer sijn wesen ware vri
sone sal hi ghene pine sparen
hi sal met niede in storme doreuaren
eest ieghen gode eest daer mede
dat es der vrier minnen sede
dit en seggic niet om dat ict prise
maer omme dat ic den wech der minnen wise
joncffer oec niet dat ic v wise
maer der minnen vriheyt prise
want ieghen gode en was nie dinc
die men in rechter minnen beghinc
al segghic dore der riker ghewout
die minne heuet in hare behout
dat kinnic men ghi kinnet bat
ghi sijts in scaec ende ic in mat
van hope canic niet ghesegghen
ghine selet int wesen naerre hebben
daer omme benics vele te bloeder
ende sprekere v vele af te noeder
want ghijt met pleghene naere kint
die met niede in hope mint
hi gheeft ende nemp op sijn ghewin
hi versteet meneghen sconen sin
hoe men nemen sal ende gheuen
ende gherechter minnen pleghen
die al es ende hi versteet
waer sijn ghewin hem es ghereet
hi gheeft hen allen die sijns behoeuen
hi troest die ghene die hen bedroeuen
hi raet dien die luttel weten
hi comt op menich hoech vermeten
hi stormt op behaechlijcheit
hi versteet die hoghe werdicheyt
diemen metter vrier minnen
jn hopenden werken mach ghewinnen
wat holpe dat ic van hope seide
hope en ontsiet en ghene aerbeide
met hoghen hope ghecrighet men al
dat es ende was ende wesen sal
onthope dan sijn meere storme
si maken onghedane vorme
onthope doet dienen quade ende goede
het scijnt onspoet in groten spoede
die met onthopenne es beuaen
sijn nemen sijn gheuen es onghedaen
sprect hi het dunct hem onghehoert
jn onthope wert al becoert
raste ende pine van minnen storme
hier bi heeft hi onghedane vorme
die in onthope leeft ende pijnt
het dunct hem emmer onghefijnt
wat hi dient hi ontsiet
dat hem sijns willen niet en gheschiet
wat hi bekent het dunct hem nicht
hier bi verstormt hi ende dient echt
sijn dienst dunct hem te clene in werke
dat houtene altoes in minne sterke
dat men hem gheeft dunct hem te clene
dat houtene altoes in swaren lene
dats onthope die altoes hacht
te pijnne in die meeste cracht
dats ene herde scone werc
hets onuerwonnen ende euen sterc
het gheeft al datmen soude gheuen
het leeft al datmen soude leuen
het heeft al datmen hebben soude
het wilt al dat god ye woude
jn arme in rike in nedre in hoghe
jn onthope ende in onghedoghe
die dus in allen werct ende pijnt
ende in coste en faelgeert noch en fijnt
hi ghecrighet al dat god ewelike
jn hem sal wesen in hemelrike
dat ic woude van edelen niede
segghen wat bi hem ghesciede
dat ware ouerdaet van mi
want ic en ben niet so vri
dat ic mijns selfs iet hebbe verteghen
also men in niede sal pleghen
die in niede iet soude vercrighen
hi moeste hem seluen in allen ontbliuen
ende vertien eren ende rasten
die waghe draghet van swaren lasten
ende verre heuet te gane
dies bennic in goeden wane
dat hire spade comen sal
hine vertie al omme al
ende en achte niet menegher dinghe
met te iubilerenne sonderlinghe
noch vremde saken te onderwindenne
noch cleynen rouwe te bene te bindenne
noch dore ere te latene vriheyt
noch te doene onbescedennen aerbeit
want dit sijne te tekenne van ontbliuenne
ende minne niet te vercrighenne
gherecht niedt dats begherten gront
die meneghe herte maect onghesont
begherte gaept altoes so wide
dat ict tghelike te segghenne mide
want alle gheliken sijn te clene
te selken gapenne alse ic mene
begherten wesen es al niedt
jn welken so si hare besiet
smaecse kintse si es onuersadet
wie mach dueren diese dus verladet
al hadde begherte al dat minne
gheleisten mach bouen allen sinne
nochtan soudsi onghecost bliuen
dat mach men dan in niede vercrighen
onghenade ende sterke pine
altoes in onghedueren te sine
dat ic van niede hebbe gheseghet
dats clene ieghen datter in leghet
dat ic van minnen sprake voert
daertoe hebbic te clenen confoert
daeric so vele crachs bi name
dat ic die minne minsame
volprisede na hare werdicheit
ende den wonderliken arbeit
dien si gheeft dien die mint
daer si hare seluen in bekint
si doet hem onghereet begheren
ende van onghereden teren
si doet hem grote ghereescap vlien
si doet hem suetten dienst ontsien
si doet sine vriheit staen in rechte
si maect sijn heerscap knechte
si maect sine eyghenheyt vri
si maecten aerm hoe rijc hi si
si nemt hen alre saken macht
daer hi der minnen met dede ouercracht
jn die nature van hoghere minnen
daer mach men wonder in bekinnen
si doet veruolghen al dat ontuliet
si doet verwinnen dat men ontsiet
si heeft ghewout in eerde in hemel
si maect den minnenden so temel
dat hi en ontsiet pine noch leet
hi en si in al haren dienste ghereet
eest in quade eest in goede
dat sijn der vrier minnen spoede
waeromme in goede waeromme in quade
waeromme in vrome waeromme in scade
daeromme in goede dat men sal nemen
van minnen recht ende wel ghetemen
daeromme in quade dat men der minnen
gheen recht te vollen en can bekinnen
dus moet hi hem besoeken in al
die ghewareghe minne vercrighn sal
daer omme in vrome die minne ghewint
dat hijt hare sonder loen bekint
daeromme in scade al datmen mach
dore minne verdinghen onghelach
scande pine leet ende toren
dat heuet die minnare al vercoren
ter minnen behoef ocht waer ghewin
daerne spaert hi vore herte noch sin
hi nempt also gherne tusere als tsoete
op datter minnen ghenoeghen moete
jn goede toent minne ghenuechte
jn quade datmen haers heeft behoefte
jn vrome toense dat hare ghewinne
gheuen rijcheit altoes ende minne
jn scade toense dat hare cracht
den hemel ten dale heuet bracht
dat ghewin dat quam van scaden
ende die ghenade van mesdaden
die minnare die minne wilt verstaen
hi sal gherne pine ontfaen
hi sal hem scieren met minnen natuere
ende met onthopenne die weghe puere
ghebreken besouct den gront van minnen
vercrighen doet hare rijcheit kinnen
onuercrighen doet nauwe poghen
hope doet vlieghen in minnen hoghen
met niede salmen ghebruken minnen
ende volcomenlike smaken ende kinnen
hare glorie ende hare weelde
onse bliscap ende onse seelde
onse ioye ende onse delijt
dien eweliken nuwen tijt
nadien datmen die natuere van minnen
met desen poenten mach ghewinnen
so es hi sot die spaert een vre
hine gheue hem seluen in auontuere
die hem ontmoet dus mach hi kinnen
waer hi mach dese poente ghewinnen
te sinen ghebode te sinen rechte
ocht ware sien ghehuerde knechte
so heeft hi yoye met minnen in al
alse lief in lief ghebruken sal
die minne van minnen wilt ontfaen
dien tijt dat hi es in sijn verstaen
so gheue hem seluen in al der minnen
so mach hi van minnen minne ghewinnen
god gheefse hen allen die staen na minnen
jc ben diese niet en kinne
noch kinnen en wane vore mine doet
dat ontfarme hem die minne gheboet
viere meestere seiden enen coninc
welc ware die staercste dinc
die in die werelt mochte sijn
doen seide elc den wille mijn
al en was ic doen niet daer
ende elc seide na sijn herte waer
die ene seide dat die wijn
met rechte starcste soude sijn
dies hi purgeert ende den droeuen verhoghet
ende meneghe andere doghet
die hi werct in meneghe dinc
die andere seide een coninc
om sijn menichfoude bedwanc
jc mocht v maken te lanc
die derde seide dies wiues werke
verwinnen alrehande sterke
die vierde seide die waerheit
ware starcst alre starcheit
dit sijn iiij grote crachte
diese verstonde ende wel bedachte
die wijn es rouwe om nederheit
ende penitentie ende arbeit
ja rouwe om datmen der groter minnen
te lettel es in allen sinnen
altoes in hope ende in vresen te sine
jn dronckenscape van desen wine
die meester die dese cracht priset
dats omme dat si grote werke bewiset
die andere starcke es die coninc
die versmadet alle dinc
sonder datter rechter minnen hoert
ende en wilt el gheen confoert
dit sijn die gheestelike arme
daer ic van herten omme karme
dat ict nie ghesijn en conste
want mi die minne niene onste
die arme van gheeste es een coninc
die verwinnet licht alle dinc
hebben willen ende begheren
ere raste ghebruken theren
dus ghedane arme en willen niet
dan allene dat die minne ghebiet
dus es hi arm want hi niet en heuet
daer sine begherte iet an cleuet
hi es coninc want hi bedwinghet
al dat hem minne niene bringhet
die derde eest wijf die starcst es
die derde meester vermat hem des
om dat si den coninc ende alle man
verwinnen mach ende wale can
dit wijf es oetmoedicheit
die hare so hout in nederheit
dat si hare seluen niene verhoghet
al mochte si werken alle die doghet
die alle menschen moghen die leuen
en soude hare ghene raste gheuen
ghene sake en gheraect haren gront
ghewareghe oetmoedicheit en verstont
al dat minne gheleisten mochte
dat hare niet ghenoech en dochte
dit es die starcste wel met rechte
si maect van heerscape knechte
die alre fierst was inden hemel
dien maecte den diepen gront so temel
dat hi vte sijnre hoecheit viel
jn dien grondelosen wiel
want hare oetmoet was so groet
dat si den coninc te hare gheboet
si was starcst dat sceen hare wale
die noch woude wonen inden dale
van oetmoede hi soude verwinnen
alle die crachte der groter minnen
versmaetheit begherdi alte clene
dat let v hier ane meest allene
die vierde es waerheit si verwint al
dat was ende es ende wesen sal
hare ghewout es minnen leuen
hare oefeninghe ende hare gheuen
beueet der vierre crachte daet
ende doet al leuen na haren raet
si benempt die cracht vanden wine
ende sconincx die starcst pleghet tsine
ende swijfs die staerc es meer
ende der waerheit doetse selue keer
daer men volcomelike mint
ende metten crachten wel bekint
daer mint men ewelec als men soude
ende ic gherne minde ende hebben woude
die mint en ontsiet noch en bekint
weder hem minne haet ochte mint
die mint hine ghemist niet
waer hem vrome oft scade ghesciet
ghere onderscedenheit en pleghet minne
si es vri in allen sinne
si es oueruloedich in haer ambachten
sine can der waerheit niet gheachten
si es so edel ende so coene
beide in latenne ende in doene
si en aensiet scade no vrome
op dat si in hare seluen come
god si hen allen god diene minnen
ende hem allene minnen werdich kinnen
ende dies beghinnen met worden met werken
ende metter wet der heylegher kerken
ende voert ane dolen in minnen raet
na deemster onthopen hoghe toeuerlaet
ay hoe onghehoert sijn minnen weghe
eer minne met minnen wint sege
die seghe in minnen wilt ghewinnen
hi moet hem chieren in allen sinnen
ende na minnen ghetame sijns al vertien
ende met hare doemen ende benedien
hem seluen ende dat hi haet ende mint
dat hi minnen so sijn recht bekint
dat hi niet en wilt ende minne en heuet
hem niet tontsegghenne sine gheuet
want die mint hem es al vremde raste
ende pine ende ouerlaste
begherte dore graeftenne alse een wiel
so moet minne dat veruullen gheheel
ay hoe moet hi hem vertien al
die hem gheheel der minnen gheuen sal
ende hoe ghestede sijnse in elendegher pinen
dat doen hare worde hare werken scinen
dat toende die moeder wel der minnen
an hare mocht ment ierst bekinnen
al was te voren om minne ghedaen
bi hare mocht ment al verstaen
sine ontsach wet noch van maghen
ghewoente miede dreighen prijs noch claghen
si liet al omme hare eneghe lief
ende waest dan recht datse minne verhief
doen makese minne der minnen moeder
waeromme verghet des iemant vroeder
van hare te sprekenne es mi te groet
want ic nie en dede dat minne gheboet
ende si dede der minnen hoechsten raet
ende dore doelde hare toeuerlaet
tote dat si op clam int hoechste lant
daer si minne in ghebruken voluant
dus doet mi nederheit van hare swighen
ende haerre hoecheyt nighen
al droech hare boem uele urochten
daer men oec af spreken mochte
heren vrouwen ende ioffrouwen
die dore mine der hoechster trouwen
onderdanich waren toter doet
jn al dat hen die minne gheboet
van al den anderen latic bluien
van ere willic een deel bescriuen
daermen van gheestegher minnen
grote tekene ane mach kinnen
ende groet exempel mach nemen af
hoe enich si hare der minnen gaf
dat was maria magdalene
die ene met minnen was ghemene
ja origenes seghet van marien
die minnen van gheestegher minnen mach lien
die dore leiden marien leuen
ende hen gheheel in minnen gheuen
ende diene moghen wisen in behaghenne
ende segghen dit seide hi mi ic saghenne
si selen leuen herde elendich
ende op hare matherie behendich
die si ontmoeten in pine in raste
jn verlichtenne in coste in laste
op dat si der minnen ghenoeghen moghen
si souden hem eens ende alles belouen
die in allen hem dus der minnen gheuet
dat minne te hem niet tsegghen en heuet
dien toent hem god in enen vliene
jn sconen ghelate van goet ghesciene
ende sprect hem toe verhoelne woerde
die hi bekint ende die nie en becorde
vremde herte die hare vore minne iet spaert
ende alle vren in minnen niene staert
want die fier ende ghewarich der minnen sijn
si lesen hare vonnessen in minnen anscijn
ende sijn altoes in minnen wakende
hem es enich wonder nakende
ja wonder vore ons die minne niet en kinnen
maer gherechtecheit vore hen die al gheuen der minnen
want dat scoenste leuen dat ic weet
al wetict mi wel onghereet
dat waer datmen gode liet bewerden
jn nemen in gheuen in storme in verden
waerdt in minnen waerdt in haten
dat soude al effenne sijn te maten
woude god comen woudi gaen
dat soudemen al in minnen verstaen
ende nemenne also hi selue es minne
ende en euffenen ghene affectie daerinne
want god es best met gode tontfane
ende te behoudenne ende naest te verstane
die hem met hem seluen te gode doet
jc wane hem god ontbliuen moet
want nieman hem ghenoech ghedoen en can
die draghet die ymagie vanden erdschen man
gheuoelen wij iet wij werdenn gherenen
ende verliesen redenne ende willenre op lenen
ende wanen een sijn met dat wij minnen
dus breken wij tspel eert wijt ghewinnen
die ane dreghet den erdschen man
besie die scout der redennen an
die sine reghele es ende die hem leert
die werke die men ter minnen keert
ende hoe men minne mach behouden
ende waer met minne heuet minnen vergouden
als men dus gode hantiert met minnen
ende met minnen sijns gnoech mach kinnen
dats hem die mensche niet en onderwint
alsenne god dus ene minne vint
so es sijn siele verswolghen in enen wille
des ouersten gherochs inde diepste stille
job seide hi hadde tuerhoelne ontfaen
oec heuet selc sint so ghedaen
te rechte eest hen verholen die nemen
gherne vremde troeste ende dat ghetemen
die gode hen seluen willen ghemicken
ende ghenoechte soeken in allen sticken
ende laten hare regele ledich bliuen
ende soeken sonder werc gherinen
die en selen gode sien noch van hem verstaen
also minne ende iob hebben ghedaen
ende si doen die alles om gode vertien
ende met hem al doemen ende benedien
ane wien dat gheet gods werc es hen
bouen alle ghenuechte in haren sen
den minnenden dunct al onghedaen
wat hi doere minne mach bestaen
jc moet der minnen onmate seden
verswighen bi mijnre nederheden
tote daticker bekinne mee
dien minne gheuet onghenadich wee
dat sal sijn dat alre naeste wesen
maer salne minne meer ghenesen
legghe hare den breidel op den hals
ende si hare onderdanich als
ende doredole die weghe in minnen raet
dat si sijn rijcste toeuerlaet
ende bliue in haren eneghen moet
jc segghe ay edele minne nv doet
jn al uwen hoghen wille met mi
eest doet eest leuen v scout al si
ic bidde gode die alre doghet meester es
dat hi v ter minnen make ghetes
ende met sijnre heylegher cracht behoede
ende met sijnre sueter minnen voede
jc bidde der heilegher driwldicheit
dore hare ghenade ende om haer goedheit
ghelijc si v met haren beelde heeft gheeert
dat ghi int wesen so werdt volleert
dat ghi met redenen moet verstaen
wat god dore v heeft ghedaen
ende wat hi in allen woude menen
ende den sin daer hi v inne heeft verscenen
dat ghijt moet merken ende bekinnen
met volcomennen dienste der minnen
leefdi met redenen in waerheit
so licht v al uwe arbeit
so lust uwen wille wel te leuenne
ende allen dienst te vollen te gheuenne
ende so es hi vlietich ende starc
ende en ontsiet pine noch werc
ende dan wert coene uwe memorie
ende in hare sal regneren glorie
ende daertoe toeuer laet met trouwen
dat si haren god te vollen sal scouwen
die toeuerlaet heeft te sinen god
hi mint raet hi mint ghebod
hem es alle pine bequame
want hi gherne volmaectheit name
daer hi gode met ghenoechde
ende die driewldicheit met beroerde
die ghesciert es ende schiert so scone
dat grote rike die hoghe trone
die elc heuet in sine natuere
daerane hadde elc creatuere
ghenoech te doene die soude kinnen
jn hoe herteliker minnen
god dese drie ghegheuen heuet
daer men also neder in leuet
alse die menschen nv leuen daer inne
die niet en verstaen gherechte minne
wat holpe dat ic van minnen sprake
die minne es v te hoghen sake
want ghi sijt ionc ende v es onbekent
hoe hi minnen ghenoech es die mint
daer omme haest v ter doghet
met al dat ghi gheleisten moghet
jn latenne datte latenne behoert
ende al te scuwenne dat minne te stoert
ende al te doene dat minne iet eert
ende soeket in al dat minne leert
ende gheldet dat ghi der minnen sijt sculdich
ende sijt al toter doet verduldich
ghine selt niet allene verdraghen
vernoy sonder beclaghen
maer ghine moecht niet weten dat v iet si
maer altoes segghet der doghet ghebrect mi
daer ic minne bi soude vercrighen
hoe langhe salic hare dus ontbliuen
en salic hare nemmermeer ghenoeghen
ghene andere sake en sal v bedroeuen
ghine moghet niet weten dat ghi doghet
dore minnen ere het al ghenoeghet
alse instrumente te goeden werken
dit sal uwe redenne verlichten ende sterken
ghine selt niet allene sijn milde
maer als die nie en hadde noch hebben wilde
op alle dinc siet alse op dorne
ende en keert v te siene no te horne
ghene sake van vremden dinghe
ja van recreatien creatueren sonderlinghe
daer ghi ghenoechte in moecht hebben
maer altoes voedet ter edelre crebben
dat v minne niene vinde verladen
jeghen hare ende ieghen hare raden
talder mesdaet hebt ghenade
bi minnen ghebode bi minnen rade
so slachti der hoghere minnen natuere
die so soete es datse elc vre
jn minnen verslendet dat men haer doet
eest lief eest leet eest arch eest goet
die minne si gheuoelt al minnen
sine can niet el dan minne bekinnen
die al doer der minnen ere doet
sijn dienst heeft gherne goeden spoet
sijn wille heeft altoes nuwen vlijt
dus biddic v dat ghi die ghene sijt
die altoes nauwe om minne poghet
hare lieue te doene gherne doeghet
om minnen wille al dies ghi moghet
ontberen dies ontbeert in uwer ioghet
offert der minnen op gheheel
vwe herte sonder weder deel
dus laet uwen wille leuen in vlijt
ende siet dat ghi der minnen ghenoech sijt
ende altoes so wat ghi doet
emmer blijft in enen moet
so sal uwe memorie coene wesen
ende hare vonnesse in gode lesen
ende met trouwen gode ane sien
daerbi sal al van v vlien
dat uwe wesen mochte bedroeuen
doet al dat minnen mach ghenoeghen
ende dies ghi in dogheden ghenieten moghet
ende altoes hout u ane die doghet
dus hout v drieuuldicheit in ghereke
ende mint gode soeteleke
god si uwe troest in alle saken
ende makenu cont der minnen smaken
daer ghi bi al doghen moghet
ende doe v cont gherechte doghet
die minne selue es wert best gheciert
met doeghenne daer menich gherne af vliet
want wie nu ghenen troest en heuet
hem dunct dat hi in dolen leuet
die raste heuet na sijn ghenoeghen
het dunct hem al ter volmaectheit voeghen
dus sijn die meneghe nv bedroghen
ende wanen volmaect sijn dats gheloghen
wouden si met redenen besien
wat hen bi volmaectheiden souden ghescien
ende woudense om doghen dan minne begheuen
hen soude gruwelen dat si leuen
wildi v ter hoechster minnen keren
ende volmaecteleke hare weghe volleren
so seldi altoes met berrenden sinne
soeken nuwe doghen om minne
ghi sult minne selue ghewerden laten
hi sal alle pine met minnen orsaten
laetti v doghen sijn pine
sone mindi niet dats wel in scine
wildi rouwes pleghen ende van doghenne weten
so hebdi onser minnen al vergheten
die al verwint ende vwewinnen soude
den ghenen die hare volwesen woude
wildi met mi oec minnen pleghen
siet in wat doghenne ic hebbe gheleghen
dat v onghereet ware te doghenne
so begert dan doghen om te hoghenne
dat wij te gadere in een bekinnen
moghen ghebruken onser minnen
nu laet ons beiden so ghereiden
dat ons minne moghe thare seluen leiden
jnt hoechste ghereide daer die minne
ewelike sal wesen inne
ic bidde gode dat hi uwe sinne
voeghe in sine ghewareghe minne
ende hi v met hem seluen verlichte
ende met sijnre dieper waerheit berichte
want van mi sals v vele ghebreken
al woudic oec om uwen orbare spreken
die bi v sijn hulpen v clene
dus steet v met gode te leuenne allene
met hem steet v best te doene
wildi vri leven ende coene
ende in hem veruaen in alre tijt
so keert in hem al uwen vlijt
ende merct ende leert in allen kinnen
die storme van gherechter minnen
doetmen v arch ochte goet
alles blijft gheheel in uwen moet
geheel blijft in allen saken
so suldi minne kinnen ende smaken
dat seggic v diet bat verstaet
dat rechte minne ende cranc bereat
niet wel en moghen over een
want minne volghet eerleec leen
gherechte waerheit vaste trouwe
vroude bliscap suete rouwe
doghet gherne ellendichede
ende wet dat es der minnen sede
ende staet met trouwen hen allen bi
dien ghi wet dat ghi iet ter minnen si
jn trouwen ende in sconen dienste
troest die ghene die ghi sijt vrienste
ende die v in trouwen met trouwen sijn
jc beuele v der minnen fijn
ende ic bidde der edelre trouwen
dat si v wesen moete scouwen
metten oghen vander minnen
ende doe v al hare wesen kinnen
god si met v in alre tijt
ende make in hem al uwe delijt
buten alle vremde sorghe
dies gheue hi v die minne te borghe
mi es leet dat ghi so luttel cont bekinnen
hoe ghedaen hi es in sijnre minnen
dat soudic ouer gherne sien
mocht bi mi iet te eer ghescien
daer woudic ouer gherne om pinen
ende met werken wel doen scinen
jc bidde gode dat hi v spoet
daer toe gheue ende uwen moet
verlichte na sine edelheit
ende moet v die waerdicheit
van sijnre natueren doen begheren
ende in sijn edele natuere teren
verheffen in die edelheit sijnre natueren
ende in sijn minne moete vueren
die uwe wesen moeten voeden
ende tonser beider behoef behoeden
ay lieue settet al uwe ghedachte
jn gods minne die v ghewrachte
der minnen beueelt al uwe wesen
so suldi alre qualen ghenesen
ende pine en seldi niet ontsien
noch vernoy in ghene dinc vlien
op minne suldi v verlaten
te rechte minnen te rechte haten
van alle dinghen sijt te vreden
dats teken vander minnen seden
dat ghi v beswaert so lichte
benemt v meneghe scone ghichte
wildi v van minnen te gode verlaten
ende houden v in caritaten
so en saelt v niet ontbliuen
ghi selt v lief dan wel ghecrighen
gode beuelic uwe sinne
dat hi v minne doe daerinne
ende lere v sinen wille leuen
ende rechte waerheit der waerheyt gheuen
ende sonder vensen leuen in trouwen
ende moet v leuen bescouwen
nu siet dat ghi v haest ter doghet
met al dat ghi gheleisten moghet
ende al den ghenen dient die minnen
om datse v hulpen die weghe kinnen
die ter hoechster minnen behoren
die god met werke hadde vercoren
die sijns vader wille vrachte
ende des heylechs gheests eneghe ghedachte
een enich wille was alle har werc
met hem wilt ende wert enich ende sterc
ende gheuet in minnen al uwe ghedachte
den soeten god die v ghewrachte
die v dies gheholpen heuet
dat ghi bi den ghenen leuet
die hoghe minne te gode draghen
ende v in letteren sijns ghewaghen
ende v wisen die hoechste doghet
die ghi gherne leren moghet
ende blide moecht sijn vanden gherede
dat ghi ter minnen selt hebben ghelede
alst yser heet es salment slaen
hier bi seldi v haesten saen
die wile dat ghi hebt uwe ioghet
ende ghi doghet vercrighen moghet
maer werdi traghe ende lat
ende ghi niet en vordert dat
dat ic wille ende hebbe beuolen
so soudi noch sere dolen
alle uwe vriende souden v begheuen
ghi soudt in groter scaden leuen
maer dies en es ghene noet
onse god die v gheboet
hi moet v hulpen ende staen in staden
van al dien dies ghi sijt verladen
en laet v ghene dinc verladen wesen
so suldi met minnen alles ghenesen
sijt oetmoedich ende verduldich
bider trouwen die ghi gode sijt sculdich
ende begheert gherne te sine altoes
ellendich ende vriendeloes
om minnen ere tote v god troest
ende selue vander elenden verloest
doedi iet min des seldi v scamen
god make v na sijn ghetamen
die iet behout in inneghen sinnen
hine mach niet volwassen der minnen
men moet al minne met minnen bestaen
sal der minnen ghenoech werden ghedaen
maer dat en mach men niet werken
met al den dienste der heylegher kerken
maer die hem in der minnen al op gheuet
ende alder yoyen bistier leuet
ende ane ghene affectie en verueet
ende altoes doelt na onghereet
want hi der minnen gherne gnoech dade
ende storm noch onghenade
en spaert vore minnen waerdicheit
dat seghet die boec der wijsheit
gloriose vrocht sal hi bekinnen
die vele doghet om hoghen van minnen
god moet v gheuen in minnen spoet
ende moet uwen hoghen moet
verheffen in sine edelheit
ende moet v alle die waerheit
van sijnre natueren doen begheren
ende in sine edele minne doen teren
die uwe minne moete voeden
ende tonser beider behoef behoeden
hier toe namic v gherne ghereet
dat ghi iet lettet dats mi leet
swaer eest mi dat ghi iet mert
dies bennic dicke in v verert
god si v troest ter rechter minnen
ende doe v hoghe minne bekinnen
ende die waerheit die ghi hem sculdich sijt
ende make in hem al uwen vlijt
wildi beghinnen dat werc der minnen
so suldi ane dat werc beghinnen
dars die gods sone an began
doen hi ons leuen quam een man
also hi leefde suldi leuen
ende alle vroude om hem begheuen
also hi die sine begaf sal elc die sine
begheuen die leuen wilt in minnen fine
jc bidde v dat ghi begheuet
vwes selfs ende der minnen leuet
jn ellende ende in vernoye
ic en wille niet dat v moye
dat v dore gode in minnen mescomt
want alle pine dore minne vroemt
datmen om minne vele doghet
op dat mens ghene mate en toghet
als die bi minnen scinen in werre
ende maken ocsuyn ende tonen hen erre
dat es pine die niet en vroemt
noch niemanne bate af en coemt
want die onspoede bedroeuen minne
ende letten sere in allen sinne
maer des hebdi clene te doene
jc woude ghi vroet wert ende coene
jeghen gode strijt te makene
want het benemt die soete smake
die minne den ghelieuen gheuet
dat men ene vre niet met vreden en leuet
also enich gheuet uwe sinne
te gode purlijc in rechter minnen
dat ghi leeft in soe soeten moede
dat v sake en werde te goede
dan allene god ochte niet
want die van gode smakes heuet iet
wert hi gherenen van binnen
jn rechten gheuoele siere enegher minnen
sone wert hem sake meer te goede
maer alle dinc bitteren in sinen moede
noch hi hem seluen noch heyleghe noch mensche
en valt hem meer als tenen wensche
hem sijn alle andere saken pine
sonder om minne in minnen dienste te sine
alle vren steruen ende om minne doyen
ocht in gheuoelne van minnen ioyen
hier inne moet v god verhoghen
ende en late v ten anderen saken doghen
al segghic dus deo gracias
jc en wiste nie wie die ghene was
die minne gaf bliscap ende vrie weghe
jeghen minne hebbic onseghe
het es wel recht ic swighe der claghe
dat ic van hare hebbe nachte bi dage
jc hebbe te clenen cost ghegheuen
om minne daer ic vri bi mochte leuen
so wie steet na sonderlinghen kinnen
hem ghebrect een poent van gherechter minnen
al selc kinnen eischt men dicke te vroech
ende dat en es niet ghenoech
want het scijnt een willicheit
ende niet vanden gheeste een gheleit
want waert ene leidinghe van gheeste
god soudt herde saen gheleesten
ende dats te kinschelike ghemint
datmen vele sonderlingheyden wilt
ende verkiest in delite te wesenne
dats ghebreken van hoghen leuenne
men sal om gheuoelne noch om kinnen
dienen dan slechs te minnen met minnen in minnen
datmen die helle niet en ontsaghe
noch om des hemels hope en dade
ende datmen omme helle ende om hemel
ware euen blide ende euen themel
ende datmen minde sonder sate
ende begerde bouen mate
ende bouen redenne ende bouen sin
dat ware in minnen groet ghewin
als men name soudemen gheuen
ende dat minne eyscede soudemen leuen
als men der zielen kinnisse gheuet
so weetse datse in minnen leuet
ende alse gheuoelt alendichede
so machse kinnen der minne sede
al datse dan mach gheleisten
sal minne ghebieden haerre ende eyschen
leeft si dan dus der minnen ghenoech
dat es wel der minnen gheuouch
men moetse vueffenen met herten met sinnen
ende volghen met trouwen ende met minnen
nochtan datmen niet en weet van minnen
verliestmen als men mach kinnen
herte ende crachte ende al de sinne
ende den wille heeft ghebonden de minne
ende den menschen moetmen so vele gheuen
datmen gheplaecht wert in dit leuen
metten ellendeghen doghet men noet
ende metten verslaghenen die doet
metten katyuen dooghet men smertelijcheit
ende metten minnenden hertelijcheit
die der minnen om minne te dienste wilt staen
hi moet in meneghen onraste ontfaen
die naheit vander minnen natueren
die beneemt der sielen hare ghedueren
so si meer comt so si meer steelt
so si meer toent so si meer heelt
die der minnen met minnen sal ghestaen
al leuende moet hi die doet anegaen
om dat hem in minnen iet mochte ontbliuen
dat hi met arbeide mochte vercrighen
die natuere die alle crachte verwent
doet ende leuen gheeft ende nemt
si es soe crachtich in haren doene
sine ontsiet niet si es so coene
jn hare es alle die macht van gode
der minnen wesen es in hare ghebode
daer minne met minnen in minne es
dat es een grondeloes abes
daer moetense al in hare verdrincken
die hen in hare laten sincken
ende die hare volghen in hare natueren
dien geeft si een onghedurich dueren
die minne sprinct wt haers selfs natueren
ende doet die herten in minnen berueren
die volghen der cracht der treckender minnen
selen die edelheit daer sise in heeft kinnen
dat en mochte niemant anderen vertellen
noch ghescriuen noch ghespellen
die minne met minnen heeft ghemint
wat hi al wonders in die hoecheit vint
nochtan en moghen der minnen begherden
met al desen niet ghestilt weerden
si richt hare in al bouen hare hebben
minne en laet hare en gheen raste hebben
al ware te gadere tdoghen al
die ye was ende es ende wesen sal
en mochte also vele niet winnen
alse begherte van rechter minnen
si grijpt te doghenne bouen maten
ende te werkenne dat hare minne wilt laten
si ontfeet een onlede ende een onghedueren
die minne en laetse niet ghedueren
si valt in onrasten van edeldere ontrouwen
die sterkere ende hoghere es dan van trouwen
trouwe die men met redenen mach
saten ende met sinne ghewerden mach
si laet hare dicke ghenoeghen
dat ontrouwen niene mach voeghen
trouwen moet dicke ontbliuen
dat ontrouwe mach ghecrighen
edele ontrouwe en mach niet resten
eer si vercrijcht dat alre beste
al dat minne es wiltse vercrighen
dies en mach hare niet ontbliuen
hier af gheuoelse meneghe suere
dat minne mocht beteren in corter vre
die dreghet si alst quame van ontrouwen
datse wel weet dat comt van trouwen
van begherten van onghedueregher minnen
en machse ghene raste ghewinnen
ende van begherten der sterkere minnen
verliesse raste ende ghedueren van binnen
so si hogher in minnen versinct
so si na hare begherte onghereder vent
want men in ellenden niet ghenoch vinden en mach
noch begherte veruult werden en mach
want si comt vte so hogher natueren
sine mach in ghene clene dinc ghedueren
minne vliet ende begherte volghet naer
ende vint emmer ongherede stat daer
die hoecheit en machse niet vercrighen
dat minne selue es moet hare ontbliuen
mochte die ziele die natuere bekinnen
daer si van gode in ghemint es met minne
so soudse sere in verlanghene doyen
ende al in ghenoechten vloyen
dat ware te groten raste in trouwen
die mint moet doghen vele rouwen
die ter trouwen dienste wilt staen
ende trouwe van trouwen wilt ontfaen
ende in hogher trouwen wilt leuen
ende in haren dienste nemen ende gheuen
na haren recht si vri starc ende coene
altoes haren liefsten wille te doene
spaert hi daer vore ere ocht ghemac
so es hi die vrient die ter noet ghebrac
god si met v ende gheue v al
te minnen dat men minnen sal
ende te hatenne dat te hatenne es
ende talre waerheit te sine ghetes
dient der waerheit waer ghi moghet
ende en spaert v voere ghene doghet
noch omme ghemac noch omme ere
daer omme doghet gherne vele kere
waerheyt en heeft gheenre eren te doene
si es altoes in hare seluen coene
hout ewechlike vwe edelheit
ende en spaert ghenen arbeit
sijt ghenadich die vus behoeuen
troest die ghene die hen gedroeuen
dient der minnen in alre tijt
ende set in hare al uwen vlijt
alle storme seldi dore hare nighen
dore hare ere suldi swighen
als ghi ouergherne spraect
als ghi gherne sliept so waect
als ghi gherne sweghet so sprect
ende niemanne en ghebrect
ane al uwe seden sijt in maten
jn uwe doen ende in uwe laten
die scout die ghi gode sculdich sijt
die gheldet gherne in alre tijt
beide in haten ende in minnen
dat pijnt v te leerne kinnen
dat v ontmoet in uwen sin
daer merct inne v scade ende uwe ghewin
weder het een wille si so gheest
daer inne leghet subtijlheyt alre meest
het wanen liede sijn van gheeste
gheleidt hets een wille alremeeste
si wanen oec dat hen dat doemt
dat troest es ende van gode coemt
dit sijn drie subtile saken
die den mensche meest volmaken
van alden poenten die men pleghet
die wijsheit die hier inne leghet
es onbekint ende onuerstaen
want die menschen niet en ontfaen
en willen pine dore minnen ere
si maken nu so vele kere
en belghet v niet dat ic dus spreke
het doet trouwe niet uwe ghebreke
ghi wet een deel hoe ghi sout leuen
al doets v roekeloesheyt begheuen
god si met v in alre tijt
ende make in hem al uwe delijt
in gode die es onse minne
also verre alsic minne bekinne
so ware mi leet hine ware allene
dat wij minnen ende meynen
met selker minnen als es hi
lieue herte so groetic di
ende met dat ic ben sonder vergheten
ghi wet wel al doe ict v weten
dat minne wilt hueffennen daer men haer si
ende weten wat men haer es dan leefse vri
immer wiltse horen ende prueuen
om verbliden ende om bedrueuen
daer en mach minne niet sijn sonder
si es emmer tempererende in wonder
so sere verstormt es minnen natuere
datse niet rusten en mach ene vre
sine pleghe haers liefs in sueter minnen
ochte in storme van sinnen
god heeft ons wonder ghedaen
dat hi ons met minnen heeft bestaen
nadien dat wiere toe sijn ghemaect
te wetenne hoe minne met minnen smaect
so keert v met gherechter doghet
ter soeter minnen al dat ghi moghet
te pleghenne met allen goede seden
met soeten sinne met vollen vreden
waect inden bant van rechter minnen
ende pijnt v te verstane die stimme
daer minne selue mede sprect
siet dat ghi hare niet en ghebrect
es minne v suete es si v wreet
sijt tharen wille altoes ghereet
also plaghics ye ende also ict versta
steet oec ic audi filia
sidi dochter so gheloeft den vader
sijt te sinen dienste ghereet algader
voert ane suldi gods werc besien
ende alle noet werken in alle dien
die ws behoeuen al so hise wrachte
jn wille in werken in ghedachte
daer na heethi neyghen die oeren
datmen der minnen stemme sal horen
ghehorsam te sine van buten van binnen
ende niet te wetenne dan den wille der minnen
als men dus der minnen ghehorsam si
so salmen vergheten al daer bi
svolcs van vremden ende van bekinden
van ghehachten ende van gheminden
ende vergheten alre creatueren
om te ghedinkenne die suetheit van minnen natueren
hi heet vergheten thuus haers vader
omme dat hire ghebruken wilt algader
ende dat al der gherre sijn vergheten
die den hemel hebben beseten
jnghelen heyleghen hier der menscen
mochte men van hen hebben dwenschen
dat menre bi hem al verghete
ende allene van enechheden der minnen wete
als ghi omme hem dus wilt veruaren
sal die coninc v scoenheit begharen
want ghene scoenheyt in sine natuere
en ghenoeghet dan sine natuere puere
als men el niet en can ghedincken
dan hem dore cussen ende daer inne sinken
dats godleec leuen na gods ghenoeghe
die hem dus enich alder minnen al op droeghe
die scoenheit beghert hi ende chierter hem mede
na sijn ghenoeghen na minnen sede
die ghene es godlec segghen die liede
maer dien selke godlijcheit nie en ghesciede
sine scoenheit en beghert die coninc niet
ontferme v dats so luttel ghesciet
ende siet dat die coninc v beghere
mi dunct dat icker mi af veruere
dat hi onbeniedt ende onbekint
vanden sinen blijft ende onghemint
dat hi niet met sijnre natueren en mach
ghebruken dies hat hi in minnen versach
ay begheeft elcs al ende eyscht dat al
ende besiet wat wondere dat al dan werken sal
dat eyselijcste wonder dat ye wert
die dierste scoenheit die de coninc begert
diere hi met sijnre gheheelre natueren
ghebruken wilt in een ghedueren
ende dat scone met eenre scoenheit ontmoeten
ende groeten met eenre enegher groeten
ende dat cussen met enen eneghen monde
ende te vergrondenne die eneghe gronde
ende met enen siene te doresiene al
dat es ende was ende wesen sal
ende dat al met eenre wijsheit vroeden
ende met enen wille van eneghen moeden
ende met enen rike al euen rike
jn eenre vormen in enen ghelike
ende in een gheuoelen in eenre ghewelt van al
die voldoet als hi noch weten sal
ay mi es onbekint wie dat es
gode ende sinen gheminden ontfarme des
van dienste van minnen wetic raet
maer alst te diere veffeninghen gaet
hoe men met minnen lieues pleghet
so es mijn weten saen gheseghet
so varic also pleghet die blinde
ende make vanden beghinne mijn inde
alse lief met lieue gheet minnen leuen
daer soudemen scone beghinne gheuen
daer moet hijt inden dies niet en weet
ende dien gheuoelen van minnen es onghereet
nu al en beghert ons die coninc niet
dat ons wee si ende verdriet
wij selen gherne neyghen die oeren
ende alse een sijnre kindere hoeren
ende sien ende merken ende verstaen
wat hi wilt ende dore ons heeft ghedaen
ende selen vergheten vremder dinghe
ende alre ioyen sonderlinghe
van vrienden van beneden van bouen
ende van allen doghenne der minnen louen
ende selen hopen omme goet gheual
dat ons minne noch volgheuen sal
mochten wij doch om minne ghelaten
vremde troeste ende orsaten
ende wij ons chierden in scone ghelaet
jn hoghen wille in hoghe daet
minden wij met minnen al dat si mint
ende ware hare glorie ons bekint
so soudse hare seluen doen daer binnen
jn een ghebruken in een bekinnen
dies hulpe ons jhesus christus
die seluen van minnen allen lost
ende alle doghet heuet gheopenbaert
ende met sijnre claerheit verclaert
hi moet ons minnen condich maken
ende verclaren al onse saken
ende onse herte ende onsen sin
ende doen sijn eneghe minne daer in
die ons doe weten hoe men hem sal
jn volmaecheyden leuen al
nu sijt met waerheiden al beset
ende haest v dat ghi ons niene let
die tijt es cort hier es vele te doene
sijt fier ter minne ende coene
dat suetste van minnen sijn hare storme
haer diepste afgront es haer scoenste vorme
jn haer verdolen dats na gheraken
om haer verhongheren dats voeden ende smaken
hare mestroest es seker wesen
hare seerste wonden es al ghenesen
om hare verdoyen dat es gheduren
hare berghen es vinden alle vren
om hare quelen dat es ghesonde
hare helen openbaert hare conde
hare onthouden sijn hare ghichten
sonder redenne es hare scoenste dichten
hare gheuangnesse es al verloest
hare seerste slaen es hare suetste troest
hare al berouen es groot vromen
hare henen varen es naerre comen
hare nederste stille es hare hoechste sanc
hare groetste abolghe es hare liefste danc
hare groetste dreighen es al trouwe
hare droefheit es boete van allen rouwe
hare rijcheit es hare al ghebreken
noch machmen meer van minnen spreken
hare hoechste trouwe doet neder sinken
hare hoechste wesen doet diep verdrincken
hare grote rijcheit maect armoede
haers vele vercreghen toent onspoede
hare troesten maect die wonden groot
hare hanteren brinct meneghe doet
hare voeden es hongher hare kinnen es dolen
verleidinghe es wijse van harer scolen
hare hanteren sijn storme wreet
hare ghedueren es in onghereet
hare toenen es hare seluen al helen
hare ghichten sijn mere weder stelen
hare gheloeften sijn al verleiden
hare chierheiden sijn al oncleiden
hare waerheit es al bedrieghen
hare sekerheyt scijnt meneghen lieghen
dies ic ende menich dat orconde
wel moghen draghen in alre stonde
dien de minne dicken heuet ghetoent
saken daer wijbi sijn bi ghehoent
ende waenden hebben dat hare bleef
sint si mi ierst die treken dreef
ende ic ghemercte al hare seden
so hildicker mi al anders mede
hare ghedreich hare ghelouen
daer met en werdic meer bedroghen
jc wille hare wesen al datse si
si goet si fel al eens eest mi
jn den hoghen name der minnen
die v hare wesen moet doen kinnen
sendic v hare hertelike groete
ende bidde hare datse v al moete
hare wesen tonen toten gronde
datmen nie ghegronden en conde
ay hoe diep est die afgront der minnen
die nieman en conde bekinnen
al datmens kint es luttel goet
sint dats iet ontbliuen moet
dats ons ontblijft dat comt bi liden
dat wij so slappelijc vorwert tiden
ende met armen troeste leuen
ende so luttel in storme van minnen gheuen
onse sinne ende onse crachte
die lopen souden staen in hachte
die weghe ter hogher minne grade
sonder pays ende sonder ghenade
die weghe die men loept ter minnen
en moghen die ghene niet kinnen
die ghemate sijn an hare werken
ende hen met ghenuechten sterken
ende leuen in toren om scade in bliscap om spoede
bi vremden wesenne in houerdeghen moede
maer die volmaectelike woude kinnen
dat moghende wesen vander minnen
hi soude met oetmoedegher herten
gheliken suetheide ende smerten
ende ontfaen in eenre glorien
jn enen wille in eenre memorien
suete ende suer in een ghenoeghen
ende alle pine sonder bedroeuen
want minne mach herde wel orsaten
dat sware dolen harre straten
so neder sal men in oetmoedicheit sinken
ja bouen alre menschen ghedincken
die ter werelt gheboren sijn
sal groetheit der minnen comen daer in
wildi dus vallen ende in allen nighen
so suldi volmaecte minne ghecrighen
want dat haelde gode neder in marien
ende mettien seluen soude hi noch lien
die hem so neder in minne const hebben
hine mocht hem sine hoecheit niet ontsegghen
hi soudenne ontfaen ende draghen tghetal
also een kint in zijnre moeder volwassen sal
ghetrouwe vrese es dierste maent
die al die werken hoet ende spaent
ter heylegher wet ende ter waerheit gheboden
si doet professie doen in gode
ghi wet wel die professie doet
dat hi een wesen ghelouen moet
metten gheselscape daer hi es
te alder ghehorsamheit te sine ghetes
alse vrese dan die eerste maent
die ziele dus heuet ghemaent
talre ghehorsamheit van minnen
volmaecten dienst daer sijt mach kinnen
jn doet in leuen in alle dinc
dus ontfeetmen alse maria ontfinc
ende in allen so diepe oetmoedicheit daer bi
dats ecce ancilla domini
dus es die eerste maent bestaen
met ghetruwer vresen heeftmen ontfaen
die andere maent es gherne doghen
om volmaecheit ende nauwe poghen
die te leerne daermen mach
daer vore en spaert ghenen slach
waer ghi moghet beiaghet doghen
daer bint die waerheit der kinnessen die oghen
ontfadi dat sonder uwe mesdaet
so dragdi minne inden hoechsten graet
want in verduldicheit leertmen kinnen
hoemen pleghen mach groter minnen
want si doet meest wassen ende op gaen
dat vat daer minne in es ontfaen
die derde maent hoghet tghetal
alse men dus can verdraghen al
ende men weet datmen minne dreghet
dat es hueffenninghe die menre toe heuet
altoes niedich ende onuerwonnen
ende also daer inne hebben connen
na die screfture die ons leret alsoe
sobrie pie iuste viuamus in hoc seculo
die vierde maent es die suete natuere
daer soe weerdeghe creatuere
alse minne es met op wassen sal
ende hare menichfuldeghe lede ouer al
jn die stat daer mense in dreghet
ende ouer al daerse lede heuet
sal mense met sueter natueren hoeden
ende met ontsteken werken voeden
die vijfte maent es heymelijc begaen
die suete dracht die men heeft ontfaen
heymelike te hueffenen die suet minne
ende die sware pine die minne brinct inne
die hi gheuoelt die minne dus dreghet
ende met oetmoede ontfaen heuet
die seste maent es toeuerlaet
daer men alle rijcheit af ontfaet
ende troest dat dat kint metter vrocht sal comen
volwassen rike ende gheuen alle vromen
dus te verlatene op minnen sach
ende te hakenne na den hoghen dach
dat gheboren werde dit edele kint
ende te vollen in vollen van vollen ghemint
die seuende maent es gherechticheit
die maect te nieute alle arbeit
gherechticheit doemt ende benedijt
elc wesen na sinen tijt
ende nemt ende gheeft na ghetamen der minnen
ende bouen verstaen van allen sinnen
der gherechticheit dogde sijn bouen natuere
ende maken seker die zielen ende puere
ende bi gheenre doghet en mach men bat kinnen
dat men in waerdheiden es van minnen
dan datmen in dogheden ieghen natuere
suete smake heuet sonder suere
dats blide te sine in vernoye
dats in versmaetheyden te hebbenne ioye
ende te minnen die v doen quaet
dats seker van minnen die hoechste daet
vrient met virenden metten bliden blide
dats pleghen van minnen in allen tide
maer dits ieghen natuere ieghen macht
ende der gherechticheit hoechste pacht
daer men gode properlijcst bi dreghet
ende volcomenlike wassende binnen heuet
die achtende maent es wijsheit van minnen
ende hare wesen in allen weghen kinnen
also vele als minne can gheminnen
verslendet die wijsheyt al van binnen
die neghende maent es alse wijsheit slint
al dat si in minnen mint
dan comt ter minnen gheweldeghe tijt
ende stormt alle vren op wijsheit
als men met allen dat men es
ghenoech es der minnen ende ghetes
so werdt ter neghender maent gheboren
dat kint dat oetmoet hadde vercoren
dan heeft oetmoedicheit haer gheuoech
daer si hare seluen es mede ghenoech
tusschen hen tween es dat kint voldreghen
dat in die grote stat heuet gheleghen
jnt diepste van oetmoede int hoechste der minnen
daer men met allen in allen sinnen
gode dus leeft met alre macht
jn nuwe minne dach ende nacht
so werdet god al datmen leuet
want hi inde scriftuere ghesproken heuet
so dat hijs niet en mach laten
hi sal ons meten metter seluer maten
daer wij hem mede meten
die dans aldus van minnen beseten
sijn in wille in werke bouen den sinnen
te al haren wille ghenoech der minnen
sal hi dan also meten weder
so moet hi hen dat hoghe gheuen neder
te haren wille also sij hen gheuen
sal hi hen in een al leuen
anders ware loghenne die orsate
sone mate hi niet die selue mate
nu es dit kint volwassen gheboren
dat bi oetmoedicheit was vercoren
ende es volwassen in hogher minnen
ende ix maende voldraghen binnen
ende elke maent heuet weken viere
ende elke seghet ghereide ende chiere
jeghen den groten hoghen dach
dat minne volboren werden mach
dierste weke es macht dander conste
die derde wille ende ghestade onste
die volmaect die viere weken
ende verwlt de maent sonder ghebreken
elc weke es van vij daghen
die daghe sijn die seuenne gauen
die moetmen hebben salmen lyden
die ix maende tharen tiden
wijsheit leert watmen doet
verstennesse orcont die werken goet
met rade versteetmen der minnen ghenoech
met crachte werctmen hare gheuoech
met conste salmen lieues pleghen
met ghenadicheit grote ghichten gheuen
met heilegher vresen salmen hoeden
al die werken ende met trouwen voeden
die minne heuet vij namen
als ghi wel wet dat hare ghetamen
dat es bant licht cole vier
dese iiij namen sijn hare fier
die andere iij sijn groet ende stranc
altoes cort ende eeuwelike lanc
dat es dau leuende borne ende helle
dat ic v dese namen vertelle
dats omme datse staen inder scriftueren
omme ghenoech te doene haren natueren
datse orconden ende hebben ghetoent
dat ic v niet en hebbe ghehoent
dat minne al dese seden heuet
hi saelt al kinnen die hare volleuet
daer vele wonders ane gheleghet
dat ic v vormaels hebbe gheseghet
bant essi wale omme dat si bint
ende al in haren bedwanghe bekint
hare bant es te allen wel ghehoert
als hi wel kint dies heeft becoert
want si in midden den troest testoert
si gheeft in allen rouwe confoert
hare band doet dat ic van binnen
van pinen verscede na mijn versinnen
hare band doet al voeghen
jn een ghebruken in een ghenoeghen
dit es die band die al dat bint
dat deen den anderen dorekint
jn pine in raste in orewoet
ende etet sijn vleesch ende drinct sijn bloet
ende dene herte dandere verteert
dene siele dandere met storme doreueert
also hi ons toende die selue es minne
dat gheet bouen menschen sinne
die ons hem seluen gaf tetenne
daer bi dedi ons te wetenne
dat dat ware die naeste der minnen
dore eten dore smaken dore sien van binnen
hi et ons ende wij wanen hem eten
oec eten wine dat moghen wij weten
maer omme dathi blijft so onuerteert
ende so ongherenen ende so onbegheert
daer omme blijft elc ongheeten
ende so verre buten andere gheseten
die in desen bant wert beuaen
hi mach te vollen eten gaen
wilt hi in gode ocht in menschen
dore kinnen dore smaken bouen wenschen
hare band doet weten wat dat si
jc minen lieue ende mijn lief mi
licht hare name doet al verstaen
wat den lieue ware meest mesdaen
ende watter minnen best becomt
ende wat saken dat minne meest doemt
jn desen lichte machmen kinnen
hoemen den mensche god sal minnen
ende god mensche ende hen beiden in een
dit es een ouer rike leen
cole haer name dat merke mi
wat teken dat in die scriftuere si
het es een wonderlike prosent
dat god der sielen binnen sent
jn al vercrighen in al ghebreken
jn soennen in dreyghene in wreken
jn troeste in ioyen in arbeyde
jn al die onseden die ic seyde
die cole es een bode snel
die der minnen dien herde wel
sijn ambacht es sonder cessen
daer ane en mach die minne niet messen
die cole ontstec dien die was cout
si maect dien blode die was stout
den varenden setse te voet
den nederen maecse hoghen moet
den armen setse in een rike
dat hi niemanne en wike
al dat vallen ende dat op staen
dat nemen dat gheuen dat ontfaen
ontsteket ende blusschet bi orewoede
die cole hare name nv werdet moede
selue hier inne ende merket
wat onghehorder wondere hi werket
eer hi ten viere weder comt
daer hijt al binnen verdomt
verbernet verslindet ende verteert
dat ongheseghet was ende begheert
vier hare name verberret al
gheluc spoet ende ongheual
van allen wesenne es hem al een
dien ye dit vier dus na ghereen
hem en es sake te wijt noch te inghe
alse dit vier wert dus ouerghinghe
so eest hem alleens wat verteert
ghehaet ghemint ontseghet beghert
ghewonnen verloren ghetamen ontamen
vrome scade ere scamen
troest met gode inden hemel te sine
ochte in die helsche pine
dies es desen viere al een
het verberret al dat ye ghereen
om doemen noch om benedien
en es oec dies maghic lien
dau hare name heeft sijn ambacht
alse dat vier dus al bernt met sijnre cracht
so comt die dau ende maket al vocht
als ene onghehoerde soete locht
ende brinct dat cussen der edelre natueren
ende doetse in ongheduerne dueren
die niedt verswelghet so hare gheuen
datse dies seden altoes moet pleghen
dan werden alle die storme gheleghen
die daer waren op gheheuen
daer wart een ghestille ghedaen
daer lief van lieue sal ontfaen
selc cussen als wel ghetaemt der minnen
alse hi lieue beueet in allen sinnen
si doresughetse ende doresmaket
alse minne die lieue dus gheraket
si et hare vleesch si drinct hare bloet
die minne diese dus verdoet
verleidet suetelike hen beiden
jn enen cussenne sonder sceiden
dat cussen enicht scone
jn enen wesenne iij persone
dus soetet die edele dau den brant
die so verstormt was in minnen lant
leuende borne hare seste name
volghet den dauwe wel bequame
dat vloyen ende dat weder vloyen
die ene dore dandere ende dat in groyen
dat es bouen sinne ende verstaen
bouen bekinnen ende bouen ontfaen
van menscheliken creatueren
doch hebben wijt in onser natueren
die verhoelne weghe die minne doet gaen
ende met slaghen dat suete cussen ontfaen
daer inne ontfeetmen dat suete leuende leuen
dat den leuenden leuene leuen sal gheuen
die name es leuende borne omme dat hi voedet
ende leuende sielen inden mensche hoedet
ende met leuenne vten leuenne ontspringhet
ende den leuenne vten leuenne nuwe leuen bringhet
die leuende borne vloeit allen tijt
jn ouden ghewoenten in nuwen vlijt
ghelijc dat vte gheuet die riviere
ende weder te hare haelt sciere
also verslindet die minne haer gheuen
dus es hare name borne ende leuen
hare seuende name dat es helle
der minnen daer ic aue quelle
want si al verslindet ende verdoemt
ende in hare niemant op en comt
die hare beualt ende diese beueet
dat daer ghene ghenade toe en gheet
ghelijc dat die helle al verderuet
ende men in hare niet el en verweruet
dan onghenade ende sterke pine
altoes in ongheduerne te sine
altoes storm ende nuwe veruolghen
al verslonden ende al verswolghen
jn hare grondelose natuere
sinken in hitten in coude elke vre
jnder minnen diepe hoghe deemsterheit
dit gheet bouen der hillen arbeit
die minne kint hare comen haer gaen
es hem cont hi mach verstaen
datter minnen wel es bequame
dat helle es hare hoechste name
nu merket hoe in dese namen sijn
alle wesenne vander minnen fijn
so wijs en es herte dat haer ghedochte
vanden bande van minnen mochte
dat dusentechste deel gheopenbaren
al liete si die andere vj varen
vanden bande wert men seker des
dat vander minnen gheen sceden en es
bi ghenen wondere bi ghere cracht
dits der gauen der wijsheit macht
menschelike herte en caent ghedoghen
doch moetse bandt met bande doghen
van lichte hebben wij der minne hanteren
haers willen kinnesse in allen manieren
waer omme men die menscheit moet minnen
ghelijc der godheit ende bekinnen
metten cole ontstect si hen tween
metten viere verbernt sise een
ghelijc metten viere van den salamander
die fenix verbernt ende wert een ander
metten dauwe wert die brant ghesacht
ende ghesaluet metter enegher locht
die welheyt ende die orewoet
worpse dans in die diepste vloet
die grondeloes es ende altoes leuet
ende metten leuenne hen drien een gheuet
gode ende menschen in ene minne
dits drieheit bouen alle sinne
dese brenct dien seuenden name
die hoechst es ende best bequame
dats hille na den wesenne dates minne
want si verderuet ziele ende sinne
so datse meer vercoeueren en moghen
noch te anderen saken en doghen
dan verloren te sine in storme van minnen
met liue met sielen met herten met sinnen
bliuende minnende inde hille verloren
wie dat wilt wachtere hem voren
want vore minne es el gheen op staen
dan alle vren troeste ende slaghe ontfaen
jnt march der herten die trouwe heeft binnen
sochtemen die offerande der vrayer minnen
doen wij also wij moeten winnen
al es men verre men saelt bekinnen
