miin goede ors van sterken leden
ter quader wile custic heden
aubri die dreef groten rouwe
onder een busscelkijn bi der vrouwen
ay vrouwe seiti dat ic u zach
heden an desen dach
es ter armer wilen gegaen
ende dwerc dat ic adde bestaen
nune bemic niet zeker te waren
hoe miin volc heeft gevaren
ende wat miin neve gazeliin doet
gode biddic up rechte omoet
dat hi bescerme desen dage
minen lachame van quader plage
want zien mi gone sarrasinen
te voet zi sullen mi zere pinen
want ic weet dat wel bi staden
om een kerre gouds geladen
ne lietsiit niet sine souden mi
doden sprac de ridder vri
doe ginc hi in ten foreeste
clagende blanchaerde sine beeste
onder ene hole strate
sat hi hine mochten niet gematen
te weene ende te drivene cariin
om ziin goet ors blanchardiin
het was daer gelovert wel
om sarrasinen wachte de degen snel
of si enege perde brochten
dat hi een ors winnen mochte
dus bleef hi allene in goont wout
drivende jammer ende ongedout
ende bekarmde siin ors blanchaert
hen weende nie man so om een paert
guiborch die dreef groten rouwe
ende sornahaut de scone jonfrouwe
si dreven de meeste jammerhede
die nie ter werelt vrouwe dede
doe dat zach de degen goet
dwanc hi een deel sinen moet
ende gincse beede conforteren
van haren jammerliken zere
kerssine sprac de ridder waert
soudic vergeten om een paert
doe andworde guiborch de scone
dor den heren van den trone
aubri laet uwen rouwe zinken
mochti de sarrasinen minken
ende zuveren  so mochten wi
feeste driven ic ende ghi
men sout weten verre ende naer
ghi sout ooc coninc ziin eer een jaer
sornahaut de scone blonde
vragede aubri ter stonde
om sinen neve gazeliin
want soe met hare herten fiin
loyale minne te hem drouch
aubri antworde ende louch
waerheden jonfrouwe in weet
over waer es hi mi ongereet
van hem sone weetic niet
trouwen wisti miin verdriet
ende dat ghi so nare ziit mi
ridder van herten so es hi vri
hi ende siin volc sonder waen
souden mids dor de viande slaen
hi sout arde lettel sparen
tote hi tons comen ware
biden here die mi geboot
hi soudse alle slaen te doot
de sarrasinen ende wonden
toti miin goede ors adde gevonden
hi soude ons lossen arde sciere
ende u jonfrouwe van baiviere
al siin herte leghet an u
sornahaut was so wel gheblu
daer soe dese worde
van haren lieve spreken horde
dat soe ne wiste waer soe zat
ende haren onger al vergat
dus bleven si sittende sonder ghile
nu hort van gazeliin ene wile
die met sinen lieden vacht
ende tieriin met alre cracht
si vochten zere ende slougen al
datter was groet ende smal
si slougenre viim
 wel
ende gazel√ºn de ridder snel
gazeliin sprac ic weet wel te voren
hebbic minen oom verloren
ic sal mi selven nemen dliif
ic weet wel zachi tscone wiif
sornahauden ende hare vrouwe
hine liet dor bliscap no dor rouwe
hine voerem staen in staden
dat wetic wel was hi verladen
ic zalne souken bi onsen here
doe antworde tieriin met zere
ay gazeliin datti goet gescie
weten wreken den stouten aubri
aucotiin die lach hier bi
bi gode sprac gazeliin dat si
bin desen hevet de coene degen
siin ogen zuutwert up geslegen
bin desen zachi comen zaen
die sarrasinen die gevaen
brochten tgoet ors blanchardiin
als dit verzach gazeliin
riep met luder stemmen de degen
ay miin oom aubri es verslegen
ic sie hier bringen sinen wreene
dbeste paert dat nie liep over vier bene
nu wildent de sarrasinen
prosenteren acotine
ende brochtent gheleet openbaer
dies adde gazeliin therte zwaer
ende seide ic sorge in minen zinne
dat ict niet sal mogen winnen
doe sprac tieriin de degen snel
bi gode gazeliin ghi sult wel
slaet in edel ridder fier
met sporen nopedsi haer destrier
tieriin de ridder valgant
hi hief gewillike den brant
ende slouch den hertoge maboen
dor halsberch ende aucotoen
al sat bi up dors blanchaert
toter navele zanc in dat zwaert
want hi slouch met goeden wille
maboen viel af ende tpaert stout stille
doe sprac de stoute gazeliin
ghebenediit so moeti ziin
entie edelinc vermeten
es zonder letten daer up geseten
ende slouch enen sarrasiin
hiet van der maroken boudewiin
so zere slouchine up den scilt
datter jegen niet ne hilt
ende cloofden in ten tanden toe
sinen gezelle troosti doe
ende batten datsi souden slaen
dat pongiis was sciere gedaen
die sarrasinen bleven daer doot
wel viim
 in een conroot
doe zeide gazeliin de vrie
nu willic minen oom aubri
souken also help mi ons here
lieve gezelle ic biddu zere
dat ghi hier bliift ic zal zouken
minen oom aubri in allen houken
ende geven hem siin ors blanchaert
es hi levende ende metter vaert
andworden tieriin de ridder goet
bi gode die ons leven doet
gazeliin ic salne souken mede
gazeliin te hant weder zede
wete kerst tieriin gine zult niet
bliift hier stille ende spiet
de sarrasinen ende slaet
ende wacht dat u negeen ontgaet
tieriin sprac bi sente symoen
gazeliin dit willic gerne doen
ic ne wils niet achtertrecken
gazeliin de coene recke
die noopte blanchardine met sporen
hine sparde gers no coren
te vullen lope liep dat paert
in desen verrooc blanchaert
aubry sinen here
ende het begonde neyen zere
ende scrabbelde metten voete
ende aubri die met goeden moete
in de bome gekamet lach
thooft lichti up ende zach
sinen wrene vaste springen
ende dede sine bellen clingen
ende aubri de borgengoen
sagie grote martelie doen
de sarrasinen slougense doot
nu weti de wareit alblood
si ziin doot de heren vercoren
dat ghi piint es al verloren
als amauriis dit heeft verstaen
ne weeti wat anegaen
acharmen seiti allendich man
dat ic nie dat liif gewan
ic was geboren ter quader tiit
ay ode van lengers groten niit
magic te di dragen algader
ende heinriic van ostume den verrader
bi den here die al mach geven
het sal u beeden costen dleven
magic u begaen of beriden
ende bin desen zelven tiden
lieti hem gliden uten ghereide
ende viel in onmacht up de heide
dit zach gazeliin met sinen ogen
ende ne maghet langer niet gedogen
hi beette ter erden zaen
ende heeften in den arm bevaen
ende hiefen up van daer hi lach
ende custene als hi eerst mach
willecome broeder miin
zelve ben ic gazeliin
dien ghi so lange ebt gesocht
god heeft u hier brocht
hout u te payse degen vri
dit grote dit lange es aubri
die heeft gedaen in meneger wise
dat hien wel terechte prise
amariis die hoorde toe
hi was van herten arde vro
ay sprac amauriis de jonchere fiin
broeder wel moeti comen ziin
ende ghi lieve oom aubri
ic bids hoort een deel na mi
ic doe u de waereit verstaen
miin vader heeft dor u vele gedaen
ende hevetter omme groten rouwe
ende ermenael miin vrouwe
ende nu ebbic u lange ghesocht
ende god hevet mi nu hier brocht
ende si zoudene wel gerne zien
nu comt dat u goet moete gescien
neve sprac aubri wats gesciet
bi gode hine macher varen niet
hem sal noch eer groet ere ghescien
ende gazeliin die sprac mettien
oom dor gode van paradyse
weten varen omme spise
wi ebben alte lange gemerret
de coninginne wert vererret
want soe hevet so groten honger
aubri sprac nu zie ic wonder
van gazeline den neve miin
dor de coninginne vri fiin
vrou guiborgen so neist niet neve
also moetic met eren leven
als dit gazeliin adde verstaen
dors ginc hi met sporen slaen
ende reet wech al sonder ghile
maer eer hi ene alve mile
ghereden was heefti vernomen
tien zomers jegen hem comen
die gezouten vleesch brochten
daer na sachi dat hem dochte
tien zomers die coren drougen
die zwaer waren ende zere wougen
daer na zachi comen van verren
gheladen xxii kerren
beede met brode ende met baken
ende venizoen van goeden smaken
daerna camen negen wagen
die evene ende geerste dragen
daer na zachi comen in scine
van viif wagenen met wine
daerna zach comen de degen snel
xsupvsupisupix cnapen wel
die goont goet voerwaert dreven
si waren bet te lande bleven
ende tasten ende stoken
ende ziit dat sise willen vercopen
willensise jegen ons houden
sine worden met lachtre gegouden
ic sal hem geven sulke have
hem waer beter waersi begraven
doe antworde de degen snel
gazeliin neve dit lovic wel
wetense dingen wel gereet
wi zullense ebben wien lief wien leet
doe nopede aubri wel houde
blancharde metten sporen van goude
ende gazeliin de jonchere goet
reet in harlieder gemoet
ende groetetse wel hovesscelike
van seren halven van hemelrike
wildi vercopen dat ghi hier brinct
wat holper vele omme gedinct
ic sal u geven u gevouch
selvers ende gouds genouch
ende segghet waer dat u vaert geleget
ende waer dat ghi ziit beweghet
doe andworden de glottoene
hebdire den duvel mede te doene
waer wi varen ende wat wi voeren
mi mocht so ode ic soudu roeren
met mire vust vor uwen mont
ghine durstet willen om c pont
dat gire heden omme vraghet
lachter moet u ziin bedaghet
dit goet ende dese liede
es oden van lengers mesniede
siin lant ende sine balgie
street hier an dat zeggic di
van spise es bi teberteert
want de sarrasinen ebben gewasteert
ter quader tiit caemdi hier
dat ghi oden van langers den gier
dus gedane boodscap doet
ic sal u dor heinrike siits vroet
sulken brief ende sulc teeken geven
hi macher omme peisen al ziin leven
eer vespertiit ja eer noene
maer het sal ziin bi occusoene
doe vragede gazeliin daer naer
ic bids u segdi mi waer
vaerdi t ostume tote heinrike
nu biddic u vriendelike
dat ghi mi zegt of ghi nie
horet dat u goet gescie
spreken van aubri den borgengoen
ende van sinen neve coen
als ghi moghet arde wale
van gazeline enege tale
ic ebbe van hare beeder valsschede
ghehort spreken in meneger stede
ic biddu ne helets mi niet
weettire af te zeggene iet
bi der moeder die mi gedrouch
sprac die glottoen jaic ghenouch
vele mee dan mi es lief
hiis een mordenare ende ziin vader dief
hi slouch bi verraetscepe groot
heinrics kinder beede te doot
in weet of ghiis nie horet tale
ende oden van lengers also wale
die twee kinder doodde hi bi nachte
doe daden sine bi hare crachte
jagen uut haren lande
die soete god verloenten scande
gazeliin ende sinen neve aubri
waer dat hi es waer dat hi si
gazeliin horet ende louch
hore seiti hier es genouch
vercopt vercopt dit goet gereet
ghi lettet te lange dats mi leet
