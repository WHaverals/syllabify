elc teeken hevet sinen name
na dieren ende wei bequame
hort die namen van hem allen
hoe properlike dat si vallen
dat ierste heet na een scaep
ram oft weder elc paep
in latine pleghet te heten
aries vort seldi weten
dat al die tijt nature ontfaet
des tekens daer die sonne in gaet
niet int teken maer daer onder
so gaet die sonne dan es geen wonder
want elc teken es dat wet
hogher dan die sonne gheset
die sonne sal in dit teken wesen
te half merte heb ic gelesen
voort heeft die ram der cracht meere
van after na der meester leere
dits in der sonnen te verstane
want haer dan die macht gaet ane
si was des langhen winters mat
ende heeft luttel machts gehat
die lenten na den kalengiere
ende dat jaer beghinnen hiere
dan es gelijc die dach ente nacht
die werelt wert dan ghewracht
nacht ende dach hebben dan
ghelijc twaelf uren an
dat ander teken es genoemt
taurus wetti hoe dat comt
hi heet in dietsche een stier
ende es van tween sterken dier
dan wert die sonne crachtich meere
van hitten vele dan si was ere
recht als taurus es geacht
een groot deel bovens rams cracht
geminus heet dat derde teken
dats twelicht onder de leken
der sonnen es ghecomen an
twevoudighe hitte dan
die sonne te half meye gaet
onder dit teken recht daert staet
elc nacht heeft acht uren
die dach pleghet sestien te duren
tfierde teken dat heet creeft
die sonne dan haer hooghste heeft
ghelopen ende gaet achterwaert
recht als een creeft hare vaert
dan gaet in den somertijt
daer jeghen lijsken hare verblijt
want haer herte loopt meyen
singhen springhen ende reyen
die sonne in dit teken steet
te midde wedemaent wel heet
ses uren heeft elc nacht allene
elc dach hevet wel achtiene
dat vijfste teken heet leo
ic wilt u segghen hoe
hets crachtich boven alle dier
si toghen dicke felle manier
dus eest in der sonnen dan
si hevet meneghe felheit an
als si in dit teeken gaet
so werct si menege ondaet
die tijt es herde bose
ende doet den lieden grote nose
niet en laet noch min poesoen
al heefstu des wat te doen
dijn bloet wert dan verroert
van groter hitten ende verstoort
recht als een water al eest cout
dat men met des misch gewout
verhitten doet ende zieden sciere
ende verwandelt biden viere
die felle hontdaghe die sijn dan
die scuwen wijf ende man
hont hetense astronomine
si doet ons dicke grote pine
bi wilen staet si int zuden
van haer wil ic u beduden
als die sonne bi haer es
vor oft achter des sijt gewes
dat in die hontdaghe si
wel viertich daghe seitmen mi
pleghen si haer crachte toghen
al ware myn ic sout doghen
wacht u vor der honde daghe
si comen op den sevensten daghe
in hoymaent vol van venijn
ghelijc den dovenden hondekijn
dat woedet anden sinnen
ende venijns es vol van binnen
noch volghet ene grote claghe
die tijt es fel in die hontdage
te midde hoyemaent so comt saen
die sonne in dit teken gaen
elc dach heeft dan sestien ghetide
die nacht acht vrouwe yde
dat seste teken heet virgo
dat es maget merct hier toe
dat gelijct eenre maghet
die al rijp es ende niet en draghet
rijp van zeden ende ghestade
ende node onsuverhede dade
ende haren sin also heeft geset
dat si wil bliven onbesmet
dus es die tijt der maget gelike
want die vrucht die somwile
heeft gewassen dat si sal
en te werden ende overal
ende es al ripe ende volcomen
dits bi der maghet opgenomen
ic woude si gescepet waren
int rode mere ende souden varen
sonder roeder dat si mochten
die oit spraken of gedochten
van maeghden ende vrouwen mede
sonder mesdaet dorperhede
die sonne in midden oeste jaget
haren loep recht inder maget
tien uren heeft die nacht an hore
die dach viertien na ghehore
dat sevende teken heet libra
die heet ene wage verre ende na
ende al hier dan es nacht
den daghe ghelijc in hare cracht
hier es dach ende nacht gelijc lanc
van twaelf uren sonder wanc
dat achtende teken dat es een dier
heet scerpio ende es onghehier
omdat cout wert van naturen
ende stroit venijn in corter uren
in ruselmaent ontfaet haer doen
die sonne in den scorpioen
elc dach es van tien scouwen
elc nacht viertien gewouden
dat neghende es sagittarius
dat heet in dietsche worden dus
scutter want dat teken sciet
coude dat hem die winter hiet
te half november comt gegaen
die sonne in dit teken saen
sestien uren sijn een nacht
ende acht sijn des dages cracht
capricornus es een dier
dus heet dat tiende teken hier
vor eest boc achter serpent
dus mach hi seggen diet wel kent
