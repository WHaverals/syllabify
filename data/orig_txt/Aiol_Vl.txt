dat ayoel ware sijn name
die was den here niet bequame
hi wert vervaerut in tansichte
men mochten niet verbliden lichte
doe hi verstont dat ayoel was
die daer stont int palas
hi haddene gehoert nuemen te voren
sinen magen dedi toren
die hi int hout van autefeulien hinc
sine vaerwe hi vervinc
die here was gheheten alori
stillekine seide hi
ware macharijs mijn oem hier
hi soudu ayoel selc een bier
met vullen nappe scinken
ghi souds langhe mogen dinken
de vrouwe anteerde haren gast wale
lieflike met sueter tale
doet tijt was ginc men slapen
de vrouwe hadde gedaen maken
twee bedden ayoele ende der joncfrouwen
tgoede wijf was herde getrouwe
si slachte lettel haren man
hoert de tale die hi began
savons alsi te bedde waren
hi seide hiers wel gevaren
nadien dat mi gescepen staet
nu hoert vrouwe minen raet
hier quam tavont de meeste viant
die mijn vader heeft in dlant
hi heeft de cracht groet
te tween stonden heeft hi doet
onser maghe herde vele
de leste hinc hi bider kele
te quintefeulie int wout
scoene ridders ende stout
ende van talen wel geraect
si hadden hare laghe gemaect
te slane desen uutcomelinc
want het ten quaetsten verginc
minen oem diese daer sande
ic hebbe jammer groet vander scande
die ons dese heeft gedaen
ic saels margen bate ontfaen
eer hi iet verre sal sijn
ic sal metten volke mijn
hem volghen ende ic ne sal hier laten
porteren no sciltcnapen
dat out es boven vijftien jaren
dat salic al met mi doen varen
ware hi ghesmeedt van stale
wi soudene ontleden wale
nochtan hebbicken ghevaen
ic sal minen oem ontbieden saen
teerst dat icken hebbe int prisoen
ic sal hem soe vele ysers andoen
dat hem sal sijn overlast
ende legghene in minen kerker vast
teerst dat mijn oem de waerheit weet
hi sal te mi comen gereet
over nacht ende over dach
ende sal hem spoeden dat hi mach
dan sal hine doeden na sinen wille
ay suete vrient swijch des stille
seide de vrouwe het ware mesdaen
waer mochti dan ere ontfaen
of prijs in enech hof
nemmermeer ne wondi lof
daer goet man behoerde
laet staen here dese woerde
seide si ghi hebbes te doene
dat u de duvel niene spoene
ghi waert arger dan een dief
dadi den genen meskief
die ghi herberget in goeder trouwen
het soudu in uwen indach rouwen
her alori wildijs te rechte gaen
u maghe hadden meer mesdaen
die in dwout op hem tsamen
soe verradenlike quamen
dat hi hem werde doer de noet
ende doer de vrese van der doet
hout uwen pays soe sidi vroet
ende laet sinken uwen moet
wistic oec dat ghine sout deren
ende daer mi niet wout ontberen
ic soudt den ridder laten weten
ic ne gedogede gene valsche treken
soe waer icse beletten mach
mijn geslechte noyt en plach
verraetnesse te gere stont
doe sloechse de here voerden mont
ende seide bi gode waerdi so coene
dat ghijs u pinet tonderdoene
ghi souter omme sterven
ende uwes lives derven
de vrouwe sweech sine sprac nemmeer
maer si hadde therte seer
dat haer gast soe es verraden
ende menne van den live sal scaden
lettel sliep soe in der nachte
dat dede haer gedachte
smorgens alst was dach
ende ayoel dat gesach
hi reidem ende sijn neven mede
ende de here van der stede
sende sinen drossate toten maioer
doe wart dat volc saen in roer
hi geboet al dat wapene droeghe
teerst dat men de clocke sloeghe
alse om te werne haer lijf
de vrouwe riep haer camerwijf
ende ontboet ayoel in stilre hale
dat hi hem voerwachte wale
ende niet afdoe sine wapine
dit ontbiet si hem stillekine
wachte hem selven om sijn leven
men sal sijns onsachte pleghen
teerst dat hi comt uter stede
goent wijf alsoe sede
daer hi sine sporen spien
hi seide al goet moet u gescien
scone maget bi gode
ic ben tuwen ghebode
in wat lande ic si
lietijt te wetene mi
si seide here god loent u
der hoefscheit die ghi segt nu
sijn neven waren al gereet
ayoel hevet hen geseet
alsoet hem ontboden was
cortelike ruumden si tpalas
die joncfrouwe hiefmen int gerede
ende dreven de somers buter stede
doe si ten scoenen velde waren
dadense de joffrouwe voren varen
metten soemers si deedse gaen
want daertoe moeste staen
die riders achter quamen
si voeren alle te samen
alse te vechtene om haer lijf
mirabele dat scoene wijf
hadde meer vaers dan si
herde groet was dat gecri
dat daer was binder poert
alsi die clocke hadden verhoert
men ludese met groeter vaert
doe saten si op ongespaert
ridders ende kinder
ende alle die perde hadden ginder
ende de andere met haren colven
volgeden na sere verbolgen
selc met swerden selc met staven
ghene orsse gingen draven
daer mense noepte metten sporen
alori reet vaste voren
hem twelefster tarnassche wale
de verrader riep met luder tale
hoerdijt ayoel ghi blivet hier
nu wacht u arger pautenier
ghi selt ontgelden der ondaden
die ghi den minen hebt beraden
te quintefeulie ende elre mede
ayoel keerdem doe hi dit sede
hi sachen comen met groter jachte
ayoel gemoeten met den scachte
ende alori brochte sinen steke
op ayoele verbolgenleke
want sijn scacht brac ontwee
ayoel scadene vele mee
hi stacken doer scilt ende wapine
tyser vloech hem doer therte sine
hi storte doet van den paerde
sijn volc quam met groter vaerde
sere verbolgen alsi doet sagen
haren here daer was geen clagen
si bestonden ayoel in elker siden
de vier ridders niet ontbiden
si holper ayoel alse goede lieden
want si niet verscieden
si hilden te gadere wale
meneghen helm van stale
doersloech ayoel met scardeline
daer en was soe goede wapine
datten snede van den swerde ontstoet
daer storte menech sijn bloet
dienmen geen aderscroede en bant
daer liet menech swaren pant
selc sinen arm metten swerde
men sach daer liggen ter erde
meneghe hant menech hovet
daer wert den menegen geclovet
thoeft ten tanden dure
dat sire quamen was ter quader ure
tcomuun wert al versaecht
daer quam selc sere gejaecht
hi wilde sijn binder stede
ayoel plach sire ouder sede
met sinen swerde hi gerochte
die hem best tarnassche dochte
dat te voet was en wildi niet
daer en was soe coene hine vliet
doe si haer heerscap saghen verslaen
sine waenden niet ontgaen
dat kint en beide niet den vader
tcomuun vloe altegader
met haren piken met haren bilen
si quamen in harde corter wilen
binnen der poert ende dadense sluten
si souden node keren daer buten
om te aventuerne haer lijf
van hare vrouwen latic blijf
ende van den rouwe dien si dede
langhe tale is ledechede
ayoel reet rechte voert
ende lietse driven in de poert
haer seer alsict hebbe vernomen
ayoel heeft den wech genomen
die te vrankerike gelach
daerna op den viften dach
quam ayoel torlieins binnen
daer hi ontfaen wert met minnen
ter vrouwen siere moye
maer die daer was in vernoye
dat was sijn nichte lusiene
si began fellijc te siene
ende hadde groeten nijt
op de joffrouwe te derre tijt
die daer met ayoele quam
si wert hertelike gram
want sine wiste hoe gebaren
ayoel dede af sine ghegaren
coucen halsberch ende swaert
serjante liepen ongespaert
diere toe mochten gescieten
want sijt niet en lieten
si kindene milde ende goet
die soemers men ontloet
men dede de perde in den stal
die lette was herde smal
si bescreden teldeniere
ayoel ende sire neven viere
entier joffrouwen vaeliant
brochtemen enen muul amblant
ayoel halp haer int gereide
al sonder langere beide
voeren si tes conincs hove
de heren van groeten love
ende lusiene die noede ontbeet
pareerde hare ghereet
ende haer moeder die goedertiere
sine wiste niet die maniere
wat haer dochter begaert
haerlijc sat op een paert
dat wel telde ende scoene
met enen verweenden toeme
die breidel was al van goude
al dat yserijn wesen soude
nu voer de vrouwe te haren broeder
om te wesene vroeder
wat niemaren ayoel brochte
lusiene die vele dochte
ende die minne sere qual
die vrouwe dede den wille al
hare dochter sine hadder nemmere
nu es ayoel met groeter ere
voerden coninc lodewike
wet wel dat hi lievelike
ayoel ontfinc doe hine sach
want hi wale sijns plach
ende de gene die met hem quamen
ghent herscap altesamen
volgeden na ten borghen
die ridders die daer in sorghen
in den kerker lagen gevaen
haer vriende quamen blide gegaen
alsi wisten dat ayoel es comen
men mochtu niet genoemen
hare doet wats gesciet
en quame ayoel niet
ayoel stont midden in de zale
ende vertrac den coninc sine tale
op ende nut van orde torde
hine heles niet van enen worde
de coninc seide sonder waen
u boedscap hebdi wel gedaen
want ghi bringes lictekijn
ende ghi de dochter sijn
wont op macabrien den fellen
de duvel dragene ter hellen
dat icken nie met oegen sach
wat scaden dedi mi op enen dach
hets vijftien jaer of lettel min
ayoel ghi seles hebben groet gewin
dat ghi mi dus lieve hebt gedaen
soe wat beden sonder waen
die ghi bidt seldi hebben te lone
sonder mine coninccroene
doe seide ayoel god loene u here
u croene begeric min no mere
god laetse u draghen tuwer vrame
ende het gode si bequame
lusiene hoerde dese sprake
ende stont sere tongemake
biden coninc haren oem
ende nam mirabeelen goem
si seide hoerdijt joffrouwe
ghi daet dulheit bi mire trouwe
dat ghi uut panpelunen sijt comen
de vaert sal u lettel vromen
het dunct mi ene vremde dinc
u vader de coninc
twine haddi u gehuut int lant
ic wani u gevoech niene vant
dat ghi desen ridder hebt vercoren
ghi hebt uwe pine verloren
mirabele die joffrouwe
antwerde haer niet in goeder trouwe
noch ayoel en sprac oec niet
mirabele stont ende siet
op de joffrouwe ende op him
si hadde welgeraecten sin
ende vroet in allen doene
ayoel die stout was ende coene
sach op den coninc ende op luziene
ende peinsde dit blijft te gesciene
dat ghi begeert goede nichte
met dat hi eischede dese gichte
seide anderwerf lusiene bi mire trouwe
ghi moet wederkeren joffrouwe
in u lant danen ghi sijt comen
dese vaert sal u niet vromen
ic seit u nu ende noch ere
dese vaert sal u rouwen sere
doe seide de coninc nichte swiget
ic wille dat dese tale blivet
ayoel eischt dat ghi begheert
bi sente denijs dien ic hebbe weert
ic saels u volleest doen
doe seide ayoel die baroen
dat moete u loenen onse here
ic ne eische u niewet mere
here dan mi toebehoert
dat es orlieins dese poert
ende sans ende sampoys
ende dlant van boloys
borgoenien eischic mede
alse ayoel dit sede
docht wonderlike dinc
lodewike den coninc
dat hi dit eeschde dus versceden
here het hoert mi van beden
seide ayoel bi mire trouwe
anflise die edele vrouwe
si es de moeder mijn
ende de fransoys ellijn
dien ghise gaeft es mijn vader
hierbi eeschict algader
tgoet dat mire moeder toehoert
ende van minen vader also voert
borgoenien dat verre gaet
bi gode hi vant quaden raet
die seide dat u mijn vader
ontherven soude algader
ende verdriven met sinen geslachte
bi gode hine hads noyt achte
ende welet oec iemen wederseggen
ic wille camp jegen hem hebben
ende biedens hem den hantscoe
ende ga hem campelike toe
also alst te wette behoert
de coninc was blide alsi dit hoert
ende seide sidi mier suster kint
bi al dat ie lijf ontfinc
nu en wasic nie soe blide
hi stont op in corten tide
ende helsde ayoel in corter stont
ende custene an sinen mont
doe seidi ayoel edel man
doer god die ons sijn rike an
nu vant senden om uwen vader
ende om mier suster te gader
dat hem behoert willic datse hebben
daer en sal niemen jeghen segghen
alse lusiene de tale hoerde
si verwermde van den woorde
stillekine seidse neve mijn
verdoemt moete de maechscap sijn
ay maechscap wat hebdi mi gedaen
der minnen moetic nu afstaen
godweet bestondi mi niet so naer
sone ware mi therte niet so swaer
en ware mire moyen kint
te minne ware ongevoege dinc
anders dan te rechte behoert
minne nu hebbic di verboert
nemmermeer voert an
en leggic herte no sin an man
sint mi deerste dus es vergaen
soe willic der minnen voert afstaen
ende in enen cloester begeven
daer ic sal bliven al mijn leven
alse macharijs heeft vernomen
dat hellijns sone es datter es comen
doet hem utermaten wee
hine seide min no mee
alsi eerst mochte ruumdi tstede
ende vele sire hogher maghe mede
de duvel woude dies geslachte
hoe groet was hare machte
soe vele warenre graven ende hertogen
die ayoel niet minnen en mogen
ter lozanen voer macharijs van dan
om raet te nemene of hi can
hoe hi mach onneren den jonchere
god gheve hem groete onnere
nu hoert van ayoel den edelen man
soe hi cortelijcst can
sendi om vader ende om moeder
den genen die sweges was vroeder
dan enech die was in de stede
want hi eerstwerf de boedscap dede
sijn vrient de goede seriant
de wech was hem wale becant
hi hadder twee werf ghesijn
enen somer gheladen fijn
met der sendire ter lester vaert
ter eerster drie scoene paert
die bode voer om den here
bi enen lictekene min no mere
hine ware niet comen hine hadt gesien
doe gereiden si hem mettien
wel ghesiert met goeden gewaden
anden hermite namen si met staden
orlof die heileghe man
weende doe si scieden dan
soe leet was hem dat si scieden
hen soude u tonghe bedieden
de vrienlike worde sunderlinghe
de heileghe man woudse gebringen
vier milen dat was hem swaer
soe langen wech ginc hem naer
de heileghe man was cranc
die hertoghe hellijn hilt lanc
die sprake doe si verscieden
dan soude tonghe mogen bedieden
die groetinghe die hi ayoel ontboet
die goeds houde was herde groet
meer dan ic u gesegghen can
doe sciet van hem de heileghe man
hi neech der vrouwen ende den here
manlijc sach anderen nemmermere
de hermite starf cortelike
want hi voer te goeds rike
daer moeten wi alle comen
nu willic de tale vort nomen
van den edelen fransoys helline
ende van anflise der vrouwen sine
si voeren beide metten seriant
ende doerleden menech lant
beide dorp ende poert
ende voeren emmer voert
tes si quamen in ene stat
daer mense ontfinc vele bat
dan ic u gesegghen can
het ontfinkene menech edel man
ende ghebrochtene doer dlant
hi was metten menegen becant
een herde scoene commoenie
brachtene toet in borgoenie
ayoel was daer met groeten spele
hi brachte des heerscaps vele
beide graven ende hertoghen
die goed waren in orloghen
daer was de coninc lodewijc
ende menech ridder uut vrankerijc
ende theerscap van verren ende van naer
macharijs die was mede daer
ende sijn geslechte dat god ontere
wat wisten si al quader kere
de hertoghe hellijn was wel ontfaen
ende groete werdecheit gedaen
de coninc lodewijc scaltene met vlite
van allen evelen moede quite
sire suster hi wel ontfinc
het ware mi te telne lange dinc
soudic al de heren
dienen hieten walecomen
de grave van borges ende de grave van baer
ende de grave van vlaenderen wet voer waer
die hertoghe van brabant entie grave van artoys
ende menech ridder ute boloys
seven bysscoppe hieten wel sijn comen
ende hebbene in haren arm genomen
men quam jeghen hem met processioene
alsemen sculdech was te doene
des anders dages eermen ginc eten
en was mirabeele niet vergeten
want men deedse kerstijn
de coninc was haer peterijn
daer en was niemen in de stede
hine verblide datmense kersten dede
beide graven ende hertoghen
nu seldi weten moghen
alsoe ons orcont dit liet
datmense johane hiet
alsi kersten was gedaen
bereidem dat heerscap saen
ende voeren al sonder bede
tote langers in de stede
men sloech tenten in dat gras
omdat de stat soe vol was
het wasser scoene ende groene
daer si stoeden de pauwelioene
scoenre tente men noyt sach
dan daer ayoel snachs in lach
verweendelike bi siere joffrouwen
wel waendi liggen sonder rouwe
lase dat was jammer neen hi niet
macharijs haddene bespiet
voer mettentijt quam de felle
met meneghen quaden gheselle
die van sinen geslechte waren
wel ghewapent sonder sparen
sijn si stille ten tenten comen
ende hebben ayoele genomen
aldereerst sijn swaert
si scoten an hem ongespaert
ende vingen den edelen man
cortelike voeren si dan
si namen de joffrouwe mede
dat was groete jammerhede
ghinder was groet gescal
ten pauweliunen over al
ende ten tenten harentare
hen vraemde niet van enen hare
eer si ten wapenen waren
was macharijs wech gevaren
met sinen hoeghen maghen
wat dat mochten gedraghen
die orsse diese sloeghen met sporen
dat geroep mochtmen horen
ontfermelike binder stede
alst hem die van buten seden
die uten pauweliunen quamen
het wapendem al te samen
de hertoghe hellijn sprac wats gesciet
bliscap wille met mi niet
si wapenden hem met groter spoet
ende lodewijc de coninc goet
ende van borges de here
hi was tongemake sere
ende menich lantshere mede
si voeren alle buter stede
soe daden bysscoppe ende papen
ridders ende sciltcnapen
ay god hoe droeve was anflise
die heren van hoegen prise
saten op haer orsse goet
ende volgeden met groeter spoet
al dat si gevaren mochten
si verloren dat si sochten
macharijs voer ter lozanen binnen
ayoel mochtemen daer niet gewinnen
men voerese gebonden op paerde
ter lozanen ontbantmense ter vaerde
doe si quamen binder stede
binden kerker mense dede
daer si dogeden grote pine
macharijs ende de maghe sine
hadden de porte gedaen sluten
ende sconincs here daer buten
hine ontsach hem niet een haer
hi hadde de stat gespijst seven jaer
hier op was hi herde coene
dat hi soe vele hadde te verdoene
nu leecht ayoel in den kerker coude
den jammer haddi menechfoude
ende sine joffrouwe de goedertiere
de kerker stont op ene riviere
bi des verraders casteele
die hoghe stont met menegen toreele
de hertoghe hellijn belach de stede
ende de grave van borges mede
ende de coninc van vrankerike was daer
ende die edele grave van baer
ende menech grave ende hertoghe
bereidem te houdene dat orloghe
si swoeren wat dats gesciet
tfelt ter losanen rumen wi niet
sine soudenre eer ligghen seven jaer
haren eet maecten si waer
seven jaer lagense voer losane
hen vroemdem niet van enen spane
alle de pongise diese daden
mochten macharise niet scaden
die rone liep om de stat soe breet
hine achte niet op sconincs eet
hoert van ayoels wijf der goedertiere
het was haer comen in quader maniere
doe mense te lengijs bruut brachte
wert si met kinde ter eerster nachte
doese macharijs te mettene vinc
hoert hier ontfermelike dinc
de vrouwe lach onsochte daer
ende wert met kinde swaer
ter negender maent lach de vrouwe
god die goet es ende getrouwe
verledechse van twee cnapelijn
de scoenste die mochten sijn
dit was snachs in den eersten slape
hoert vanden kerkercnape
die ayoel ende sijn wijf te wachten heeft
anden kerker dat hi leecht
ende hoerde de kinder weenen
hi begonde hem vereenen
ende ginc hem cleeden met groeten ghere
ende liept segghen sinen here
macharise den fellen dief
hi seide cnape ic hebbe di lief
soe sal sijn verdrinct de drachte
nemmermeer en comt geslachte
van hem die mi onteren sal
ic mach prisen mijn geval
sijt meysken ofte cnapelijn
bi gode het sal verdronken sijn
mettesen quam hi ten kerkersteene
ayoel nam tkint tusschen sijn beene
ende decket tusschen sine hame
het was hem herde onbequame
dat hi sijn ander kint sach dragen
uten kerker dat sware claghen
en gescreve gheen man
macharijs dedem dan
doe hi clam uten kerkersteene
hoerde hi dander kint weenen
doe keerdi ende halet mede
doe hadse de verrader bede
hi toeget hermengerde sinen wive
de kinder waren de scoenste van live
die ieman met oegen sach
daer te voren op genen dach
si hadden de figure algader
achter ayoele haren vader
de vrouwe hads jammer groet
haer ontfermde selker noet
datmen de kinder sal verdrinken
de suete god wilder gedinken
sijn oegen sijn altoes ontdaen
hi wilde den kinderen te hulpen staen
sinen inghel hi comen dede
ten visscher van losanen der stede
gheen visscher hiet tierijn
hi hadde menegen dach gesijn
vesschere in die riviere
hi lach bi sinen wive der goedertiere
dingel hiet hem sijn scepelkijn
ghereiden ende dat nette sijn
ende varen onder den casteel
dies ne laet om geen riveel
mijn here god diet di gebiet
stant op ende en lates niet
die coninc slaept ende al sijn here
dine sal gescien gene dere
god sal di wel versien
dine sal niet messcien
doe datti mijn here ontbiet
mettien dingel danen sciet
helpt god sprac de vesscer tyrijn
here gebenedijt moeti sijn
dat ghi mi die werdechede doet
lietict ic ware onvroet
selken dienst alsic can
met groter haest dedi an
sine cleeder alsoe saen
essi tsinen scepe gegaen
ende warp sijn net in sonder riveel
doe hi quam onder den casteel
alse die vissche wilde vaen
doe hoerdi waer quam gegaen
macharijs sceldende alse een wijf
hi swoer wechte ghi selt u lijf
verliesen al hadt mijn wijf gesworen
si waende mi verdoeren
dat ic ayoele vrucht sal laten
de vesscher vervaerdem utermaten
doe hi macharise hoerde
spreken dese felle woerde
onder de brugghe stac hi tscepelijn
om dat hi niet bekint soude sijn
het was donker van der nachte
want hijt niet gesien en mochte
die verraders sijn comen uten lichte
van der zalen ende seiden wichte
ghi selt baden sonder waen
doe was hi op de brugghe gestaen
ende werpse in die riviere
de vesschere goedertiere
ontfincse daer in sijn net
si worden te gemake bet
dan die verradere weet
hi dedem ter zalen gereet
ende de vesschere tierijn
roeyde wech ten huse sijn
sijn wijf lach ende soechde haer kint
doe seidi haer dese dinc
hoe dat hi bider goeds crachte
die twee kindere brachte
die vrouwe was godevruchtech sere
si nam de kindere biden ghere
si gincse verwinden warme
here ayoel seit si arme
ende hoe jammerlijc eest u comen
macharise moete god verdoemen
dat hi dus sonder kerstenheit
dese kinder woude hebben bereit
si soegede de kinder vriendelike
vrouwe bi gode van hemelrike
hier en mogewi niet langer bliven
macharijs soude ons doen ontliven
constent mine gebueren verstaen
die niemare soude saen
ten hove voer de heren comen
dan worde ons allen dlijf genomen
doe soe seide svesschers wijf
alsoe wi best behouden dlijf
soe vandet raden ende daertoe sien
wat dat ons mach ghescien
ic soude mi eer uten lande doen
wullen ende sonder scoen
ende laten mijn kint altemale
eer ic dese jonghe smale
liete verderven bi miere trouwe
onse here ende onse vrouwe
souden ons eeschen haer kerstenheit
trouwen ghi hebt waer geseit
seide de visscher tyerijn
sine dorsten daer niet langer sijn
si reiden hem met groter crachte
ende voeren binnen der eerster nachte
over de rone met groeter vaert
ende daden hen te venissien waert
haer kint was wel naer
out derdalf jaer
dat spaende si ende soechde dander twee
die moetheit dede haer dicke wee
doe de kinder waren tharen ouden
was hem de dienst wel vergouden
soe langhe voeren si tsamen
dat si te venissiÃ«n quamen
tierijn conste dienen wale
voer den coninc gratien in de zale
quam hi hi constem wel gelaten
onder hoghe liede daer si saten
hi groete den coninc milde
ende vraechde of hine onthouden wilde
hi seide vrient wat condi doen
here alsoe help mi sente symoen
ic can vesschen met netten
ende een eten wel besetten
dienen ende ter tafelen draghen
ende herde wel soe canic jagen
oec canic vogelen ter rivieren
ende vaen wilde pluvieren
doe antwerde de coninc gratien
vrient al constu vanden mensten plien
ic soude di onthouden gerne
goets cnapen steet mi niet tontberne
segt mi dat u wel moet sijn
sijn de jonghe kinder dijn
die twee scoene die dat wijf
bringt si hebben soe scoene lijf
hen was noyt arm knecht
die wennen conste selke drecht
doe sprac de visscher tyerijn
here ic houdse over mijn
antwerdi den coninc nader sprake
ende seide het doet mi noetsake
dat ic uut minen lande moet sijn
here dese kinder sijn noch niet kerstijn
doe seide gratien met desen
vrient si selen kersten wesen
de coninc ontboet sinen capelaen
die priester doepese saen
de rike coninc gratijen
dede alse edel man soude plien
deen kint hief hi selve daer
ende dander een ridder voerbaer
deerste datter geheven was
was geheten thomas
ende dander manassier
hen waren ghegeven presente dier
alse selken heren wel betaemde
want hi hem herde lettel bewaende
der groter eren enter vramen
daer si sident toe quamen
here seide ayoel toten coninc gratien
dese twee kinder die ter maeltijt dien
biddic u dat ghi met mi laet varen
ans mi god ic salse bewaren
doe seide gratien de coninc
in warendere u om gene dinc
al haddicse gewonnen met minen live
bi minen wijfliken wive
ic ne ontseidse u niet met u te vaerne
hen ne steets oec niet te spaerne
te leerne dat ridders toebestaet
de joncheers hoerden der heren raet
si waren utermaten blide
dat si mede soude riden
ende wapenden hen altemale
dat daer was in de zale
ende binnen der stede ende overal
die bosinen maecten groet gescal
meneghe vrouwe ende damoysele
baden sonder riveele
over hare man ende hare kinder
het porde algader ghinder
al dat daer was si voeren voert
there lach buter poert
ende ontbeiden die van binnen
daer mochtemense saen bekinnen
scoene banieren menegertiere
op twee orsse rike ende diere
sat tumas ende manesier
ghene twee joncheren fier
voeren ayoele altoes bi
ghene lantshere vri
besach die kinder herde vele
sijn herte hadde gesijn vol spele
haddi hem bemoet dat sijn kinder
hadden geweest die voeren ginder
teerst dat si quamen bider stat
over waer seggic u dat
ende de coninc gracien
men ginc daer stellen engien
magnelen ende tribuken
daer moeste sine bliscap luken
menech sarrasijn inder stede
selken steen men daer worpen dede
die inde stat maecte selc gerochte
ende al verduwede dat hi gerochte
de steene daer bedichte vlogen
ute tribuken ende nut soghen
elc was gestelt na sinen engiene
doe bereiden hem de payene
om te ridene buten mure
ende te genietene der avonturen
doe si binnen gewapent waren
ghereiden si hen sonder sparen
ende daden de porten ontsluten
teerst dat sire quamen buten
waren si stoutelike bestaen
de porte was hen ontdaen
ayoel ende sine twee kinder
ondergingen hen de porte ginder
ende de coninc gratien
si voeren den sarracinen dien
men sloech op hem si werden hem vaste
noyt ontfinc man soe felle gaste
ayoel sloech dat voer hem quam
waest ors ofte man
tumas ende manesier
vochten alse twee leeuwe fier
die hem onthouden jegen den spiet
ayoele wonderets alsijt siet
van den slagen die si sloegen
ende tswert soe bagelike droegen
de coninc gratien haddem doen leren
alderhande keren
dat edelen man toebehorde
si consten van orde torde
met bokelaers ende met swerden
die scoene joncheers begerden
al te conne dat ridderen bestoet
gratien de here goet
deet hem leeren vriendelike
noyt en quam hi in genen rike
daer hi kinder soe wel leren sach
dat sceen daer wel op dien dach
soe menegen alsi versloegen
de sarrasine niet en loeghen
men sloechse doet altemale
hem en halp halsberch no helm van stale
sine moestenre alle bliven doet
god die troestere es in alre noet
vertroeste graciene wale
hi wan porten ende sale
staden ende casteele al
het gaf hem op groet ende smal
voert al sonder vechten
sine mochten hem niet berechten
gratien mannet met sinen lieden
eer si danen scieden
daden si kersten die hem opgaven
doene wasser geen langer dagen
de coninc hadde gemannet sijn stede
met sinen mannen die hire in dede
ende sine casteele doe keerde hi
ende met hem menech ridder vri
beide sciltcnapen ende knechten
nu sal hem baselie moeten berechten
met anderen volke dat hem sal comen
casteele ende porten sijn hem genomen
die hi gewonnen hadde te voren
nu sal hijs clagen sinen toren
alse hijs de waerheit heeft vernomen
maer hem sal groete hulpe comen
dat elken kersten wonderen mochte
die soete god die ons cochte
moete onteeren de sarrasine
wat leede ende wat groter pine
berieden si den coninc gratiene
die vermalendide payene
gracien es gekeert in sine borghe
blidelike ende heeft clein sorghe
om den toren die hem naect saen
de heren hebben hem te gemake gedaen
int palas ende overal
onse liede hadden groet geval
na dat stoet hen somen
dat hen torloghe soe es comen
ende tsorcors van ayoele den edelen man
de coninc hem vraghen began
om sine name dat hise hem seide
here seiti bi waerheide
ayoel soe benic genant
in steden daer ic ben becant
verder en liet hi hem niet bekinnen
de coninc danctem met groter minnen
der eren die hi hem heeft gedaen
dese tale heeft verstaen
de vesschere her tierijn
hi dede hem ten huse sijn
dat hi van den coninc helt
sinen wive heeft hi getelt
dat ayoel es die daer es comen
wat rade wert hier genomen
willewine verbliden van sinen kinder
en gewages meer no minder
seide de vrouwe godweet
nemmermeer verwondi u leet
dadise bekinnen algader
ende den heren allegader
wi sijnre met comen te groter ere
mijn herte mint de kinder sere
om gene dinc die wesen mach
en doeter ons af gewach
de vesscher dede haren wille
si verholent beide stille
ende na derre tale
dedi hem weder ter zale
tes conincs gratiens hove
daer men met groeten love
diende ter maeltijt int palas
ende doet na etene was
ende de tafelen opgedaen
saghen si ter zee wert saen
ende worden sciere geware
van enen scepe dat quam dare
daerinne stonden twee zele
ane de baniere kinden si wele
die boven anden maste blayde
alsoe si metten winde wayde
si bekinden teeken sniemen
ende bereidem daer ten riemen
in de galeide met groeter vaert
die daer quam te lande waert
dat was des conincs swaselinc
hier seldi horen vremde dinc
van enen herde fellen kere
hi was coninc ende overhere
van mersaelien ende eggermort
hem behoerde meneghe port
op de marine ende menech lant
over fel wassi becant
herijn was sijn name
hoert waertoe hi gerne quame
coninc te sine in dat land
van gode moet hi sijn gescant
want verranesse wildi plien
den goeden coninc gracien
micti te vergevene met venine
hi duchte clene der hellen pine
sire suster micti alsoe te doene
ende florenten der scoene
der scoenster joffrouwen diemen vant
dus waendi wel hebben dlant
vc man bi ghetale
brochte hi tarnassche wale
ende twee kinder van fieren sinne
hoe lettel weet de coninginne
haers boeders felle kere
gratien dedele here
ontfinc sinen swaselinc wale
vriendelike met sueter tale
ende floretten moeder de coninginne
ende de joffrouwe met bliden sinne
si hiet haren oem wale sijn comen
ende hare twee neven daer wert ghenomen
groete ware van sinen lieden
niemen en soudu bedieden
de groete feeste die daer was
beide in de zale ende int palas
de coninc waent dat hijt heeft vernomen
ende hem te hulpen es comen
jeghen de sarracine waenthi wale
om sine ridders altemale
het was scoene volc dat hi brochte
ende dat wel orlogen mochte
die vanden lande waren vroe
dat hen selke hulpe quam toe
want si waenden alle tsamen
dat si hen te hulpen quamen
men ontfincse wale
de feeste was groet inde zale
des morgens alst began dagen
ghereidem ayoel ende voer jagen
in een wout hiet bonifael
ayoel de here noyael
was getrouwe met herten fier
soe was tumas ende manassier
noyt hadden kindere man soe lief
bedi seecht waer de brief
want men leset in latine
om engeenrande pine
noch om lief noch om smerte
en mach liegen getrouwe herte
de kinder gereidem ter jachte mede
ende voeren met ayoele ter stede
si leden berghe ende dale
doe si quamen te bonivale
int wout dat groet was ende wijt
ontbonden sise in corter tijt
die daer quamen metten honden
teerst dat si uten letsen sprongen
worden si van enen ever geware
de honde husde hi harentare
soe scoene jacht heeftmen selden gesien
die ever settem vaste ant vlien
ayoel volgede hem vaste an
men vant lettel enegen man
die bat der jachte conste plegen
die honde souden node begeven
den ever ende volchden hem naer
al was hi vet hine was niet swaer
int wout soe dedi vele kere
soe langhe jaechden dedel here
dat hine met sinen spiete doerreet
want dyser in sine huut sneet
al waest starc ende dicke
hi brachte den steke te ghemicke
de herte cloefdi hem ontwee
doene letti min no mee
hi sette den horen an sinen mont
ende dede tumase cont
ende manessiere die met hem quamen
doe si den horen vernamen
wisten si wel dat dever was gevaen
ende gingen vaste met sporen slaen
ende volgeden den weghe voert
daer si den horen hebben gehoert
de jagers volgeden vaste mede
die scoene joncheers bede
hadden gevangen een hert ende een ree
sine letten niet mee
alse ayoel de kinder sach comen
de jagers hebben den ever vernomen
ende turstene in corten stonden
maer men gaeft den honden
dat sire af te hebbene plagen
ayoel en woude niet langer jagen
hi sach wel hi hadde venisoens gnoech
die dach was nochdoe vroech
sine maecten geen langer beeden
si keerden binder steden
de coninc gracien wert doe
vanden venisoene vroe
ayoele wiste hijs groeten danc
van der jachten altehant
gincmen braden dat venisoen
coken ende garsoen
groet was de feeste op dien dach
want men lievelike plach
des heren die daer es comen
want niemen heeft vernomen
sonder hi ende sine kinder
bi wat redenen hi was ginder
sine ridders haddent in dien verstaen
dat hijt in dogeden hadde gedaen
om te helpene den coninc
sine peinsden niet om selke dinc
die hi begeerde hare here
veertien daghe of lettel meere
was de verrader daer te hove
daer men hem diende met groten love
de feeste was daer menechfout
hi voer hem mergen int wout
dat bonivael was genant
want men geen scoenre en vant
noch beter jachte te wilden dieren
der ayoel die goedertieren
voer hem daer mergen mede
hen was ridder in al de stede
sine prijsden die ayoel saghen
hi conste soe wel jaghen
ten wilden everen dan
het wonderde meneghen man
dat hi was soe volmaect
in allen dogeden wel geraect
de heren jageden alle dagen
herde wel bequam hem diagen
den quaden fellen tyrant
ende dat hijt daer soe scoene vant
beide lant ende foreest
want hi herde cleine vreest
hine saelt hebben altemale
eens dages keerdi ter zale
vanden lantscape was hi vroe
mocht hem comen alsoe
alse hi peinst so ware hi blide
men maecte daer blide tide
men leide tafelen sonder waen
de hoechste gingen voren dwaen
na den coninc ende de vrouwe
ayoel de getrouwe
dwoech daerna ende herrioen
ende daermede een hoghe baroen
de hertoghe lovelijc
die here was van brusewijc
de coninc bestont hem naer
hi hadde dorloghe swaer
metten coninc helpen houden
hi was godevert gescouden
alsoe was hi genaemt
want hem edelheit betaemt
ende miltheit ende hoveschede
de coninc gracien dede
ayoele hem sitten bi
in dander side herri
de hertoghe sat der vrouwen naest
daer en was niet gehaest
vander maeltijt men diender wale
daer was groete feeste in de zale
men gaffer negentien gherechten
vb deen naden anderen de sciltcnechten
dienden daer met groten love
alse men pleet te selken hove
tumas constem gelaten wale
te dienne metter scoenre scale
scinkedi den coelen wijn
graciene den coninc fijn
ende sire vrouwen der coninginnen
bi hem stoet met soeten sinnen
sijn broeder manassier
ayoele den here fier
diendi alsi wel conste
ayoel die hem wel onste
ende sire kinder gedochte verseec
wat si daden hem wel geleec
ende hi qualijc eten mochte
alsi siere kinder gedochte
want hi waent dat de sine
daer hi omme doget groete pine
waren verdronken ter lozane
alsoemen hem dede te verstane
hi hadde die gehouden over sijn
ende de jonghe tierijn
dien si hilden over broeder
waende wel dat si een moeder
hebben ende enen vader
neen si sine slechten niet te gader
wat dag geen wonder en was
bet voert diende int palas
die sone des verrader
hi wiste wel algader
wat dat daer gebrouwen was
een gerechte alsict las
dat voer den coninc soude comen
heeft de verrader genomen
ende veninet alse hi hem keerde
alsoe alse hem sijn vader leerde
dedijt ant gerechte saen
tumas heeft tgerechte ontfaen
het dochtem een deel te vet
mer een ander onderreghen bet
brachte een ander seriant
thumas wisseldet te hant
ende deet staen voer sinen here
want hi kinde wel de kere
welc hem best bequam
tgherechte dat hi teerst nam
dedi voer den hertoghe staen
sijn scotelgenoet sonder waen
