ons maect cont die aventure
van enen riddere nu ter ure
die moriaen was geheten
som die boeke doen ons weten
dat hi perchevals sone was
ende som boke secgen oec das
dat hi was acglavaels soene
perchevaels broder was die goene
ende so was hi perchevaels broder kint
want men wel ter waerheit vint
dat perchevael ende mede galaet
beide bleven dat wel verstaet
maget doet biden grale
om dit secgic van perchevale
dat sijn sone nine mach wesen
maer ic hebbe in boken gelesen
dat moriaen was sijns broder sone
ende an ene morinne was die gone
gewonnen ende oec ten selven tide
dat acglavael sochte wide ende side
lancelote die verloren was
alsmen hier te voren las
ic wane die gene di lancelote maecte
dat hem in sijn dichten vaecte
dat hi vergat ende achterliet
van moriane dat scone bediet
mi wondert wies si hen onderwinden
die dichten wilt ende rimen vinden
sine volbrachten daer af die tale
die coninc artur sat tenen male
in bertangen ende hilt hof
om te merre sinen lof
ende daer die hoge liede saten
over die tafle ende aten
quam een riddere in gereden
het was in arturs tiden seden
datmen gene porte sloet
noch weder cleine no groet
waer so die coninc hilt hof
wie so wilde ginc in ende of
dus quam die riddere in gevaren
daer die hoge liede waren
al woude hi beetten hine mochte
hi was gewont so onsochte
het stont den riddere herde onsiene
hi hadde wonden meer dan tiene
vander minstere en soude wesen
te rechte en geen man genesen
dus quam die riddere beraden
sine wapine ende sine gewaden
ende sijn ors scone ende groet
dat was al beverwet roet
algader met sijns selfs blode
den riddere was wee te mode
ende hi was gewont onsochte
nochtan groetti so hi best mochte
alle die heren vander zalen
maer heme gebrac daer der talen
dat dede hem die sware smerte
vanden lede van sire herte
ende min her walewein die dede
dicke menege hoveschede
want hijs al sijn leven plach
tirst dat hi den ridder sach
spranc hi op al sonder beide
ende hivene uten gereide
ende setten vanden orsse op deerde
den riddere dien so vele deerde
hine mochte sitten no gaen
noch op sine vote gestaen
doe dedene walewein dragen
daerne die hoge liede sagen
an dene side vander zale
om te verhorne die tale
op ene coetse herde sochte
doe hi met pinen spreken mochte
hiet hi datmen hem dade uut
al dat hi hadde toter huut
ende datmenne warme decke
ende bereide ende berecke
ende gave hem soppen in wijn claer
her walewein soude hem daer naer
begaden alsmen pleget wonden
men hadde niet te dien stonden
arsatere vonden alsoe goet
alse verre als god de sonne scinen doet
van dat hi hem wilde onderwinden
ende daer hi dlijf an conste vinden
dat en mochte niet bederven
noch van genen wonden sterven
doe seide di riddere dire lach
wacharme ende ic en mach
noch weder eten no drinken
di herte begint mi ontsinken
di ogen beginnen mi vergaen
ic vruchte ic sal sterven saen
maer haddic gemogen leven
ende mi god hadde gegeven
soe dat sijt alle hadden geweten
die bi mi nu sijn geseten
ic hadde gerne mine gedochte
geseit den coninc daer icken om sochte
al ut ende ut van inde torde
dat ic nine loge van enen worde
alsic best conde genomen
noetsake dede mi hier comen
doe seide walewein die gode
her riddere nu sijt al sonder hoede
vander doet op desen tijt
ic hope gi hebben selt respijt
want ic salu hulpen sciere
doe trac hi ut sire aluwire
een cruet dat was also goed
dattet stelpte mans bloet
ende verlichte al ongesonde
hi staecs den riddere inden monde
ende deets hem eten allettelkijn
doe verlichte therte sijn
ende begonste drinken ende eten
ende sijns leets vele vergeten
tirst dattie dinst was gedaen
quam die coninc artur gegaen
toten riddere daer hi lach
ende seide god geve u goden dach
live her riddere maect mi cont
wie heeft u dus sere gewont
ende quaemt bi uwen scouden
ende bleeft den riddere onvergouden
die u dede dit sware verdriet
doe hi achters van u sciet
die riddere seide ic maecs u vroet
toten coninc die vor hem stoet
ic hebt gesekert ende gesworen
mijn eet en blieft niet verloren
ic saelt u secgen over waer
dies es leden seven jaer
dat ic onderginc van gode
doe dwanc mi so deermode
dat ic ne wiste wat verteren
doe moestic mi met rove generen
mine tienden waren vercocht
ic hadde min goet al over brocht
ende min erve ende min leen
soe dat mi en bleef ne geen
van al dat mi min vader liet
doe hi vander werelt sciet
mi en was een twint niet bleven
ic hads vele dor gode gegeven
want ic harde lange stonde
tornoye ende tafelronde
daer ic min goet al verteerde
wie soe smijns iet begerde
waest dor dere waest dor gode
was hi knape was hi bode
hine keerde niet omberaden
in stont heme in staden
die iwent ane mi sochte
tes ic min goet over brochte
doe moestic varen achter lande
ic moets lien al eest scande
wie so quam in min gemoet
vordi penninge of ander goet
waest pelegrim oft coepman
ic dede den raet dat ict gewan
mi mochte lettel goeds ontgaen
ic hebbe menege ondaet gedaen
nu es leden die derde dach
dat ic voer om min bejach
een riddere quam in min gemoet
sijn ors docht mi wesen goet
dat ict begeerde vor alle dinc
ende daer ic naden breidel vinc
ende icken beten hiet op deerde
was hi gereet met sinen swerde
ende gout mi so met enen slage
dat ic vergat al mire mage
ende al dat mi nie toeginc
sulc was di slach die ic ontfinc
wat ic mi keerde ter were
en besloet mi niet ene pere
sine slage waren so groet
en wogen seerre dan loet
hi dorsloech mi mine wapine
dats ter meneger stat in scine
dor min lijf ende dor min been
van mi ne droech hi slach ne geen
die hem comen mochte te deren
daer moestic hem sekeren ende sweren
ende oec min trouwe geven
om te lingene min leven
dat ic tot u hier comen soude
also scire also houde
alsickere mochte geriden
ende langer niet ontbiden
ende leveren mi u gevaen
ende ic hebt also gedaen
want ic come u te genaden
van allen minen mesdaden
die ic ter werelt nie gewrachte
waest in daden waest in gedochte
doe seide die coninc weetti iet
wie hi was ende hoe hi hiet
die u nu sinde hareward
ende hoe gedaen was sijn part
oft wat tekene hi draget
die riddere seide des gi mi vraget
en canic u niet gemaken vroet
maer hets al roet als een bloet
des ridders ors ende sine wapine
ende hi es een waloes in scine
bi sire talen ende bi al dien
dat icker ane conde gesien
daer toe es sine macht so groet
ic waen men nigeren sine genoet
ne soude vinden in kerstenhede
noch so goden riddere mede
dat magic arme secgen wel
dat mi dongeval gevel
dat ic quam in sijn gemoet
dor ander sake dan dor goet
doe seide di coninc artur voren
dat sijt alle mochten horen
dat min her perchevael ware
hi nam hem selven biden hare
ende traect sere van evelen moede
ende sprac al benic here van goede
ic mach secgen vrindeloes
sint ic perchevallen verloes
dat magic secgen harde wel
ende mi dongeval gevel
dat hi wille hadde ende gere
te sokene tgrael ende spere
dat hi vinden nine can
heeft hi mi menegen ondegen man
te minen hove gesint gevaen
dor ondaet dise hadden gedaen
ende die hi met sire cracht dwanc
nember moesten sijs hebben danc
nu ne hebbic ridder so gedaen
die dor mi nu dar bestaen
dat hi mi perchevale sochte
ende te minen hove brochte
ic benre sere gecrinct of
ende min lant ende min hof
dat ic sijns hebbe gedeert
so lange ic benre bi onteert
dies benic oec boven mate
drove doe sprac die drossate
her keye ic salne halen godweet
wedert perchevale si lief oft leet
ende bringen hier tuwen hove
dien gi priest van selken love
nu geloves mire tale
al ware hi gegoten van metale
ic bringene levende ofte doet
biden here die mi geboet
her coninc es dit u nu gnoech
doe stont artur ende loech
ende alle die ridders die horden
keyen secgen dese worden
doe seide die coninc weder
her keye legt dese tale neder
gi sout u scamen te rechte altoes
daer gi horet nomen den walois
hebdi nu al rene vergeten
des gi u hier vore had vermeten
gelijc dat gi hier nu doet
ende gi quaemt in perchevaels gemoet
doe gine een stic had gesocht
dies waerdi harde ombedocht
gi wanettene bringen jegen danc
die riddere hine was niet so cranc
hine stac u dat u wel sceen
dat gi braect u canefbeen
ende dede u oec met onneren
beide die vote opwerd keren
haddi gewilt hi had u doet
idel beroem es scande groet
ende hordic u meer gewagen
dat gi naden riddere jagen
wout ic sout u weten ondanc
hi acht luttel op u bedwanc
daer moet een ander ombe riden
salic getroest werden ten tiden
van desen riddere nu ten dage
her walewein sprac het scient ene sage
her keye dat gi ons gewaget
wanner dat een man daget
ende dattene god so lange spart
dat gaet ten hondert jaren ward
so werd hi een deel onvroet
also donct mi dat gi doet
nu geloves mire tale
quaemdi noch an perchevale
ende leidi hem iet te voren
anders dan hi wilde horen
biden here vanden trone
gine dorstet willen om conincs crone
die hier here es vanden lande
hi soude u doen so grote scande
ic kinne so wale sine seden
dies es lange wile leden
wanneer hi es wel gemoet
ende men belgen nine doet
soe es hi sachte als een lam
maer alse menne maket gram
dan es hi tfreesselijcste diet
dat god nie gewerden liet
dus gedaen sijn sine maniren
hi es hovesch ende godertiren
jegen arme ende jegen rike
ende jegen die werelt gemeinlike
alsmenne belgen nine doet
maer alsmen verwandelt sinen moet
sone vondemen nigeren sine genoet
alt selve seide her lanceloet
ende alle die waren in die zale
volgeden heren waleweins tale
ende gaven perchevale lof
daer was menech drove int hof
omden coninc haren here
omdat hi hem mesliet so sere
doe seide der aventuren vader
bi ons heren macht algader
ende bi hem selven namelike
die here es in hemelrike
nu ne licgic nembermee
boven enen nacht of twee
in sal riden toten stonden
dat ic perchevale hebbe vonden
ofte dat ic hore enege niemare
waer dat hi becomen ware
ende ic salne te hove bringen
welt hijs mi dan gehingen
ende hire met mi wille comen
in wille mi vorder niet beromen
doe seide artur godeweet
dits mi beide lief ende leet
gerne soudic perchevale sien
mochte mi tgeluc gescien
ende qualike magic uwes ontberen
dus hebbic bliscap ende deren
maer trouwen neve dats mi leet
soudi breken uwen eet
nu gereit u dor u doget
ende rijt wech so gi irst moget
ende soeket mi perchivale
doe spranc op met deser tale
mijn her lanceloet van lac
hi quam doe vort ende sprac
ende seide hi sout aventuren
ende nemen dats hem mochte geburen
ende perchevale soeken varen
in allen landen harentaren
ende magic gevinden den ridder fier
opdat ic mach ic bringen hier
ic sal mi gereiden ende henen riden
ic wille langer niet ontbiden
mi donct ane des conincs tale
hine hebbe perchevale
hi sal werden uten kere
ic sal wech riden dor sine ere
doe seide artur die coninc
her lanceloet van derre dinc
soe waent u bat beraden
het mochte mi lichte sere scaden
souden mi mine ridders ontriden
ende quamic in orlogen ende in striden
alsic dicke hebbe gedaen
het mochte mi lichte te quade vergaen
ic hadde lant ende crone verloren
over menegen dach te voren
en hadden mine ridders gewesen
bi hen benic al genesen
doe seide min her lanceloet
biden here die mi geboet
ende ten joncsten dage sal domen
come datter af mach comen
sint dat walewein henen rijt
ic ben die na hem niet ontbijt
ic sal proven omme geval
ende aventuren al jegen al
wat dat ic van gode houde
want hi sochte mi met gewoude
doe ic was in hemeliker stede
ende brachte mi te hove oec mede
om dat benic hen sculdech trowe
het weende al vrowe ende joncfrowe
ende ridderen ende knapen tien tiden
om dat lanceloet wech wilde riden
her walewein die ne vergat niet
dat hi den gewonden riddere behiet
dat hine wel soude genesen
ende ginc daer hi lach mettesen
ende verbant hem al sine wonden
ende begadese soe tien stonden
dat si genasen eer iet lanc
het moeste genesen an sinen danc
daer hi die hant ane dede
alle die vanden hove mede
waren drove om haer vermeten
daer was des avons lettel geten
om die heren die tien tiden
smargens wilden henen riden
nu selewi swigen van deser clagen
ende van waleweine vort sagen
ende van lancelote nu ter steden
die nu beide en wege reden
daventure doet ons gewach
des margens alst was dach
voren si wech alle beide
menege wustine menege heide
ende hoge berge ende dale
om te vindene perchevale
maer dats pine jegen spoet
sine mochtens niet wesen vroet
des hadden si menech swaer verdach
ende recht opten negenden dach
quam een ridder jegen hen gereden
op een ors van sconen leden
ende wel gewapent daer toe
hi was al sward ic segt u hoe
sijn hoeft lichame ende hande
was al sward sonder sine tande
ende wapine ende scilt sekerlijc
was al enen moer gelijc
ende alse sward alse een raven
hi dede sijn ors serre draven
ende lopen sere mettien
doen hi die ridders hadde versien
tirst dat hise hadde gemoet
ende deen den andere gegroet
sprac hi te lancelote saen
riddere nu doet mi verstaen
van ere dinc die ic begere
oft wacht u jegen min spere
ic wille weten die waerhede
ic sal u secgen minen sede
wat riddere daer ic come an
al ware hi starker dan vif man
ende ict wiste wel te voren
in liet dor vaer no dor toren
in soude jegen hem vechten
ofte hi soude mi berechten
bericht mi ridder bi uwer trouwen
anders maget u wel berouwen
die beste waerheit die gi wet
dat ic u sal vragen ende nine let
doe seide min her lanceloet
ic ware mi vele liver doet
dan mi een ridder dwingen soude
van dies ic doen nine woude
die lachter en gesciet mi heden
oft gi wilt volget uwer seden
ic vechte houder dan ict late
om te vellen uwe onmate
want ic begere niet den vrede
ic wille noch heden u onsede
vellen oftic sterve inden wille
die swerte hi en hilt niet stille
die op lancelote was erre
hi omhaelde sinen loep verre
ende verrechte sijn spere
alse die te vechten hevet gere
mijn her walewein hilt besiden
daer die andere souden striden
ende pensde in sinen moet
alse die hovesch was ende vroet
dattet ware dorperhede
ende geens goeds ridders sede
datmen enen ridder verlode
ende meer dan een man bestode
hine sage dat an sijn leven ginge
dan ward tijt dat hijt anevinge
ende stonde sinen vrient te staden
oft hine te sere sage verladen
hier bi hilt walewein al stille
als een di vechten nine wille
noch breken die gerechte wet
nochtan waende walewein bet
dat ware die duvel dan een man
daer si waren comen an
maer dat hine horde nomen gode
men had hem niet mogen ontstriden ode
hine ware di duvel oft sijn geselle
ende ware comen uter hellen
omdat sijn ors was so groet
ende hi was merre dan lanceloet
ende daertoe sward alsict seide
dus quamen si te gadere beide
die riddere ende her lanceloet
manlijc hadde een spere groet
si brakense ontwe alse riet
maer manlijc en velde anderen niet
si bleven op harre orsse beide
elc trac tswerd uter sceide
ende gingen hen daer onderslaen
en had god selve niet gedaen
si waren scire bleven doet
haer slage waren soe groet
te rechte souts geen man genesen
al had middernacht gewesen
ende alse donker alst noit was
men mochte blomen ende gras
hebben bekint vanden lichte
die sparken vlogen so bedichte
uten helmen ende uten swerden
ende vilen neder opter eerden
die smet di hare wapine wrochte
ic secge hise nine mescochte
hi verdiender meer goets an
dan artur nie gewan
elken man talselker noet
die riddere ende her lanceloet
deen wilde den anderen wiken niet
toter wilen datse sciet
her walewein met sire bede
ende hi elken achter trecken dede
want hem dochte jamber groet
soude daer deen ontfaen di doet
ende hi saget te voren wel
hare slage waren so fel
die si slogen met groten nide
het hadde geduert onlange tide
sine hadden sulke wonden ontfaen
dat over den enen hadde gegaen
ende lichte over hen beiden
doense walewein hadde gesceiden
diese beide moede gnoech sach
hi spac an so hi irsten mach
toten swerten hets onsede
dat gi pleget ende doet mede
gi sijt hier af nu ontweget
haddi hoveschelike gevreget
daer u die sin toe hadde gedragen
die riddere hads u gewagen
ende hads u bericht geerne
dat wetic wel ende niet te seerne
gi sijt dul ende oec ries
ende deen sal bliven int verlies
van u beiden gi ofte hi
van desen soe ontsie ic mi
gine toenter ander redene toe
die swarte riddere antwerde hoe
sprecti dus te mi ward
waendi dat ic ben vervard
te vechtene jegen u beden
al hebdi noch gesijn versceden
dor die vrese vander doet
al ware die een her lanceloet
ende dander arturs suster sone
dese twe di sijn gewone
te hebbene prijs ende lof
boven alle die sijn in arturs hof
dies hebbic dicke horen gewach
maer ic ben dise noit ne sach
in vloe hen beiden niet enen voet
doe pensde walewein in sinen moet
wi waren dul ende onwijs
die ons geeft so groten prijs
wine daden onse hoveschede
al hier jegen hem ter stede
maer mijn here her lanceloet
hi hadde ember wille groet
te verwinnen die battaelge
ofte te speelne ter faelge
ende walewein diet wel bekint
bat lancelote oft hine mint
ende den coninc sinen here
dat hijt dade dor hare ere
ende hilde daer allettel stille
ende lite hem secgen sinen wille
ende ic maens u bider trouwen
die gi sijt sculdech mire vrowen
die mins oems wijf es
her lanceloet seide sijt gewes
en haddi mi niet dus dire gemaent
des sijt seker ende nine waent
ic soude mi wreken of bliven doet
dat mi dese riddere sonder noet
met eenwige dus bestoet
ende met slagen overloet
maer omdat gi mi so dire besweert
ic ben die hem nine deert
dor goet datmen mi geven mochte
en ware oft hi mi irst besochte
ende alst u selven donct tijt
lecgic den eenwijch in respijt
also mote mi god beraden
ende bringen ter genaden
dat ict nine doe dor bloethede
maer dore u ende dor u bede
dus warense alle iij int plein
echt spac min her walewein
toten swerten gi sijt onvroet
dat gi sulke sake doet
al eest u noch ons vergaen
gi moget lichte dat bestaen
het sal u costen u leven
ic sal u goden raet geven
secget mi u noetsaken
magic ic sal u vroet maken
des gi den riddere sout hebben gevraget
die noit dor man so was versaget
die hi van sinen orsse vel
die swarte sprac gi segt wel
nu manic u bi aldien
die ridderscaeps nu plien
ende bi waleweine oec te voren
die de beste es utevercoren
hi ende mijn her lanceloet
waer soet es in elke noet
diemen in die werelt weet
over lanc ende over breet
dies hebbense over al den lof
in weter anders niet of
danics hebbe gehort tale
kindi iet her acglavale
perchevaels broder des waloes
om hem hebbic gevraget altoes
dies es lange wile leden
ic hebbe harentare gereden
binnen desen halven jare
ende soekene harentare
ic hebber om gedoget menge noet
ic sal hier bliven ter stede doet
oft gi sult mi beide berichten
in vrinscapen oft in gevechten
oft gi iet wet van acglavale
nu laet ons corten dese tale
het es hedemeer wel tijt
oft beginnewi weder den strijt
ende siet welc es u genoech
dit horde walewein ende loech
om des swerds ridders seden
hi seide bi sire man waerheden
maect mi vroet wat gi eescht
acglavale daer gi om vreescht
ic salre af secgen dat ic weet
die swerte antwerde hem wel gereet
soe willics u berichten algader
acglavael dat es min vader
hi wan mi an mire moder
noch salics u maken vroder
het geviel hier te voren
alse gi nu moget horen
dat hi quam in moriane
dor sine utvercorne gedane
vermindene daer ene joncfrowe
dat was min moder bi mier trowe
ende so vort lipen die saken
bi harre beider spraken
dat si sinen wille dede
dor sine grote hoveschede
ende om dat hi was so scone
des viel si in cranken lone
ende dogeder omme groten rouwe
manlijc gaf anderen trouwe
eer si viel in sire genaden
dies was si harde omberaden
want hi hare ontfor daer naer
dies es wel leden xiiij jaer
ende doe hi daer van hare sciet
droech si mi ende hine wist niet
hi seide hare sine noetsake
daer hi af was doe tongemake
ende wi hi quam oec daer ane
dat hi van mire moder vor dane
dat magic u nu tellen hier
mijn vader sochte enen ridder fier
die te dien tiden verloren was
ende lanceloet hiet sijt seker das
ic saels u noch maken vroder
hi vertelde doe mire moder
dat hi ende vele andere gesellen
hadden gesworen als wi tellen
ende gedaen enen groten eet
lancelote te soekene godeweet
ende niet en souden wederkeren
in twe jaren oft in meren
oft sine soudene vinden dan
ofte iewent gevreiscen daer an
ende nigerinc oec dagen souden
noch in geen lant stille houden
achter enen nacht oft twee
dit dede minen vader soe wee
dat hi om dese sake godweet
om te behoudene sinen eet
an mire moder orlof nam
maer eert hier toe oec quam
geloefdi haer te keerne saen
alse hi sine queste hadde gedaen
maer hine dede niet sijn belof
ic hebbene gesocht in menech hof
al dit dede mi verstaen min vrowe
mijn moder ende oec vander trowe
dies bringic een goet littekijn
dat hi min vader soude sijn
ende dat hi hare sijn trowe gaf
doe hi achters sciet daer af
ende tharre vromen ende tharen eren
tote hare weder soude keren
ende leeft hi god geefs hem spoet
dies biddic gode dor oetmoet
ende eest dat hi doet es bleven
god moet hem sine sonden vergeven
ic ende min moder sijn onteerft
om dat wi sijns hebben gedeerft
van groten gode ende van lene
dat hebwi verloren al gemene
dat haer verstarf van haren vader
het es ons ontwijst algader
bider wet vanden lande
daertoe haddic grote scande
dat ic daer vaderloes hiet
ende inne const getonen niet
noch nieman gemaken te vroder
wie mi wan an mire moder
om dat min vader dus was gevloen
ende sint dedic mi riddere doen
ende swoer enen swaren eet
brakicne het ware mi leet
dat ic nembermer ne quame
daer ic enegen riddere vername
in soude jegen hem vechten
oft hi soude mi berechten
oft hi iet bi eneger liste
van minen vader te secgen wiste
dies ic ware iet te vroder
al gemoettic minen broder
ic en brake niet minen eet
noch min gelof godeweet
ende noch hebbict wel gehouden
ende niet te broken bi minen scouden
ende noch biddic hier u beiden
oft gi met minnen van mi wilt sceiden
dat gire mi af segt dat gi wet
al ut ende ute bi uwer wet
ende indet nu hier dese sprake
oft laet ons corten dese sake
also als wi heden begonnen
en leeft riddere onder der sonnen
daer ic om brake minen eet
gevals mi lief ofte leet
doen ne waser har negeen
van dire waren onder hen tween
noch walewein noch lanceloet
hen ne lipen die trane groet
nederward ut haren ogen
doe die tale horden togen
dat dien riddere so comen was
hen ontfermde sere das
si worden bleec ende roet
ende ontecten haer ansichte bloet
doe si horden tridders clage
lanceloet sprac biden goden dage
in wil u nembermer wanconnen
noch nijt dragen noch wanconnen
van en genen evelen mode
sijt jegen mi sonder hoede
mijn herte en es niet tuward fel
ende wi selen u berichten wel
doe was die swarte ridder blide
ende scoet ane lanceloets side
ende ontecte sijn hoeft aldaer
dat pec sward was oppenbaer
het was die sede vanden lande
more sijn sward alse brande
maer datmen an ridders soude prisen
haddi also scone na sire wisen
al was hi sward wat scaetde dat
an hem was sake die hem messat
ende hi was langer een halven voet
dan enech ridder bi hem stoet
nochtan was hi van kinscen dagen
hem begonst so wel behagen
doe hi horde hare tale
dat si spraken van acglavale
dat hi knilde ter eerden neder
ende walewein hiven op weder
ende seide hem die niemare
dat haer gelijc een bode ware
ende behorden tarturs hove
di werd van groten love
ende si voren beide te male
perchevale soeken met acglavale
die de coninc beide begeert
ende sinen sin daer ombe verteert
om hen te sprekene ende te sine
mochtewi bi enegen engiene
beriden die edele heren
wi soudense sconincs hove doen keren
indien dat sire wilden comen
wine willens ons vorder niet beromen
dor onsen wille en dor haer doget
ende si den coninc daer mede verhoget
si behoren ter tavelronden
ende hebben gedaen lange stonden
si sijn beide vans conincs hove
ende sijn oec van groten love
ende oft gi werken wilt bi rade
ende scuwen wilt uwe scade
soe sit op ende rijt
tarturs hove ende nine bijt
ic hope an gode hi salre comen
acglavael diwi hier nomen
oft gi sult daer horen niemare
waer dat hi becomen ware
daer comen dicke niemaren van verren
vart te hove sonder merren
die coninc sal u wel ontfaen
segt hem ende doet verstaen
wie gi sijt ende wanen gi comt
ende alle uwe noetsaken nomt
hine laet u niet danen sceden
vor wi comen onder ons beden
ende wi uwen vader bringen
wille ons god dies gehingen
soudi dus achter lande riden
ende jegen elken riddere striden
die comen soude in u gemoet
gi moest hebben geluc groet
soudise verwinnen dus al
sonder ramp ende ongeval
die gene die ember wilt striden
ende heme dies niet vermiden
selen sijs langen tijt plegen
bi wilen selen si ontwegen
ende oec haren meester vinden
die hen dies willen bewinden
nu doet riddere onse bede
dor uwes selfs vromechede
ende rijt te hove op desen tijt
live here gewerd dijt
want eer gi daer iet lange ontbijt
hopic dat gi sult sijn verblijt
ofte horen niemare daerof
tot dire wilen blijft int hof
gi sult wesen wel te gemake
van wel menegerhande saken
ende geloeft ons des algader
wi selen soeken uwen vader
ende mogewire comen an
ende god ons der eren an
wi selen keren soe wi irst mogen
ende u ende den coninc verhogen
alse dit di swerte ridder horde
sijn herte loech hem vanden worde
ende sijn mont op dien tijt
sine tande waren wit alse crijt
anders was hi sward algader
hi seide god onser alre vader
mote u lonen edele heren
al dies goets ende al der eren
ende oec dire groter doecht
dat gi min herte hebt verhoecht
die lange heeft gesijn beswaerd
mi en gebreke mijn part
ic sal riden daer gi mi wiest
ten coninc dien gi mi so priest
hi boet den heren sine hande
ende sijn ridderscap te pande
ende daertoe onsen here gode
dat hi staen soude tharen gebode
alse lange alsi mochte leven
getrouwelike sonder begeven
doe seide mijn her lanceloet
riddere oft u gevile noet
ende gi quaemt in arturs lant
ic waent u es al onbecant
lijt op ons tween die gi hier siet
men sal u anders doen niet
dan ere ende hoveschede
waer gi comt telker stede
in dien dat gi onsen name noemt
ende alse gi ten coninc coemt
segt dat gi ons spraect ende saecht
eer gi anders iet gewacht
gi sulter wesen wel ontfaen
dit secgic u al sonder waen
die swerte sprac dits wel geseit
god lone u deser hovescheit
maer wistic uwer beider name
ende u wille ware ende bequame
ic waers te blider sonder waen
her walewein seide hem saen
hoe si hiten ende wie si waren
done waser geen langer sparen
die swerte en knilde ter eerden neder
her walewein hiven op weder
echt leide di swerte sine hande te gader
ende seide god onser alre vader
die es der werelt toeverlaet
die late mi noch mine mesdaet
gebeteren noch tuwer ere
her lanceloet wel live here
ic kinne mi selven sculdech wel
dat ic quaet dede ende niet el
her walewein seide en acht niet
wat saken dat hier es gesciet
u ne gesciets niet te wors
her walewein sat doe op sijn ors
ende her lanceloet op dat sine
die swerde sprac hets verloerne pine
soe gode ridders alse gi sijt
nadien dat gi op desen tijt
vart om te sokene minen vader
bi ons heren macht algader
in bliefs oec heden achter
dadict oec het ware lachter
in sal met u beiden riden
her walewein sprac so moetti vermiden
van uwer groter onmaten
ende riden wech uwer straten
ende wat riddere die u gemoet
ende u hovescelike groet
groetten weder ende laten liden
sonder vechten ende striden
ende blijft sijn gestade vrient
hine hadde quaets jegen u verdient
dit radic u harde wel
ende die ondadech es ende fel
jegen u oft jegen anderen man
proeft uwe macht daer an
ende velt sijn ondaet oft gi moecht
ende alle vrouwen verhoecht
ende bewerd haren lachter
daer gi moget eer ende achter
sijt hovesch ende godertieren
jegen die gi vint van goder manieren
ende die der doget nine begeert
jegen hem en spard niet u sweerd
noch u spere no uwen scilt
die swerte sprac sint dat gijt wilt
ic saelt dor uwen wille ontberen
nochtan so motic mi versweren
god moets mi genadech wesen
doe reden si alle wech mettesen
toter wilen ende toter stonden
dat si ene wegescede vonden
daer een scone cruce stoet
ende letteren daer an roet alse bloet
walewein was van clergien vroet
hi las die lettere dire an stoet
dat daer arturs lant sciede
ende elc man hem wel beride
die daer toten cruce quame
ende die hadde ridders name
dat hi soude onverre riden
sonder vechten ende striden
ende te vindene aventuren
die hen werden souden te suren
ende lichte laten dlijf daer mede
dlant was van so fellen sede
dit telde walewein hen beden
doe sagen si bider wegesceden
ene cluse wel gewracht
doe worden die heren dies bedacht
dat sire voren onder hen drien
om horen ende om sien
ende om te wetene wiet daer ware
doe sagen si den clusenare
die wel goet man was in scine
si beetten tsinen vinsterkine
ende vrachden hem om niemare
ofter enech ridder leden ware
die rode wapine hadde an
doe antwerde die gode man
ende seide dat hire ij liden sach
des ander dages vor middach
die harde gelijc scenen beide
oec docht mi na die waerheide
in gelate ende in gebaren
alse oft si gebrodere waren
haer ors scenen mode buten mate
si quamen al die selve strate
die vanden lande werd coemt
dat men hier bertaengen noemt
si waren beide starc in scine
des eens ors ende wapine
dat was roet alse een bloet
si beetten beide daer te voet
te desen cruce dat gi daer siet
daer menech rechtenesse gesciet
daer verloes een riddere dlijf
beide hi ende sijn wijf
die des wel hadde verdient
jegen alle ons heren vrient
dattie zile met rechte si verhoget
want si storven in groter doget
si hadden enen sant versocht
ende penninge ende perde brocht
daer toe andertiren goet
alse hogen lieden wel bestoet
doe quamen si in ere scaren
van quaden scakers gevaren
si doetden den goden man
ende namen dat hi hadde an
ende sijn part ende sijn goet
dies hadde die vrowe droven moet
dat haer van rouwen ende vander smerte
breken moeste ontwe di herte
dus moesten si hier sterven bede
teser gerechter wegescede
daer gi dit scone cruce siet
ende daer menech gerechte gesciet
het was dor sridders wille gemaect
sulke liede comen hier naect
in haer broec sonder scoen
die haer pelegrimage doen
die met evele sijn bevaen
ende die hier riden ende gaen
hebben daer menege bate bejaget
die ridderen daer gi na vraget
si daden daer hare orisone
alse hen wel stont te done
maer in can u berechten niet
waerward dat elc henen sciet
in leider ane genen sin
ic seide min getide hier in
daer ic besech over sat
daer ic haers bi al vergat
maer si waren starc ende groet
ende seens wapine waren roet
ende oec voerde di ander man
des conincs arturs teken an
doe worden die heren in dole
ende si ontstaken als een cole
van rouwen dat si nine wisten
met en gerehande listen
werward dat si henen reden
doe vrachden si na slans seden
ende te wat landewerd si lagen
die straten die si daer sagen
doe antwerde di gode man
ic salt u secgen so ic best can
die strate die gi sijt comen
daer af hebdi den wech vernomen
ende die strate die daer bi vort gaet
scuwet die dats min raet
hets een lant van groter onreden
ende daer men pleget quader seden
dire best mach doeter wors
oft elc behouden wilt sijn ors
ende sine wapine ende sijn leven
soe suldi dien wech begeven
ende die strate ter rechter hant
gaet in een wel wilt lant
daer nieman en woent in
in can gepensen in minen sin
dat ic man oft wijf gesach
dies leden es jaer ende dach
dat ic sach comen van daer ward
ende gevalt dat gire vard
gi sulter sulc wonder vinden
wildi u dies onderwinden
te berechtene die onsede
het sal u costen lijf ende lede
dat vorsecgic u al hier
gi sulter vinden tfelste dier
daer noit man af horde lesen
nu vorwacht u van desen
hets die duvel wetic wel
ende loept in ere beesten vel
jegen hem ne diet geen were
en was nie so scarp spere
noch swerd van so goden snede
dies wetic wel die waerhede
dat dien duvel mochte scinden
en moeste breken oft wederwinden
dits dicke geproeft hier te voren
nu hevet sine woninge vercoren
in een cleine foreestkijn
daer willet alle nachte sijn
dages lopet allombe
die rechte wege enti crombe
het et die beesten metten lieden
in mochte u niet wel bediden
dwonder dat icker af weet
het heeft verwoest een lant breet
ende dlantvolc al verdreven
datter nieman in es bleven
nu hebbic u die waerheit
vanden tween straten geseit
ende watter u af mach comen
nu willic u die derde nomen
die gaet hier bi toter zee
in wister u af wat secgen mee
doe seide mijn her lanceloet
bi den here die mi geboet
her walewein wi moten sceden
op desen tijt onder ons beden
selewi dese ridders vinden
ende ic wille mi onderwinden
vander felster aventuren
gi selt riden ter goder uren
welke straten gi wilt kisen
oft wi selen daer bi verlisen
die ridders die hier sijn leden
sine sijn noch verre gereden
ende eest dat gire comt ane
soe biddic u ende vermane
dor minen wille ende dor u doget
brincse vor u oft gi moget
ende keert weder hier ter stede
dit doet here dor mine bede
ende doet desen clusenare verstaen
hoe uwe saken sijn vergaen
op aventure oft ic hier come
dat hijs mi die waerheit nome
ende dese ridder sal met u varen
daer god u beiden mote bewaren
daer wi nu sijn comen an
doet hem ere als een goden man
dies biddic u dor uwe doget
in allen steden daer gi moget
her walewein antwerde hem
ende seide live here ic bem
gereet te done uwe bede
nu mote ons god lijf ende lede
behoeden ende onse werelt ere
nu kiest voren live here
welke strate gi wilt riden
hier nes geen langer biden
doe seide min her lanceloet
ic wane dattie meeste noet
jegen dat dier te vechten leecht
daer ons die gode man af seecht
mi donct goet dat icker vare
doe antwerde hem die clusenare
acharme here gi sijt so scone
ic wane men niet onder den trone
uwe gelike soude vinden
ende wies wildi u bewinden
te doene dat nieman can gedoen
tfolc es uten lande gevloen
nieman en caens hem verrechten
en vlogen nie so felle scechten
alset sciet sijn venijn
optie gene die bi hem sijn
ende dient geraect ende daert op vliecht
ic ben die u nine liecht
hi sterft binnen derden dage
al ne haddi anders gene plage
des es den mengen te wors
ende hets merre dan een ors
ende loept serre dan een ors doet
scuwet den duvel so sidi vroet
dit versecgic u te voren
en had niet die warande vercoren
ent lipe achter lande alst wel mochte
biden here die ons gewrochte
het soude di werelt noch onteren
ende daetdi wel gi sout keren
maer dat was pine jegen spoet
al haddemen hem gegeven alt goet
datten coninc arture toe horde
hine hadde niet sine vorworde
gelogen noch sine tale
hine sout besoken nu te male
dan lite hi dor en genen vaer
doe namen die heren orlof daer
onderlinge ende souden sceden
die swerte sprac tote hen beden
over wat houdi mi dan
benic minder of cranker man
dan die een van u beden
dat mi walewein soude geleden
in waens niet hebben te doene
en es ridder geen soe coene
inne darne wel anevaen
canicker ondaet ane verstaen
nu siet waer gi u wilt bewinden
ende welke strate gi mi wilt sinden
ic derse anevangen wel
al waer si noch also fel
bi ridderscape ende bi al dien
die nu kerstendoems plien
ic sal mi allene aventuren
ende nemen dats mi mach geburen
doe seide her walewein mi es leet
dat gi sword desen eet
maer sider dat ember wesen moet
so rijt en wech dat donct mi goet
die strate ter zee ward
hastelike ende nine spard
om te sokene uwen vader
ende doet dat ic u rade algader
soe wien dat gi gemoet
als gine hoveschlijc hebt gegroet
so vracht hem oft hi iet sach riden
iwerincs ofte ontbiden
twe ridders ende die een man
die hadde rode wapine an
ende dander die voerd arturs teken
aldus seldi irstwerf smeken
ten passagen waer gi coemt
bid datmen u di waerheit noemt
opti zee vrachter ombe mede
waer gi comt in elke stede
ende en condire niet af verstaen
soe comt te derre stede saen
ende volget der straten die ic sal riden
haestelike sonder ontbiden
wi mochten sceden wel so verre
dat wijs mochten werden erre
ende volget mi na ende niet te spade
ende werct bi minen rade
dan mach u niet scaden secgic nu
die swerte sprac here god loens u
dus namen si orlof ende scieden
nu willic u van waleweine bedieden
nu seget ons vort die aventure
dat walewein quam nu ter ure
op ene rivire diep ende wijt
en lettel nader primtijt
si was groet ende oec diep
ende dat water sere te dale liep
crachtelike ende die stroem
daer mercte walewein ende nam goem
banderside ane dander lant
dat hem was harde ombecant
hoe een riddere quam gereden
op een ors van sconen leden
ende gewapent als om sijn leven
hi brachte ene joncfrouwe gedreven
vore heme die hi hadde gevaen
walewein hi sachse heme slaen
dickewile slach in slach
metter vust die sere wach
vanden wapinen die hire an droech
ende dede hare leets gnoech
omdat si met heme nine wilde
hi stacse dicke metten scilde
weder ende vort harde onsochte
daer hise irst geraken mochte
dat hem niet en stont te done
die joncfrouwe hadde an pellen grone
dat was gescort ter meneger stede
dat hare die felle riddere dede
si quam op een rosside al baer
ende hare utevercorne haer
dat gelu was gelijc der zide
hinc haer achter op dat rosside
maer si had wel half verloren
dat haer die felle riddere te voren
hadde getrect uten hovede
hine leeft niet die gelovede
wie hare die joncfrouwe mesliet
om haren rouwe om haer verdriet
ende hoe qualike sijt verdroech
datse die felle riddere sloech
si weende ende wranc haer hande
dit sach walewein ende docht hem scande
hine wrake nu haren toren
hi sach achter ende oec voren
hine sach daer brucge ne gene
no weder grote no clene
daermen over mochte varen
noch hine sager moderbaren
dire hire omme mochte vragen
done was daer geen langer dagen
hi warp omme sinen toem
ende liet den orsse nemen goem
vanden watere vander rivire
hi nopet metten spore sciere
ende spranc tot bider middeward
doe ginc swimmen tgode part
in die rivire soet best mochte
soe dat sinen here over brochte
dat was wonder harde groet
sine waren beide bleven doet
want die rivire si was diep
ende die stroem daer sere liep
doe walewein quam banderside
dire riviren diep ende wide
sach hi volc bi groten scaren
naden riddere comen gevaren
die dese joncfrouwe ontscaecte
met crachte ende sere mesmaecte
maer walewein ne was niet vroet
oftet was dore tridders goet
dat si heme dus volgeden achter
soet was om sinen lachter
hi sager comen menegen man
die hadden alle halsberge an
si waren hem na binnen ere milen
walewein porde ter goder wilen
na die joncfrouwe die was voren
om te vellen haren toren
die de riddere soe mesmaecte
ende als min her waleweine naecte
der joncfrouwen dat sine sach
doe ginc si slaen slach in slach
haer hande meer dan te voren
doense walewein hadde vercoren
riep si riddere edel here
loest mi dor alre vrowen ere
men doet mi lachter onverdient
quame enech gods vrient
die mi holpe ut deser noet
al haddi sinen vader doet
god hi sout hem vergeven
haer sere versuchten ende haer beven
haer clagen ende haer carmen
mochte elken man ontfarmen
si riep dicke op waleweine
die quam gereden inden pleine
dat hi hare stonde te staden
ende velde tridders ongenaden
alse dit min her walewein horde
docht hem dat sijn herte scorde
van jammerheden ende van sere
en sprac toten fellen here
her riddere het es dorperhede
dat wetti wel ende onsede
dat gi derre joncfrouwen doet
gi soudes ontberen waerdi vroet
al hadde die joncfrouwe mesdaen
men soutse hovescelike vaen
want daer leget lettel eren ane
ene joncfrouwe dus te slane
doe seide di felle ridder saen
om u dorpere ende corliaen
oft gi riddere nine ward
dor u en wardse niet gespart
ic sal haer doen dor uwen toren
lachters meer dan te voren
ende wildire oec een wort toe spreken
ic sal u mettesen spere steken
van uwen orsse averrecht
mijn her walewein antwerde echt
her riddere so waric dan te voet
noch radic u oft gi sijt vroet
dat gi die joncfrouwe verdraget
gine vint mi heden so versaget
en si dat gise laet gehermen
in salse al nu bescermen
ende sal minderen haren toren
oft ic settere dleven voren
maer riddere doet mi ene bede
dor gode ende dor u edelhede
ende dore alre ridders ere
doe antwerde die felle here
ende seide hine daets niet
gine maect u henen ende vliet
bi al dat god geleesten mach
dit sal sijn uwe domesdach
in hebbe wat doen van uwen sermone
walewein seide oft gi sijt soe cone
soe doet noch an hare u hant
ic souts nemen so swaren pant
wistijt u soude therte beven
oft het cost mi min leven
laet die joncfrouwe met goede
ofte sijt in uwer hoede
oft wacht u jegen min spere
want ic hebbe uwes gere
die gene hadde den moet so groet
dat hem walewein tspere boet
hem dochte die herte breken
ende gereide hem ter steken
ende min her walewein banderside
ende quamen te samen met selken nide
dat harre beider speren braken
men mochse verre horen craken
si quamen te samen met selker porse
dattie riddere viel vanden orsse
uten sadele optie eerde
ende viel soe sere dat hem deerde
in alle die lede toter herten
ende lach in dole vander smerten
hi lach gestrect op dat lant
mijn her walewein hi geprant
dors daer dander op hadde geseten
hine hadde sire hovescheit niet vergeten
hi gaeft der joncfrouwen in die hant
ende toech ter vart sinen brant
binnen desen was becomen
die riddere ende hadde sijn sward genomen
ende stont op alsi best mochte
het was quaet dat hi dochte
ende seide hoe waerdi nie so coene
vasseel dat gi bestont te doene
mi dese smerte ende dese scande
mijn vader es here van desen lande
ende na hem saelt mine wesen
gine sulles niet genesen
hets dompheit dat gi jaecht
gi werd noch heden so versaecht
vanden genen die mi volgen
ende soe sere selen sijn verbolgen
gine wondet om sconincs arturs goet
ende om al dat hem nie bestoet
si selen hier sciere wesen
gine selets niet genesen
jegen mi heeft hier nieman macht
in dit lant noch oec cracht
walewein sprac dies gelovic wel
hierop sidi ondadich ende fel
dat edel man ende rike mede
hevet herte van valschede
bi mire wet dats jamber groet
si bringen menegen inder noet
nu ne sijt niet soe uten gelaten
ic sal u harde wel gematen
eer gi van mi sult sceden
alse mi donct dat gi noch heden
sult lien dat gi quaet doet
ende noch radic u sidi vroet
dat gi mi segt ende doet verstaen
wat u die joncfrouwe heeft mesdaen
heeft sijs verdient wel
dat gi hare sijt dus fel
wel gewerts hare ende u
in onderwints mi niet vorder nu
ende heves die joncfrouwe niet verdient
staets af ende blieft min vrient
anders hebdi dlijf verloren
al waerdi noch alse wel geboren
ic wille die joncfrouwe met mi leden
alsic van henen sal sceden
die gene en wouts niet gehoren
ende die joncfrouwe sprac voren
edel riddere ic maecs u vroet
twi hi mi desen toren doet
hi wilt mi hebben tere amien
salic u der waerheit lien
dies es leden menech dach
dat hijs mi tirst dede gewach
maer in wouts niet gehoren
ic hebbe al anderen toren
die haveloesheit doet mi wee
nochtan doet mi vele mee
dat ic wel gesecgen can
mijn vader was riddere ende goet man
ende wel geboren vanden lande
ic moet secgen al eest scande
live here riddere al onverholen
mijn vader heeft vij jaer gequolen
ende es onder gegaen van gode
ende leget in sware ermode
hine mach riden no gaen
noch over sine vote gestaen
hi doget swaren arbeit
ic hebben geheven ende geleit
ende also minen vader gedient
hi hevet anders lettel vrient
nu waric gerne met hem bleven
ende hem gehouden al min leven
na mine macht te sinen besten
heden quam dese riddere binnen onser vesten
die sere te valle es ente broken
ende heeft onrecht an mi gewroken
hi vorde mi danen met crachte
eer dat ics mi verwachte
hine liet dor gode no dor man
aldus vordi mi van dan
ende doet mi desen lachter
hi liet sine liede achter
die min vrient soude beweren
oft si hem volchden om sijn deren
ic vruchte si selen hier sire wesen
gine sullets niet genesen
eest dat si u hier bevaren
ende oft gi wilt u leven sparen
soe cort here desen strijt
ic vruchte het gaet al over tijt
oft gi mi staen wilt in staden
dore ons liefs heren genaden
soe siet here wat gi doet
her walewein sprac oft gi sijt vroet
her riddere sprect ut uwen monde
in wille hier niet wesen langer stonde
wildi dese joncfrouwe berechten
oft van hare sceden oft jegen mi vechten
deen oft dander doe doet
wildi ic bete met u te voet
oft sit weder op u part
indien dat gi mi niet ontfart
noch ontvliet noch ontrijt
ende gi uwer aventuren ontbijt
die riddere antwerde over lanc
nu houdi mi over harde cranc
dat ic dus wiken soude
doet wel ende beet ter moude
oft gi ember vechten wilt
hi decte hem onder sinen scilt
ende trac sijn sward uten scoe
mijn her walewein beette doe
geviels hem wel oft wors
ende liet bi hem staen sijn ors
datmen hiet dat gringalet
dat node verporren soude een let
sijn here en warre toe comen
ende hijt weder hadde genomen
doe gingen si slaen ende nemen
ende deen den anderen lemen
met groten slagen ende sure
dat si haer bloet sagen dure
tallen maelgen dringen uut
ende die sparken sprongen uut
doe si die helme gerochten
dat si enen bernen dochten
gelijc dat heet yser doet
datmen steket in die gloet
ende vanden vire werdet roet
haer slage waren so groet
daer hem elc met crachte weerde
dat haren waleweine meest deerde
dat was om dat sijn swerd
nine sceen iiij denieren werd
tridders wapine waren so goet
dat waleweins swerd daer op wederstoet
al sachmer bloet drinken dore
sijn halsberch ontfinc gene score
dit dochte waleweine wonder
doch brachti enen slach van onder
ende sloech den riddere als ende als
boven den helme inden hals
toter middelt vander kele
doe ginct met hem al uten spele
dat hoeft hinc hem sonder vorst
tote biden navele vor di borst
hi viel neder metten slage
sine vrient ende sine mage
si hebben hem te lange gemert
ende quamen mettien sere verert
ende verbolgen ende uten kere
doen si sagen haren here
doet licgen optie moude
walewein die gode entie boude
sat doe weder op gringalette
daer hi noit ane vant smette
het was so starc ende so groet
ende als sijn here hadde noet
wachtet heme van sire lede
gelijc dat sijn here dede
die gene dire comen waren
ende heren waleweine hadden bevaren
altehans metten verschen daden
si worden daer also beraden
dat sine bestonden achter ende voren
alse vanden live te done toren
beide tors ende te voet
ende walewein die dit verstoet
dat hi sere was verladen
hi hilt hem an die gods genaden
met goder herten herde vaste
ende ginc onthalen sine gaste
metten swerde dat hi droech
telken slage dat hi sloech
verleemdire enen ofte twee
ende dede daer menegen wee
nieman mochte an hem genesten
dat hem vergaen mochte ten besten
hine bleef doet oft so gewont
dat hi meer ward gesont
ende walewein der aventuren vader
versagetse soe daer allegader
metten slagen die hi sloech
datter menech achter droech
ende keerde vanden stride
met dipen wonden ende wide
het was goet dat walewein sochte
ende dat hi geerde ende rochte
bedie gevielt hem te bet
hi brachter menegen onder dnet
sulc vanden live sulc vanden leden
binnen dien quam ene scare gereden
vander joncfrouwen lieden achter
die gerne wraken haren lachter
ende tirst dat sise bekinde
ende hare quamen so gehinde
was si vroe ende blide
ende trac hare uten stride
daer min her walewein in dede
harde grote manlijchede
die joncfrouwe trac onder die hare
ende keerde metter selver scare
weder tote haren vader
si waren blide allegader
dat sise hadden in haer gewelt
ende liten waleweine op dat velt
daer hi sere was verladen
sine dorsten hem niet staen in staden
jegen haren overhere
si ontsagen sijn geslechte sere
maer walewein dies nine ontsach
ginc slaen slach in slach
op wat hem was gehinde
dat hise soe sere verblinde
ende met slagen achter dreef
dat hem tfelt allene bleef
si waren so mode ende soe mat
dat si achter die wege al plat
gescoffirt lagen opter eerden
alse die dat rusten sere begerden
daer waser lettel goet gesont
walewein en hadse so gewont
datmer wel af spreken mach
van nu tot anden domedach
doe pinsde walewein in sinen moet
hen ware gene dinc soe goet
hi hadde met wapinen vele gedaen
ende done nieman dorste bestaen
dat hi vore sire straten
hi dancte gode utermaten
der eren die heme gescieden
onder die ondadege lieden
dat hi behouden hadde sijn leven
ende was sonder doetwonde bleven
beide hi ende sijn part
ende datten god hadde gespart
men seget dicke ende hets waer
dat was wel in scine daer
die gene di hem nine gemaet
ende doet datten die werelt haet
ende onse herre god te voren
hi was ter quader tijt geboren
ende alse walewein hadde verwonnen
ende hem god hadde geonnen
bi ridderscepe ende bi gevalle
sine wedersaken alle
ginc die dach achter none
ende min her walewein die cone
hine hadde gedronken no geten
noch en geens goet ontbeten
dan gevochten inden dage
ende ontfangen grote slage
hi voer en wech vermoit sere
ende was algader uten kere
van gemake op dien dach
so lange voer hi dat hi sach
dattet dien avonde naecte
binnen dien walewein geraecte
daer hi vant enen casteel
sijn herte was sonder riveel
van groten hongere ende van dorste
ende van swarre borste
hi pensde in sinen moet
hem ne ware gene dinc so goet
als dat hi vore daer binnen
ende sage oft hi mochte gewinnen
herberge op dien nacht
hi vant optie borchgracht
dien here vanden castele
ende sire liede oec vele
hi groettene ende dat met hem was
doe hi gebeet was int gras
die here seide dat lone u god
walewein seide waerd u gebot
ende uwe wille ende bequame
hoe gerne ic herberge name
tavont meer met u hier binnen
in wiste anders hoe gewinnen
ic hebbe gereden al desen dach
dat ic anders niet en sach
dan wildernesse ende woest lant
ende daer ic niemene ne vant
daer ic trameer mochte bliven
die werd seide also mote mi becliven
goet ane die siele ende ane dleven
alsic u vrindelijc sal geven
also verre ende alsoe vort
alse ten avonde toe behort
ende sal u te gemake doen
ende geven u tam ende venisoen
mine herberge is altoes gereit
elken riddere ende niet ontseit
die begert te wesene min gast
hi heeft geleide goet ende vast
jegen al dat hi in min lant vint
al waerd jegen min live kint
dat ic minne vor alle dien
die nu ridderscaps mogen plien
mijn geleide es soe vast gestade
wie minen gast iet misdade
het soude hem costen lijf ende al
hine hadde meer dan goet geval
bi ridderscepe ende bi trouwen
ende bider maget onser vrouwen
hier af en wiste niet algader
walewein der aventuren vader
die meneger eren was gewone
dattie riddere was theren soene
dien hi geslegen hadde te voren
nu alre irst so mogedi horen
ute nemende aventuren
some soete ende some suren
walewein was comen int strec
die wel waent wesen op sijn berec
van goder herbergen optien nacht
hine hadde hem niet verwacht
van sinen swaren meskive
die ward di waleweine wilde doen live
nam heren waleweine bider hant
ende leidene daer hijt scone vant
dor drie porten in eene sale
ende was ontfaen met sconre tale
men ontwapende waleweine saen
sijn ors was te gemake gedaen
doen dede dragen die ward
waleweins wapine ende sijn sward
daert hem sint was te verre
daer omme was hi drove ende erre
ende ne wout niet om sheren zale
al ware si gulden altemale
want doen si over tafle saten
ende si dronken ende aten
ende hadden alles dies genoech
dies die eerde nie gedroech
des men drinken mochte ende eten
ende alles leets daer bi vergeten
horden si sere clagen ende wenen
sine wisten wat mochte menen
ende hande te gadere slaen
si horden volc daer buten staen
vor die porte ende buten mure
si ripen dicke ter meneger ure
owi laesse ontoet laet in
waleweine verwandelde doe sijn sin
sijn herte seide hem wel te voren
dat hem naecte leet ende toren
hi vervarwede ende ward roet
die here van daer in hi geboet
datmen gevreisce om die niemare
wat horeeste daer buten ware
men liep ute ende ontsloet
die porte alst die here geboet
doe quamen si in met ere baren
die gene die daer buten waren
al drivende so groet mesbaer
datmen horde verre ende naer
dore die porten altemale
doe si quamen in die zale
daer was volcs harde vele
ende ripen alle met luder kele
opten here vander veste
acharme here hier leget die beste
doet dats u live kint
diemen in die werelt vint
nu nes niweren ertrike
bleven des ridders gelike
noch so starc no soe coene
no soe volmaect in allen done
die borch verstormde algader
ende die ward des ridders vader
die daer lach optie bare doet
sijn herte in sinen buc verscoet
hi mochte met pinen te worde comen
ende seide wie heeft hem dlijf genomen
minen alten liven kinde
dat ic vor al die werelt minde
was hem dus sine doet gehouden
ic vruchte het quam bi sinen scouden
ic bekint selve dat wel
dat hi was herten fel
hine sparde viant no vrient
ic vruchte hi heeft der doet verdient
nu bemanic u allengader
bi gode onsen gerechten vader
sprac die here van daer binnen
dat gi mi secgt ende laet bekinnen
die rechte waerheit ic wilt horen
hoe hi heeft sijn lijf verloren
mijn live soene die hier leecht
die mire herten sere weecht
doen seiden si alle overwaer
die den doden brachten daer
dat een vremt riddere dede
met sire groter manlichede
diewi noit sagen met ogen
nochtan mogewi wel betogen
ons volcs doet ende soe gewont
dat si meer en werden gesont
men mochte weten niet tgeval
dat dede die vreemde ridder al
die uwen sone nam sijn lijf
der bester een die hadde lijf
ende die wi noit consten bekinnen
maer walewein die was daer binnen
ende hem selven sculdech wiste
ende hi wel sach dat hi met liste
noch met crachte mochte ontgaen
dat hi sine wapine hadde af gedaen
ende bloet in sine cleder stoet
dies was hi drove in sinen moet
met dat si stonden in dese tale
sagen si lopen achter die zale
dat bloet versch ende bloet
vanden riddere die daer lach doet
ende die gestelpt was te voren
binnen desen hadden si vercoren
waleweine dies heren gast
ende seiden alle over vast
die daer waren in die zale
deen volgede des anders tale
dattie gene ware daer binnen
dat mocht men wel bekinnen
die den riddere nam sijn leven
die sijns blodens hadde begeven
van en lettel na middach
ende menne noit sint bloden sach
dat was kinlijc ende oppenbaer
dattie gene ware daer
die de mort hadde gewracht
dies waren si alle bedacht
ende drogen des over een
die daer waren in den steen
doen sagen si daer allegader
op waleweine der aventuren vader
met harden fellen ogen
walewein hi sach hen togen
te hemwaerd menege suer ansichte
si baden den here harde bedichte
dat hi hen den riddere late bekinnen
ende hoe hi es comen daer binnen
ende wie hi ware ende wanen hi quame
ende waer hi wilde ende sinen name
doe seide die here hets min gast
ende hevet geleide goet ende vast
alse lange als hi hier binnen es
ende sijt seker ende gewes
die hem messeide oft mesdade
hi souts comen in sulke scade
het soude hem costen goet ende lijf
dit en verbade mi man no wijf
mijn geleide es soe vast
die ic wille houden elken gast
dat si niet en werd te broken
ende dat icker toe hebbe gesproken
na min weten ende na minen wille
gedoget u ende sweget stille
op u lijf ende op uwe goet
ic sal scire wesen vroet
wie sculdech es van deser daet
ic weet daer op soe goden raet
hi riep sine liede altemale
ane dene side vander zale
te sinen rade ende seide
dat sijn gelof ende sijn geleide
nine mochte sijn te broken
ende sijn sone ware qualijc gewroken
soe goden riddere als hi was
heme mochte wel berouwen das
sloge hi sinen gast te doet
hi souts hebben lachter groet
alse verre alsmer af soude spreken
ic salle behindeliker wreken
canic die waerheit wel verstaen
dat min gast hevet gedaen
die grote ondaet ende die mort
hi sprac te sinen lieden vort
nu volget alle mire tale
gi sult hier bliven binnen der zale
nieman en volge mi enen voet
ende dat ic u hete dat doet
ic sal minen gast leiden daer buten
men sal die dore na ons sluten
ende laet die dode dan sijn bloden
so mogewi ons alle wel bevroden
dat hi sculdech es der daet
ic salre dan op hebben raet
eer ic minen sone wreke
sonder lachter behindeleke
si hilden alle an sine tale
si waren stille in die zale
ende die here quam gegaen
daer hi heren waleweine sach staen
ende seide riddere en belget u niet
dat men uwes niet bat en pliet
wi hebben rouwe als gi moget sien
ende uwes es te wors geplien
wat hier ane es mesdaen
gi selt nu met mi gaen
ic saelt beteren want mine liede
driven rouwe ende min meisniede
ende ic mede alse gi siet
nu comt met mi ende let niet
ic sal u leiden na dese sake
daer gi sult sijn nu te gemake
ende sachte slapen toten dage
wi moten hier driven onse clage
her walewein pensde in sinen sin
hi was vermant sere daer in
ende die van wapinen es bloet
dats een swaer slach ter noet
ende hi ward geware wel
datmen was te hemward fel
ende datter nieman ne was binnen
men mocht wel an hem bekinnen
ende pensde doe in sinen moet
hem ne ware geen raet soe goet
alse hi ginge ins heren genaden
ende dade dat hi heme bade
hine hadde gene wapine an
daer waren wel vif hondert man
vans heren lieden daer binnen
daermen wapine an mochte kinnen
dus ginc wech metten werd
in aventuren oft hulpt oft deert
hi leitdene daer uter dore
men loecse daer die ward ginc vore
doe seide di here van daer binnen
her riddere ic wille dat gi met minnen
trameer weest live gast
hi leidene in enen toren vast
daer scone bedden in lagen
hi dede kerssen na hem dragen
ende alles dies dat hi wiste
ende gepensen conste bi liste
dat waleweine sijn gast behovede
die werd die sere drovede
hi dede hem scinken wijn claer
ende een scone bedde maken daer
daer hi op doe slapen soude
als hem vaecte ende hi woude
hi liet met hem knapen een deel
ende keerde weder inden casteel
doe drogense den doden vander stede
hi ward gestelpt an al die lede
hine bloetde groet no clene
sine wonden waren gestelpt rene
doe seiden si alle die dit sagen
men dorste nembermer niet vragen
na anderen man si warens vast
dine doetde dat was haer gast
dit seiden si alle op ende neder
ende die here keerde weder
te sinen gast in dier gebare
alse oft hier af nine ware
hine liets hem niet bekinnen
maer hi dedene sluten daer binnen
in den tor so overvaste
dat nieman mochte tsinen gaste
comen noch quaet beraden
noch vermannen no verladen
soe vaste was hi in sire gewelt
oec secgic u dat hi selve helt
die slotele vanden torre vast
daer binnen besloten was die gast
hi wilde hem harde wel bedinken
eer hine lite slaen oft minken
wat hem daer af ware dbeste
dus hilt hine binnen sire veste
wat wildi dat walewein dade
hi moeste geniten sire scade
hi was daer comen alse gast
ende besloten in enen torre vast
ende daertoe binnen ere porten mede
ende oec in ene vremde stede
hi was van wapinen ombereet
ende haddi hem selven ontect
ende om sine wapine geheerst
ende si dat hadden gevreest
men hadder hem niet gegeven
maer si hadden hem genomen dleven
haddi hem selven sculdech gemaect
god en hadde vor hem gewaect
dus was walewein gevaen
hine wiste wat anegaen
dor den ramp ende dor bedwanc
die nacht dochte hem lanc
heme ne vaecte niet vele
het ginc met hem uten spele
hi wiste wel datmen hem wanonste
ende nijt droech ende wanconste
vanden doden die daer lach
ende om datmenne bloden sach
ende mens daer bi ward geware
dus was sijn herte in groten vare
van waleweine latic die tale
die here was binnen der zale
met sinen lieden toten dage
met groten rouwe met groter clage
waren si dien nacht al dure
ende clageden haer sware aventure
al hadde die riddere wel verdient
der doet hi hadde daer menegen vrient
die sere clageden haren toren
dat sine also hadden verloren
sine wouden niet bekinnen wel
dat hi was ondadech ende fel
ende tirst datmen sach
verbaren den sconen dach
ginc die here met sinen lieden
te rade daer si hen beriden
bi wat saken ende bi wat treken
dat si hen scoenst mochten wreken
van haren groten sere
doe seide die waerd haer here
lite hi sinen gast gaen
dien hi daer binnen hadde gevaen
ende sinen soene sloech te doet
men soude secgen ic ware bloet
ende ict niet dorste wreken
men souts mi groten lachter spreken
het heeft so menech wel verstaen
hoe die saken sijn vergaen
en mochte niet verholen bliven
ende soudic minen gast ontliven
men souts mi spreken grote scande
weder ende vort in elken lande
waerment gevreiscen mochte
dus was hi in meneger gedochte
ende pensde in sinen moet
hem ware gene dinc so goet
alse hi den riddere late gaen
tirst dat hi op ware gestaen
sonder te doene enege dere
also gewapent ende inder were
alse hijt beste mochte bekinnen
gelijc dat hi quam daer binnen
om te bevredene merre scande
ende hine bringe buten sire warande
ongescint van allen man
ende hi hem orlof geve dan
ende kere weder ende laten gaen
ende sire dan die hande an slaen
ende bewachtene ende belagen
sine vrient die gerne wrake sagen
ende doenre haren wille mede
ende slaen hem af sine leden
ofte dat si den riddere vaen
wat hen best donct gedaen
ofte bernene in ene gloet
om te coelne haren moet
oft brekene op een rat
daert hen best voget teneger stat
dus so stel ict al van mi
datmens mi verre noch bi
ne spreke ne genen lachter
no weder vore noch achter
dit donct mi di beste raet
van deser dinc hoe soet staet
doe maectijs sinen lieden vroet
het dochte hen allengaderen goet
ende spraken alle met enen monde
dat hi dbeste hadde vonden
sine wilden sinen raet niet verhoren
si wapenden hen som ende reden voren
alse die waleweine wilden bestaen
alsene die here liete gaen
dus voer daer ene scare groet
die niet en was van wapinen bloet
willechlike ende sere verbolgen
ende die here die hen wilde volgen
riep doe sinen drossate
die fel was ende ongemate
ende hiet dat hi sinen gast hale
sine wapine altemale
ende geefse hem alsi wilde riden
ende niet langer wilde ontbiden
tirst dat hi es op gestaen
mettien es die drossate gegaen
in ene scone kemenade
nu hort van enen fellen rade
daer hi waleweins wapine vant
ende sijn goet ridders gewant
hi stal waleweine sijn gode swaerd
en was niet twe penninge waerd
dat hi stac weder in die scede
ende hi sneet die riemen bede
ontwe tot in die middeward
ende maecter in enen groten scard
in waleweins stegereep met liste
daer mens nine sach no wiste
onder die coverture vanden gereide
ende sine daregarden beide
fronseerde die scalc soe
dats walewein sider ward onvroe
eer hi quam over ene mile
hine wout niet op selke wile
om al sconincs arturs rike
dat mogedi horen haestelike
alse die drossate hadde bracht
die dese ondaet hadde gewracht
waleweins wapine ende sijn part
dat dies nachs was wel beward
sij waenden datter soude sijn bleven
het was starc ende wel op heven
ende dede hem geven gnoech
si waender af hebben haer gevoech
die here dede den tor ontsluten
ende waleweins ors houden daer buten
sijn gereide waser op geleit
daer ic u af hebbe geseit
dat gevalst was so sere
doe quam vort walewein die here
uten torre ende was op gestaen
hi hadde scone cleder an gedaen
ende daelde neder genen graet
hine pensde niet om sulc beraet
alse hi cortelike daer vant
die drossate hilt in sine hant
dat quade suard dat hi decte
die wile dat hem walewein berecte
gordijt hem an sine side
dies ward sint walewein onblide
doemenne gereide tsinen besten
doe quam die here vander vesten
tote heren waleweine gegaen
ende seide wel sijt op gestaen
riddere hoe comt dat gi sijt
dus haestech op desen tijt
twi ne haddi geslapen ende ontbeden
eer gi wech waerd gereden
ende had ontbeten ende messe gehort
eer gi waerd gereden vort
her walewein sprac live her werd
mi es leet dat u iet deert
alse mote mi god beraden
ende bringen tsinen genaden
wanneer dat ic sterven sal
mi rouwet sere u mesfal
ic wilt noch ware te doene
sprac min her walewein die coene
ende icker omme seven jaer
al waerd mi te doene swaer
dragen soude di scarpe hare
naest minen live waer ic ware
om dat gi mi hebt so wel ontfaen
nochtan sijt seker sonder waen
in laet heden dor man
die so grote cracht heeft an
in saelt secgen ende al waer
ende dor en genen anderen vaer
wie soet hort viant oft vrient
u sone hadde der doet verdient
dicke ende oec menechwarf
eer die wile quam dat hi starf
nu moets god genadech wesen
ende god lone u van desen
groten gode ende der eren
die gi mi doet alle gi heren
ende dat ics des uwes hebbe verteert
doe bedroefde hem die werd
ende sprac ic en doe u niet
dor sake die u gesciet
nochtan es hier menech man
die u vele quaets an
maer ic segt u in wille niet
die sake die hier es gesciet
noch min vrede si te broken
noch gene dinc an u gewroken
ic sal met u henen gaen
als gi den wech wilt bestaen
ende geleiden u soe verre
dat gi niet sult werden erre
van niemanne dire blivet achter
mi ware leet gescide u lachter
walewein sprac dit lone u god
die over die werelt heeft gebot
hi nam den breidel in die hant
die hi an sijn ors vant
hi ginc vore die here naer
hi ginc bi sire siden daer
dine verraden hadde te voren
nu naect waleweine groten toren
hi waende hebben goet geleide
hi hadde verloren ut sire sceide
sijn sward dat hem verstolen was
ende het was broescher dan glas
datter die drossate in stac
doe hi tgode swaerd ut trac
daertoe haddi vanden gereide
stegereep ende daregerde beide
valscelijk begaet met liste
dats min her walewein nine wiste
ende die here vander veste
hadde die starcste entie beste
van sinen lieden gesint voren
waleweine te beradene toren
alse te nemene sijn leven
elken man mochte therte beven
van anxte ende van groten vare
dient also comen ware
ende niet en mochte ontgaen met liste
ende walewein dire niet af wiste
van desen treken van desen kere
ginc al sprekende jegen den here
van meneger sticken van menger saken
onthier ende si begonden naken
ter stat daer sine viande lagen
die daer lagen inder hagen
die waleweine wilden verslaen
alsire bi quamen gegaen
doe nam die here orlof
an waleweine ende scieder of
ende kerde te sinen castele ward
her walewein die sat op sijn part
ende waende wel danen riden
sonder vechten ende striden
alsi an die artsone dede di hant
ende sinen voet inden stegebant
ende waende hem lichten in sijn gereide
braken die daregarden beide
over den luchteren stegebant
die sadel onder dors want
ende hi bleef staende al daer
doe sach min her walewein daer naer
menegen man ut comen gesprongen
die te hem ward quamen gedrongen
met algader haren machten
selke quamen uten grachten
daer si verholenlike in lagen
sulc ut bosche sulc ut hagen
ende sulke quamen ut holen straten
verraderen mote god verwaten
die hen beteren nine wille
her walewein en stont niet stille
hi sach wel dat hi was verraden
ende met volke sere verladen
hi trac ut sire sceide tswaerd
dat lettel haven was waerd
ende waender hem met verweren
jegen di hem wilden deren
als hi dicke hadde gedaen
eer hi drie slage conde geslaen
brac dat swaerd alst ware tin
dit was hem een quaet begin
enen man te sinen live ward
dit sach walewein ende was vervard
hi wiste wel dat hi es verraden
die gene dine wilden scaden
si quamen van vore ende van besiden
met groten scaren ende met widen
die alle waleweins lijf begerden
daer was groet geclanc van swerden
si staken op hem met speren
sijn sward besloet hem niet ij peren
diet hem gaf god geve hem wee
het brac vor di hilte ontwee
ende viel neder inden sande
walewein stont al idelre hande
dies hi qualijc mochte gewesen
ende die gene waren utgelesen
overstarc ende overfel
dat was dicke geproeft wel
die daer waleweine bestonden
gelijc een ever vor di honden
hem verwerd daer hise hem volgen siet
weerden walewein maer en holp niet
dine van verren staken met speren
si daden hem die meeste deren
om te coelne haren moet
daer ne was sward geen so goet
al had walewein gecregen
ende haddire drie slage met geslegen
als hi metten sinen dede
dicwile ter meneger stede
het ware te broken oft so gebogen
dat hem nine hadde gedogen
dat hem best stont te staden
dicwile alse hi was verladen
daer te voren in meneger noet
dies was hi nu worden bloet
dat was sijn ors ende sijn sward
dat vele haven was ward
dus moeste walewein gaen onder
ende dat en donct mi geen wonder
en es oec so starc man geen
onder gode nember een
men mochten dicwile met scampe
verwinnen wel ende bi campe
walewein moeste gaen in hant
hi ward gevelt daer int sant
nochtan costet sulken dleven
eer hem walewein op wilde geven
selken costet een let oft twee
dat wel en heilde nembermee
ende selve was hi soe bereet
wat hi hadde ane gecleet
beide wapine ende ander waden
was gescort ter meneger staden
dat hem dlijf daer dore sceen
en leefde ertsce man ne geen
die also ware nu beraden
dat hem man mochte staen in staden
noch arsatere oec genesen
nu wouts god hi sal gewesen
van sire smerte van sire scande
si bonden waleweine sine hande
ende settene op een cranc rosside
ende daden leiden bi sire side
gringalette dor sinen toren
dat sijn ors was te voren
ende dats sire herten soude sijn wors
alse hi sage op sijn ors
dat hi daer nu hadde verloren
ende sijns selfs lijf te voren
dies si hem wilden doen derven
ende lachterlike doen sterven
verbernen oft op een rat breken
aldus wilden sijt hem wreken
daer waren ridders ende seriande
naest den here vanden lande
die rijcste ende best geboren
ende hadden alle over een gesworen
dat si waleweine souden leiden
toter gerechter wegesceiden
int inde van haren lande
dor alle der gerre scande
die tarturs hove behorden
dies worden si in vorworden
dat si daer nu souden ontliven
waleweine dat ne soude niet bliven
en ware dat hen ware scame
omdat hi hadde ridders name
ent hen lachter ware te vele
si souden hangen bider kele
int sceden vanden tween landen
den coninc arture te scanden
dat alle dine souden sien
ende ridderscaeps daer plien
ende behorden ten coninc arture
ende sochten daer dan aventuren
souden scuwen te varne vort
alsi die niemare daer hadden verhort
daermen sulke wrake name
op elken riddere die daer quame
ende dire aventuren sochte
dus gevielt datmen daer brochte
waleweine op een rosside geleit
sere gewont ende mesreit
binnen ere halver milen gehinde
soe dat here walewein bekinde
dat daer woende die clusenare
die hi gevraget hadde om niemare
al toter selver wegesceden
van sconincs arturs geleden
ende vanden quaden fellen lande
daer menech haelde grote scande
nu waren die gene des bedocht
die waleweine daer hadden brocht
datsi een rat souden doen maken
ende waleweine daer op raetbraken
ter crucen enter wegesceide
daer ic te voren af seide
ic late hier af nu di sprake
van deser dinc van deser sake
tes icker weder come toe
ende ic sal u vort secgen hoe
dat moriaen heeft gevaren
doe si alle drie gesceden waren
alsic u hebbe doen verstaen
mijn her walewein ende moriaen
ende lanceloet die was die derde
die gerne wilde maken verde
vanden dire ende vander niemare
dat hem seide die clusenare
ic sal u tellen van moriane
eric van waleweine doe te verstane
nu telt die aventure hier
dat moriaen die ridder fier
reet die strate ter zee ward
ende quam tere passagen ter vard
daer hi opter zee bi quam
ende inden dage hi nieman vernam
die hi vrachde na sinen vader
hi verloes sine pine algader
si scuetdene alle dine sagen
hem half lettel goet sijn vragen
die hem mochte ontgaen oft riden
en wilde sijns niet ontbiden
maer hi sach daer hoefslagen
van orssen die vor hem lagen
ende onlange waren gereden
bedie pensdi dat daer was leden
sijn vader in corten dagen
hi volgede den voetslagen
al toter passagen toe
hine hadde snachts raste no roe
noch hine vant niweren daer hi mochte
herbergen daer hem selven dochte
dat hire gecrigen mochte gemac
daer hi binnen mochte onder dac
des margens vroe alst dagede
dies hem harde wel behagede
ende menne sach scone ende claer
quam hi recht gereden daer
daer men over soude varen
maer hine sager moederbaren
nieweren wonen daer omtrent
die scakers hadden daer al gescent
ende verslegen ende verdreven
datter nieman ne was bleven
het was al heide ende sant
hine vant daer anders geen lant
daer ne wies gers no coren
hine mochter nieman sien no horen
noch liede keren noch gaen
maer hi sagere scepe staen
daer scepliede binnen lagen
diet folc over te vorne plagen
die wouden wesen in yrlant
moriaen quam gereden int sant
ende riep lude int begin
te scepe ward wie es daer in
bericht mi dies ic u vrage
dor dere vanden goden dage
ende om een deel van minen gode
alsoe dat ics mi bevrode
oft hier enech ridder leet
over dwater dart ieman weet
binnen corten dagen harward
si worden alle soe vervard
van hem allen die int scepe lagen
doen si moriane sagen
die sinen helm hadde af gedaen
hine mochte horen no verstaen
noch tale noch wedertale
si vervarden hen altemale
om dat hi was sward ende groet
elc stac ter zee ward sinen boet
ende ruemden die marine
want moriaen was in scine
als hi uter helle ware comen
si waenden den duvel hebben vernomen
dise wilde daer verleden
die tirst van hen mochte sceden
hine wilde sanders niet ontbiden
doe wilde moriaen weder riden
nieman ne horde na sine sprake
noch berichte van sire sake
si waenden allegader wel
dat ware di duvel ende niemen el
die daer quamen opten sande
si togen alle vanden lande
moriaen sach wel te voren
dattie pine was verloren
al wildi die passage liden
sijns en wilde nieman ontbiden
dine name in sinen boet
dus moesti keren dor die noet
dies dreef hi menegerhande clage
ende hi sach die hoefslage
daer twee ors hadden gelopen
ende was ember dies in hopen
dat daer sijn vader hadde gereden
ende ware die passage leden
maer hi pensde in sinen moet
wat hulpet dat een man doet
pine die hi verloren siet
men vorde mi daer over niet
om dat ic ben van moriane
ende ic hebbe andere gedane
dan die hier te lande behoren
ic hebbe dese vart verloren
mi en es niet beter dan ic kere
ten clusenare den goden here
daer ic van minen gesellen sciet
hine at no hine dranc niet
sider dat hi danen voer
sijn hoeft verwermdem ende swoer
dat dede di honger ende di toren
hine sach achter no voren
daer hi toe comen mochte
daermen enege spise vercochte
noch daer hi sach man no wijf
noch creature di hadde lijf
in die marine vander zee
hi sporslaechde ilanc so mee
den rechten wech dien hi vernam
tes hi ter wegesceden quam
daer vant hi timmerliede staen
beide houwen ende sere slaen
ende hadden een rat gemaect
hi sach enen riddere sitten al naect
beverwet met blode roet
optie eerde in groter noet
hi was daer bracht op dat
datmenne daer breken soude opt rat
tirst dat daer gemaect ware
met rechte was sijn herte in vare
ende hi sach ende vernam
moriaen die daer nu quam
blicken menegen halsberch claer
ende vele gewapender liede daer
hi sager selken qualijc bereet
die waren ontwapent ende ontcleet
die daer hadden ongesonden
ende haer lede oec gebonden
sulc haer arme sulc haer been
sulc haer hoeft daer bloet dor sceen
ende min her walewein die daer sat
sere mesmaect bekinde dat
nu daer quam her moriaen
hi riep dat menech mochte verstaen
live geselle sijt willecome
onse here god geefs mi vrome
dat gi sijt comen in dit plein
ic ben u geselle walewein
om desen ramp en pensdic niet
doe ic hier achters van u sciet
ende gi van mi te derre stede
ontferme u mire ellendechede
die gi ane mi moget merken
god hi mach u wel gesterken
die boven ons allen hevet macht
woudi hier baren sine cracht
alse dit horde moriaen
die harde scire was bestaen
vanden genen die daer lagen
van soe vresseliken slagen
en horde noit man lesen no singen
datse ieman mochte volbringen
die slage die moriaen sloech
metten swerde dat hi droech
soe wat so hi gerochte
metten swarde dat hi brochte
en ontfinc noit vlecge no scard
hi sloecht tot over die middeward
daer ne was wapine gene so goet
dat dat sward iet wederstoet
dat dede sine grote cracht
dat hi soe anxtelike vacht
optie gene dine bestonden
ende sloech so vresselike wonden
die nembermer ne mochten genesen
noch en dorsten gesalft wesen
van en geen arsaters handen
hi cloef daer menegen toten tanden
dor die coyfie ende dor al
soe dat si vilen in dat dal
telken dathi sijn ogen om sloech
ende hise te waleweine ward droech
die comen was in sware noet
verhief hem sijn moet soe groet
ware die duvel vor hem comen
hi mochte hem dleven hebben genomen
gelijc enen man als hem dochte
indien dat hi sterven mochte
soe haddi sijn lijf daer gelaten
walewein sat binnen der herstraten
in wel swaren ongesonden
hi hadde sine hande gebonden
maer die gode riddere moriaen
hi deetse bat achter gaen
die gene dine daer brochten
dat si lettel om heme dochten
hi verweerde hem soe wel
met sinen slagen die waren fel
hem ne mochte niet meschien
hi deetse vallen bi tween bi drien
sulc onder haer perde sulc besiden
dat parc begonste sere widen
om waleweine ende om moriane
si waren alle daer in wane
dat hi uter hellen quame
ende hadde des duvels name
dise daer alsoe bedwelde
ende onder die voete velde
datter menech meer en sprac
datmen op hem sloech ende stac
dat en dietde niet algader
daer af slachti sinen vader
den edelen riddere acglavale
hine hilt jegen nieman tale
maer hi sloech ember slach in slach
op dat heme gehinde lach
sine slage waren so groet
wie een spere te hemward boet
om hem te done enege dere
en besloet hem niet ene pere
hi sloecht ontwe alst ware een riet
vor hem mochte geduren niet
hi hadde enen halsberch an
die overstarke coene man
daer hi niet sere met was geladen
nieman ne mochte hem gescaden
met wapinen die hi brachte daer
men sach dat bloet lopen claer
optie eerde te dale ward
daer ne was gespard man no pard
van des goeds ridders brande
men sager lichgen hoefde ende hande
ende daertoe arme ende been
sulc af geslegen sulc in tween
die der doet mochte ontflien
hem ne mochte niet bat gescien
want si worden segeloes
ende menech daer sijn inde coes
die tirst mochte comen te stride
ende ontflien hi was blide
ende hine ontbeide sanders niet
die hi in die battalge liet
ende met dat si dus worden versaecht
ende doet geslegen ende verjaecht
oft ongeweldech van sinen leden
sulke quamen daer gereden
die hadden verloren hare perde
ende moesten rutsen harre verde
sine wisten wat riden si moesten gaen
doe beette neder moriaen
ende nam waleweine in sine arme
ende seide dicke o wacharme
geselle hoe sidi dus beraden
ic vruchte u ne sal staen te staden
ersatere ter werelt nembermeer
u lede dunken mi so seer
ende hebben soe vele wonden
hi hadde hem sine hande ontbonden
walewein seide in hebbe gene noet
hi dancte gode dine geboet
ende moriane hondertvout mede
dat hi was bracht ut sinen lede
ende hi vertroest also was daer
sijn herte was licht ende claer
ende seide hi soude wel genesen
mocht hi twe dage stille wesen
sonder gaen en sonder riden
dat hi niwer af dorste miden
bider hulpen van gode ende bi liste
ende met sulken crude dat hi wiste
ende weder hebben al sine gewelt
ende daer was bleven opt velt
gringalet ende andere peerde
daer die heren af harre veerde
waren gevaren ende some doet
gringalet ginc al bloet
het hadde sinen sadel verloren
alse gi horet hier te voren
daerne hadde nieman op geseten
hi had daer opt velt vergeten
die gene diet daer hadde brocht
hi hadde den wech te dire becocht
ende lach daer doet int grone gras
ende walewein diest te voren was
hi stont op van daer hi sat
hem dochte dat hi al leets vergat
ende ginc en wech sine verde
tes hi naecte sinen perde
ende als hijt sach met sinen ogen
sijn herte begonste hem soe verhogen
hem dochte dat hi al genas
also bereit alsi daer was
nochtan kindene gringalet
dat nine woude porren een let
en quame vorder tsinen here
dat part namene biden gere
van vrinscepen metten monde
daer ne was gelet gene stonde
si gingen toten clusenare
die sere hadde geweest in vare
om dat hise horde ende sach
tenen vensterkine daer hi lach
hi kinde die twe ridders wale
doe hi horde hare tale
ende dat si die gene waren
die daer achterst quamen gevaren
hi sprac toter aventuren vader
dit haddic u geseit algader
doen gi te lande ward reed
ende ic u bat dat gi ontbeed
ende gi en woudes doen niet
hier bi es u aldaer mesciet
die gerne werken buten rade
dicwile hebben sijs scade
maer na dien dat u es comen
so penst om uwes selfs vromen
ende blieft trameer met mi hier binnen
in weet waer gi mocht gewinnen
herberge voerdi van hier
dat wel ondadege dier
daer ic af seide doe gi hier waerd
heeft so gebloet hier den aerd
dat hier nieman woent bi
al wonic hier dats bedi
ic ben niet sculdech te vline
noch gene doet tontsine
wanneer dat min dach coemt
die mi es versproken ende genoemt
want ic brake mine ordine
lange tale dat es pine
in wil u vermoyen niet
maer siet dat gi uwes gemaecs pliet
gi sult uwe orsse stellen
ende sijt trameer binnen mire capellen
dies ic hebbe salic u geven
dor gode die ons gaf dit leven
ende dor alre ridders ere
walewein dankes hem sere
ende moriaen sijn geselle
doe gingen si in die capelle
ende waren daer in den dach aldure
elc telde anderen sine aventure
min noch meer dan si gevel
die clusenare begaetde dorsse wel
van al dien dat hen bedorste
ende dede hen halen sonder vorste
enen garsoen die hen diende
alse goet man doet sine vriende
van dies hi mochte gewinnen
ende van dies hi hadde daer binnen
ende dede halen ter riviere
borne ende warmen sciere
na waleweins wille na sijn gevoech
daermen hem sine lede met dwoech
vanden blode suver ende rene
hine hadde doetwonde ne gene
dat daden sine wapine vast
anders waer hi sijns lives gast
vanden slagen die hi ontfinc
doe quam gegaen metteser dinc
die clusenare binnen der capellen
ende seide hen ende ginc tellen
wie hi hadde gehort niemaren
van pelegrimen die daer waren
dattie rode riddere was leden
ende sijn geselle die strate gereden
die daer bi der zeeward lach
al quaemt so dat hise nine sach
het was hem gisteren doen verstaen
doe seide die riddere moriaen
ende seide biden goden dage
dat hi volgede die hoefslage
vanden orssen dire waren leden
tes hi quam ter passagen gereden
daermen met scepen over voer
ende daer verlosic al dat boer
vanden spore waert voert liep
maer wat ic bat ende riep
optie gene die daer lagen
in haer scepe alsi mi sagen
si waren vervard als een hase
sine berichten mi niet die dwase
van al dien dat ic hen vrachde
daer ne was nieman hine versachde
ende trac bat in ter zee ward
mi dochte si waren van mi vervard
maer bi alsulker trouwen
alsic ben sculdech onser vrowen
ende ridderscap ende oec gode
si mochtent mi ontsecgen node
ic sal van henen weder keren
ende anderwerf den wech verleren
ende magicker enen opt lant bevaren
vanden genen die daer waren
ende die ter scepingen behoren
hi was ter quader tijt geboren
ende vort hi mi niet over tvere
ic dorstekene met minen spere
oft slane so met minen swerde
dat hi valt doet optie eerde
mijn herte vorseit mi algader
dat daer leden was min vader
maer in gemote moderbaren
alsic al hadde gevaren
dinicker omme mochte vragen
doe begonstic mi versagen
want die honger ginc mi an
ende inne vant wijf no man
dan heide ende woest lant
daert mi was harde onbecant
in conster nieman gesien no horen
daer ne wast gers no coren
ic segt u waer nu van desen
daerne comt nieman hine wilre wesen
banderside den watre breet
ter scepingen die daer was gereet
dus dogedic pine om niet
maer soe wat dat mins gesciet
na dien dat ic verhoren can
an onsen ward den goden man
dat min vader voer al daer
ic sal hem echter volgen naer
sien oftic over comen mach
gebidic morgen den dach
na dien dat icker af hebbe gehort
hine es noch niet so verre vort
in waenne achterhalen wel
mine gebreke min ors snel
dat soe starc es so goet
her walewein seide god geefs u spoet
maer selve was hi tenden rade
ende clagede sere sine scade
en was hem niet comen ten besten
hem was verstolen binnen der vesten
verradelijc sijn gode swerd
daer hi hem met soude hebben verwerd
diet hem nam god geve hem scande
sine daregerden sine stegebande
waren hem gesneden te middeward
als hi waende sitten op sijn part
so braken si altemale in tween
hi bleef staende op sine been
dit vertelde walewein daer vort
alse gi hier vore hebt gehort
al was hem sijn herte swaer
die dus was te gereke daer
dan was wonder no vremthede
men dwoech waleweine sine lede
ende hi begaetde sine wonden
men hadde soe goeden meester vonden
daer nie moder ave genas
alse her walewein selve was
soe wat wonden walewein plach
si heilden daermen toe gesach
dien nacht hadden si alder genaden
die hen die clusenare mochte beraden
toter wilen datmen sach
verbaren den sconen dach
ende die sonne begonde scinen
her walewein was een deel in pinen
want sine wapine ende sine gewaden
waren harde omberaden
nochtan deerde hem vele meer
sine wonden di waren seer
ende daer ne woende nieman gehinde
daer hi heme ane bekinde
noch die mochte beteren sine noet
sine hadden wijn vleesch no broet
den clusenare was niet bleven
hine had den heren al gegeven
ende moriaens herte was algader
om te volgene sinen vader
ende walewein was ember in dien
dat hi wilde varen besien
hoe lanceloet hadde gevaren
hem was leet soudi iet sparen
ofte ontbeiden ofte dagen
om hem wildi varen vragen
in dien dat hi mochte riden
maer hi moeste enen dach ontbiden
eer hi gesate in sijn gereide
sulc waren sine arbeide
vander smerten die hi ontfinc
ende wonder waest dat hijs ontginc
ende nu gebrac hen lijfnere
ende dat was oec ene sware dere
al hadden si penninge oft pande
daer ne woende nieman inden lande
an dene side wisten si wel
sonder hare viande fel
die hen gerne beriden wee
ende het was vij milen ende mee
te ridene rechte vort
eermen vant dorp oft port
tes conincs arturs lande ward
hier omme was walewein vervard
hine mochte wel riden no gaen
dat hem te staden mochte staen
dus sijn si tongemake beide
ende bevaen met swaren leide
moriaen woude node ontbiden
oec scaemdi hem soudi ontriden
waleweine aldus sinen geselle
ende bleef met hem in die capelle
doe dochte moriane in scine
daer hi stont tenen vensterkine
dat een riddere quam gereden
met harder groter haestecheden
op een ors groet ende snel
ende hi was gewapent wel
ende sceen een starc riddere sijn
moriaen seide wat mach dat sijn
tot heren waleweine daer hi lach
hi seide dat hi enen riddere sach
ende inne weet waer hi wille
her walewein en lach niet stille
hi ginc ter vensteren soe hi best mochte
hi sach den riddere ende hem dochte
bi sinen wapinen en bi al
daer men man bi merken sal
dat ware gariet sijn broder
sijns vader kint ende sire moder
ende hi quam die selve strate
gereden sere boven maten
die te bertangen ward gelach
te met dat walewein op hem sach
te meer docht hem dat hine kinde
doe hi hem was bat gehinde
kindi die wapine die hi droech
het was heren waleweine gevoech
bat den ic vertellen mochte
want her gariet hi brochte
die starke riddere ende die coene
dies si wel hadden te doene
dat was vleesch ende broet
dat hen wel quam ter noet
ende wijn verchs ende claer
noetsaken brachten nu daer
alse gi hier nu sult horen
die van bertangen hadden verloren
den coninc arture haren here
ende waren in aventuren sere
te verlisene al haer lant
ende hadden gariette gesant
na waleweine ende na lancelote
dese waren sonder genote
vans conincs hove ute gelesen
perchevael mochte wel die derde wesen
maer hi anteerde ridderscap niet lange
nochtan brachti menegen in bedwange
gelijc datmen heeft gehort
doen her gariet bat vort
was comen vor die cluse gereden
walewein quam met haestecheden
uter capellen opter straten
alse die blide was utermaten
doen hi sinen broder sach
ende seide god geve u goeden dach
die hier comt ende die ic sie
nu en wasic so blide nie
sint dat ic geboren was
ende gariet hi beette int gras
doe hi sinen broder kinde
alsi hem bat quam gehinde
nam hine in sinen arme
ende seide owi wacharme
broder hoe eest u dus comen
mi donke gi hebt scade genomen
ende in battalgen so gewesen
hets aventure suldi genesen
ende metten live ontgaen
gi donct mi so ongedaen
dit seide daer her gariet
walewein seide ic hebbe niet een let
in hebber wonde an ende smerte
maer ic hebbe gesont die herte
ende sal mi selven wel genesen
maer hier af laet die tale wesen
ende segt mi ende maect mi vroet
wat noetsaken dat u doet
dat gi hier nu comt gereden
ic wiste gerne die waerheden
gariet seide ic saelt u tellen
doe gingen si inder capellen
daer si vonden moriane
die sward was van alre gedane
ende den goeden man den clusenare
een deel was gariet in vare
doe hine sach also gedaen
ende also groet vor hem staen
dit verstont wel sijn broder
walewein ende makes hem vroder
vanden riddere ende van sinen name
ende wie hi ware ende wanen hi quame
eer hi hem anders iet vrachde
hi sach wel dats hem wanhachde
doe hi sach van sulker gedane
den goeden riddere moriane
doe saten si neder mettesen
deen hiet den anderen willecome wesen
ende dreven onderlingen feesten
maer walewein hadde den meesten
gere te wesene vroder
wanen dat quam gariet sijn broder
dan ic u gesecgen mochte
onthier ende hine daertoe brochte
dat hi die waerheit begonste nomen
hoet met arture nu es comen
ende al ten argesten nu vergaen
die coninc artur es gevaen
daer hi voer op enen dach
jagen des hi gerne plach
binnen enen groten foreeste
daer quam in ene die meeste
scare van gewapenden lieden
dan ic u mochte wel bediden
al ute ende ut in corten worden
die den coninc van sassen toe horden
si hadden daer soe grote macht
ende vingen arture met harre cracht
die hem lettel dies bedachte
ende gene macht met hem brachte
daer hi voer ter jacht ward
dus sijn sine liede sere besward
ende boven al die coninginne
die waende werden buten sinne
om dattie coninc es ongereet
ende si die waerheit nine weet
waer sine vorden ende hebben gedaen
dine int foreest hebben gevaen
des es nu meneger herten wee
dat foreest staet optie zee
daer die gene ane quamen
die den coninc met crachte namen
ende vordene daert hen goet dochte
dat volc dat artur met hem brochte
dat was ontwapent ende sonder were
haer cracht en besloet niet ene pere
noch hebbewi enen anderen pant
die yrsche coninc es comen int lant
ende heeft orloge begonnen
ende ene stat op ons gewonnen
ende ene andere met beseten
die coninc hevet hem vermeten
hi sal arturs lant winnen al
beide berch ende dal
entie castele metten staden
dies so es hi al beraden
ende bekeren te sire hant
eer hi rumen sal dat lant
dies es die coninginne in vare
ende die gene die sijn met hare
sine wanens nembermeer genesen
ende haddi broder int lant gewesen
ende perchevael ende lanceloet
sone warewi niet in deser noet
en leeft man en geen so coene
die hadde dorren bestaen te doene
op aventure dese daet
nu droech so mire vrowen raet
dat si heeft boden ut gesant
verre ende na in elc lant
om u ende oec om lanceloet
dat doet hare noetsake groet
ende ic ben vanden boden een
ende hebbe gereden dat ic en feen
van arturs hove hareward
wat gedragen mach min part
ende hebbe so lange om u geheist
datmen mi seide ende hebbe gevreist
dat gi ward leden onder u beden
te desen cruse te deser wegesceden
ende men seide mi banderside
dat ic hadde te ridene wide
selke strate mochtic varen
eric vonde moderbaren
weder man ofte wijf
die kerstendom hadde oft lijf
nu hebbic mi dies vorwacht
ende hebbe spise met mi bracht
beide vleesch ende broet
ofts mi gevile oec noet
ende colen claren wijn
in twe butsele die hier sijn
ane min gereide gehangen
dat icker toe mochte vangen
wanneer dat ics hadde te done
doe loech walewein die coene
alsi die spise horde nomen
ende seide dat si te tide was comen
want sine hadden vitalge ne gene
no weder groet noch clene
noch van drinken daer binnen
noch en wistent waer gewinnen
en haddi daer en gene brocht
god hadde haers te tide gedocht
ende maria sijn edel moder
doe seide gariet sijn broder
laet ons eten ende drinken gaen
ende den maeltijt anevaen
dies es te doene ende noet
ende waer es her lanceloet
dat icken hier nine sie
broder her walewein dat segt mie
ic soude gerne di waerheit horen
walewein seide hi voer hier voren
om te soekene perchevaele
gariet antwerde nader tale
ende seide dat hine soect ende pine doet
dats altemale jegen spoet
ons es te hove comen niemare
dat perchevael hermite ware
ende doget carine om sine sonden
hi heeft di waerheit ondervonden
al sochti tot opten domesdach
tspere dat hi te soekene plach
ende tgrael dat hijs nine vonde
dat comt algader bider sonde
die hi an sire moder dede
ter selver wilen ende ter stede
daer hise int foreest liet
doe hi achterst van hare sciet
ende nine woude bliven metter vrowen
doen bleef si doet van rouwen
die sonden hebbent hem benomen
al was hire enewarf op comen
te vindene tspere ende tgrael
hi moet sijn suver ende noyael
van allen smetten van allen sonden
dies es die waerheit ondervonden
die gene die hebben sal tgeval
dat hi tspere rasteren sal
na sinen wille ende dat grael
om desen rouwe es perchevael
in die hermitage gevaren
des sijn te hove comen niemaren
ende hi hevet daer laten weten wale
ende van sinen broder acglavale
daer af ontboet hi ons mede
dat hi leget daer ter stede
biden oem sere gewont
maer die bode maecte ons cont
dat hi ane die bate es nu
her walewein dat secgic u
nu laet ons eten ende keren
ter coninginnen ward met eren
dat ontbiet u nu min vrowe
ende lancelote oec op rechte trouwe
maer ic ben drove ende mi es leet
dat hi mi es dus ongereet
alse dese redene hadde verstaen
acglavaels sone moriaen
ende dese redene hadde gehort
vrachdi om niemare vort
ofte daer ieman ware binnen
die hem mochte laten bekinnen
ende die rechte waerheit wiste
ende hem gewisen mochte bi liste
waer die hermitage stoet
hi souts gerne wesen vroet
daer sijn oem begeven ware ter stont
ende sijn vader lage gewont
die clusenare seide lude ende stille
die scepinge hadde tsinen wille
ende den wint dat si u cont
hi souder comen eer avont
hi seide dat hi den hermite cande
ende onder te watere ende te lande
soe est xv milen tot daer
dat wetic wel over waer
ic hebber so dicke gehort af
sint dat ic mi hier begaf
nu hort wies ic u vermane
sprac hi tote moriane
over den arm vander zee
daer gi toe vard min no mee
banderside optie marine
hets een foreest het es in scine
dat alre meeste datmen weet
ende dwilste ende lanc ende breet
maer alsemer comet in
an dene side int begin
mogen si die hermitage vinden
die gene dies hen willen bewinden
binnen also corter wile
alse te ridene ene mile
dies sijt seker sonder waen
alse hulp mi god sprac moriaen
daer salic noch tavont sijn
gaet naden wille mijn
mochtic minen vader sien
ende mi tgeluc mochte gescien
in coerre vore gene have
al vondic man dise mi gave
hi sal oec houden sijn belof
eric sceden sal daer of
dat hi mire moder behiet
doe hi achterst van haer sciet
ende lietse met groten rouwen
dat was dat hise soude trowen
ende nemen oec tenen wive
maer met enen scarpen knive
motic noch tavont gehert wesen
oftic achter blive van desen
al ware hi noch enewarf min vader
hine volbringe sijn gelof algader
hine vare met mi in moriane
hi mach der doet wel sijn in wane
ende hi begonste hem gereiden
alse die danen wilde sceiden
doe seide min her gariet
oft god wilt het sal comen bet
tuschen u ende uwen vader
dan gi hier segt algader
wi selen hier eten ende drinken
ende gi sult u bat bedinken
dat radic u sidi vroet
uwen vader anders te done dan goet
ende ic mane u bider trouwen
die gi sculdech sijt onser vrowen
ende bi ridderscepe oec mede
dat gi mi doet ende bede
ende penst omt gode ende niet omt quade
ende werct bi heren waleweins rade
daer af en gesciet u nember quaet
hi sal u geven den besten raet
doe antwerde moriaen
hi sout gerne nu anegaen
mettien liet hi dese tale
ende gariet brachte ut ere male
ene dwale cleine ende wit
die vor gode liede wel sit
die wel werdech sijn der eren
ende spreidese vor die heren
hi trac vort uter male
meer dan vij bi getale
credemicken wit alse een snee
die hi daer hadde ic segs u mee
dat hise leide altemale
vor die here optie dwale
hi reicte tam ende venisoen
dat hi hadde gereiden doen
daer hi snachs hadde gelegen
ende enen harts onderregen
om datmen hem vroet maecte
dat hi den wildernesse naecte
om dat daer die ridderen leden
die hi sochte ende vor hem reden
om dat hi was op hare slage
pordi lange vorden dage
ende quam metter sonne opgane daer
hi reicte nu wijn claer
twe goede butsele vul
hine was niet algader dul
dat hi des heme bedochte
dat hijt daer met hem brochte
op aventure waer hi quame
die iet heeft hets altoes gename
ende om dese gode lijfnere
vergaten si sere harre dere
daer si dronken ende aten
si waren blide utermaten
die drie ridders daer ter stede
ende die clusenare mede
dies si node souden vergeten
hine hadde met gedronken ende geten
ende doe dat eten was gedaen
wilde wech riden moriaen
doe seide die here her gariet
her riddere gi ontbeidet bet
dan gi nu dus haestech sijt
gi sout hebben in corter tijt
comber te vindene uwen vader
werct bi onsen rade algader
hets vanden dage vele leden
al waerdi toter scepingen gereden
eer gi quaemt banderside
gi had cort gnoech tgetide
doe seide walewein sijn broder
alse die was vele vroder
riddere ic segt u wat gi doet
van haestecheiden comt selden goet
dat u in eren moet becliven
soe biddic u trameer om bliven
gine mocht den wech niet gestrecken
ende ic sal mine wapine berecken
ten siensten na mine macht
ende in hebbe noch niet die cracht
te ridene daer ic wille wesen
eric werde bat genesen
margen salic vromer sijn
dan selewi porren sonder fijn
recht alst begint dagen
oft god wilt mi sals bat behagen
in alle die lede ende ter herten
ende sal hebben minder smerten
dan ic doe op dese wile nu
in wille niet bliven achter u
noch letten noch oec ontbiden
wanneer gi henen sult riden
op aventure wie mi kinde
ic hebbe hier viande gehinde
die mi beraden hadden wee
ende gerne doen souden mee
wisten si mi al hier ter stede
doe dede moraen sine bede
ende bleef den nacht daer al dure
ende telde hen daer sinen aventure
ende her walewein die dede gereden
sine wapine ende cleden
ende verscuren ende verclaren
ende versachse daer si gearget waren
maer dat heme meest deerde
dat was die rouwe van sinen swerde
dat hijt soe hadde verloren
het was boven menech utvercoren
wat holpt dat ict maecte lanc
des smargens als die dach ontspranc
ende scone verbarde over al
opten berch ende in dat dal
doe gereiden si hen allegader
ende walewein der aventuren vader
alse die danen wilde riden
ende daer langer niet ontbiden
sine wilden hen nember sparen
doe seide walewein hi wilde varen
om lancelote die met hem sciet
van hove daer hi arture liet
hine mochte niet wel weder keren
sonder hem met eneger eren
ende hine wiste niet hoet hem stoet
hi souts gerne wesen vroet
hoe hem vergaen sine aventuren
ende dan keren in corter uren
wouts hem god also gehingen
ende lancelote met hem bringen
ende staen der coninginnen in staden
hier af so was hi beraden
ende dat hijs anders nine dade
dor iemans bede dies hem bade
hier omme was drove gariet
ende seide dat walewein keerde bet
ende stonde te staden sinen oem
ende name van sinen lande goem
ende vertroeste daer sine lieden
maer dit ne mochte niet bediden
dat sijs hem baden dire waren
hine wilt eer te lancelote varen
ende weten oft heme iet deert
her gariet gaf hem sijn swerd
dat goet was ende claer
doe si orlof namen daer
onderlinge onder die heren
want walewein wilde niet keren
eer hi lancelote hadde gesproken
ende seide bi hem soude niet sijn te broken
tgode geselscap van hen beiden
hi seide hi souden weder leiden
ten hove daer artur toe behorde
ende houden sine vorworde
alsi daertoe waren gereedt
ende gewapent ende gecleedt
saten si op hare paerde
alse te varne harre vaerde
si namen orlof anden goden man
aldus so porden si van dan
walewein hadde den wech bestaen
ende gariet ende her moriaen
geleidene ene corte wile
om die mate van ere mile
elc seide anderen sijn gedochte
walewein sprac soe hi irst mochte
soudi met lancelote keren
mochti ende die gene onneren
die sinen oem hadden gevaen
ende seide broder dit doet verstaen
der coninginnen mire vrouwen
ende groetse mi met goder trowen
in wil niet dat gi vorder rijt
noch langer hier met mi ontbijt
want u en wars niet te bet
doe kerde weder her gariet
ende her moriaen hi beval
gode ende sinen heilegen al
waleweine ende hi hem weder
elc sach anderen die trane neder
uten ogen lopen ter vart
over mont ende over bart
doe si daer van een scieden
in mocht u wel niet bediden
wie dipelike ende hoe sere
waleweine dancte alre ere
moriaene dat hi hem behelt
sanderdages dlijf opt felt
daer hi dleven hadde verloren
en ware hi ende god te voren
van waleweine latic hier bliven
ende sal van moriaene scriven
daventure doet ons verstaen
alse gesceden was moriaen
ende gariet si reden bede
weder toter wegescede
si drogen over een onder hen beiden
datsi niet ne souden sceiden
vore si quamen te sinen vader
dus so voren si beide gader
want moriaen hem doe swoer
omdat gariet met hem voer
mochtijt sinen oem geraden
ende sinen vader si souden in staden
varen arturs wijf der coninginnen
ende hulpen haer weder dlant winnen
om dit belof op dit beheet
voer gariet met hem gereet
ende soude moriaene gebringen
doe si quamen ter scepingen
vertelde hem daer moriaen
hoet hem te voren was vergaen
doe hi daer over waende varen
ende seide hine vant moderbaren
van allen die hi hadde vernomen
dine in sijn scep liet comen
dor dies wille dat hi sceen
soe groet so sward over een
sine waendens niet genesen
ende vruchten dat di duvel had gewesen
si waren alle van mi vervard
ende togen bat in ter zee ward
nu siet her gariet wat gi raedt
ende hoemen dese dinc begaedt
dat wi dwater moge liden
daer nes geen wederstriden
es dat sake dat si mi sien
die daer sijn selen vlien
ter zeeward hebben si mi vernomen
ic vruchte wine selen niet over comen
doe seide min her gariet
soe donct mi gedaen bet
nadien dat ic can verhoren
dat ic selve vare voren
ende ic een scip vore hure
gi sult mi volgen nu ter ure
ende eest dat icker come binnen
ende min ors in mach gewinnen
ende daer mede den verman
in laten niet sceden van dan
toter wilen dat gi sijt comen
ende god hi mote mi verdomen
sprac die here her gariet
al soudi werden uter wet
tirsten dat hi u siet
oftics heme verlate iet
hine sal ons voren an dander lant
oft ic sals nemen soe swaren pant
hem ware beter waer hi versonken
ende in des zewes gront verdronken
doen antwerde moriaen
gi hebt den besten raet anevaen
diemen mochte gevisieren
nu rijt henen sonder finiren
tes gi gebuert enen boet
dien gi vint vast ende groet
ende die ons mach over dwater leiden
ic sal achter bliven ende ontbeiden
tes gi hebt u dinc begaet
ic wille doen dat gi mi raet
dus sciden si onder hen tween
ende gariet reet al in een
tes hi ter scepingen quam
daer hi enen boet vernam
die wel was sijn gevoech
hi boet heme goeds gnoech
dat hine maer banderside
ende hi langer niet ontbide
hi leide den verman tgelt in di hant
ende hi gereide sijn gewant
dat seil ende sijn getouwe mede
dies hem berau scire ter stede
doe gescepet was sijn part
ende hi gereet was op sijne vard
quam daer moriaen gevaren
swarter dan nie moderbaren
die kersten man hadde gesien
ende die verman wilde vlien
tirst dat hi moriane bekinde
ende hi hem quam so gehinde
hi hadden gesien anderwarf
hem dochte dat hi van vare starf
hine conde beroren niet een let
doe vragede hem her gariet
her verman wat es u gesciet
bi gode het es om niet
gi selt ons over voren sciere
nu en maket ons niet te dire
ofte dit wert u leste dach
bi onsen here die vele mach
waer af eest dat gi u ontsiet
dit en es die duvel niet
hine sach noch nie die helle
laetten in hets min geselle
dat radic u wel gereet
doe moestijt doen al waest hem leet
hi sach hine mochte bat gescien
hine mochte ontlopen no ontflien
ende als hine hadde in sinen boet
moriaene die was harde groet
daer hi sere af was vervaert
ende hi gesceept hadde sijn paert
dat harde starc was in scine
staken si tscep vander marine
ende seilden in ter zee ward
die verman was sere vervard
alse die waende sijn verbeten
alse moriaen was geseten
dedi af sinen stalijn hoet
doe waende die verman wesen doet
ende versuchte harde gedichte
doe hi sach moriaens ansichte
waendi dat geen kersten ware
gariet vrachdem doe om niemare
ofte daer ridders waren leden
daer die een af hadde bescreden
een roet ors ende rode wapine
ende een ander die hadde in scine
des conincs arturs teken an
oft hijs iet berechten can
dat hijt doe dor sine bede
oft hire iet sach oft ne dede
hi souts hem weten groten danc
die verman seide en es niet lanc
dat icse hadde in minen boet
die een riddere hadde wapine roet
ende een roet ors oec mede
ende dander was gewont ter stede
ende hadde oec arturs teken an
ende ic kinne wel seide di verman
die ridders die getekent sijn
met arturs tekene gi sijt in scijn
oec sijn riddere donct mi an desen
si wilden beide over wesen
ende ic vorese ane dander lant
dat hen was wel ombecant
dat hordic wel an hare sprake
ende si dochten mi tongemake
harde sere in weet wat meende
ic sach dat die een weende
dat hem di trane wel gedichte
lipen over sijn ansichte
ende doe icse brachte banderside
die riddere dire was om blide
vrachde mi oftic iet ware vroet
waer daer ene hermitage stoet
daer een hermite woende in
doe wijsdict hem mer no min
dus voren si met deser tale
sprekende van hen beiden wale
toter wilen ende ter stonden
dat si dat sant vonden
doe wiesde hen die verman
dien wech te vaerne van dan
al daer die hermitage stoet
ende maecte hen des weges vroet
dus liten si den verman bliven
die grote bliscap ginc driven
dat hire quite was met eren
dus voren wech die heren
toter wilen dat si geraecten
daersi der hermitagen genaecten
si quamen daer sise staende vonden
si beetten neder ende bonden
haer orsse alle beide daer voren
ende ripen datment mochte horen
laet in ter goder wilen ontoe
die garsoen quam ter porten doe
ende vrachde hen wies si begerden
ende oft hen enege saken deerden
dies si berecht wilden wesen
her gariet sprac binnen desen
ende bat den knape dor genade
datmen heme spreken dade
den hermite ende acglavale
die bode keerde metter tale
daer hi den hermite ende acglavale vant
ende seide hen daer altehant
dat hi twee ridders hadde vernomen
die daer waren ter porten comen
deen was een scone man
ende die wapine die hi droech an
ende also was die ander mede
maer sine wapine ende sine lede
ende dat icker an gemerken mochte
was vele swarter dat mi dochte
dan enig roet oft atrament
in weet niet oft gine kent
oft iet wet van haren saken
si seiden dat si u gerne spraken
si baden mi sere alle beide
dat ic hier quame ende u seide
acglavale diet wonder dochte
ginc ter porten so hi best mochte
ende sijn oem die clusenare
die hem volgede oppenbare
acglavael sach ut ten wikette
ende ward geware van gariette
die heren waleweins broder was
ende hi bedachte hem wel das
dat hi behorde tarturs hove
ende hi werdech was van groten love
al was hi niet so wel becant
alse walewein sijn broder achter dlant
hi ware starc riddere ende coene
ende vernaemt van groten doene
deen groette den anderen als hine sach
her gariet sprac die vele mach
here moet u eren ende minnen
ende alle die met u sijn daer binnen
acglavael sach op moriane
ende mercte sere sine gedane
ende pensde sere in sijn gedochte
wat riddere dat wesen mochte
om dat hi was also gedaen
ende moriaen ginc bi hem staen
ende vrachde hem oft hem iet gedochte
dat hi heren lancelote sochte
ende dat hi in moriane quam
daer hi ene joncfrouwe vernam
dier hi gaf sine trouwe
ende hadde te done metter joncfrouwe
ende dat hi omt soeken van haer sciet
hi vrachde ofts hem gedochte iet
ende gaf haer sine trowe te pande
ende voer alsoe uten lande
ende seide hi soude wederkeren
tharen vromen tharen eren
in moriane soe hi irst mochte
echt vrachdi oft hem gedochte
acglavael die antwerde hem
ende seide her riddere ic ne bem
die gene niet dies loechenen wille
maer ic hebbe selden geweest stille
ic sochte lancelote enen tijt
daer na haddic onlange respijt
doen ic minen broder brachte te hove
daer hi in ward van groten love
ende doen hi riddere was gedaen
moestic met hem ene vart bestaen
dier hi niet wilde laten achter
want hi wilde wreken den lachter
die onsen vader was gedaen
over menech jaer seldi verstaen
minen broder was doen weten
dat onse viande hadden beseten
ons erve dat ons soude sijn bleven
daer si onsen vader ute verdreven
dit wildi wreken ende sparen niet
ende hier ombe haddewi menech verdriet
eer wijt weder conden ontfaen
doch hebwi soe vele gedaen
dat wijt weder hebben vercregen
ende hebbense alle doet geslegen
die onse lant hadden beseten
maer dat ic der joncfrouwen hebbe beheten
daer af sijn leden vele der jare
dat ic geloefde te comene thare
dat heeft mi noetsake gedaen
nu eest mi an min oude gegaen
ende hadde noet dat ic mi bedochte
vort meer ende bi rade wrochte
ende ic ben die gene die nine weet
ende mi es die waerheit ongereet
oft si leeft ofte ne doet
daer gi af sprect ic bens niet vroet
doen antwerde heme moriaen
ic salre u meer af doen verstaen
si es min moder ende noch leeft
die gene die uwe trowe heeft
ende gi here sijt mijn vader
wildi hier af lien algader
dor haer ende dor mine bede
so dodi wel ende hoveschede
gi wont mi met uwen live
an hare die gi sout hebben te wive
haddi gehouden uwe gelof
nu sijt wel bedacht hier of
oft gijs wilt lien ofte ne doet
ende maect mi der talen vroet
doe gi sciet van mire moder
noch salics u maken vroder
si droech mi al ne wist sijs niet
dus sijn here die saken gesciet
acglavael antwerde doe hem
bi gode her riddere ic bem
die wel geloeft dat gi sprect
ende datter joncfrouwen an mi gebrect
dat icse hebbe dus bedrogen
ende mine vorwerden gelogen
hieraf willic minen mesdade
noch beteren bider gods genade
ic sal noch haer hulde gewinnen
gi sult comen met mi hier binnen
met minen oem ende minen broder
si selen ons des wel maken vroder
alsi horen onser beider sprake
wi selen wesen wel te gemake
doen ontede hi dat wiket
elker herten mochte sijn te bet
die de redene hadde verstaen
hoe acglavael ende moriaen
hen onderhelsden ende custen
elker herten mochs te bat lusten
die hadde gesien ende gehort
hare tale ende hare word
ende ho vrindelijc met minnen
si alle drie gingen daer binnen
daer men hars nam gode ware
acglavael vertelde daer nare
sinen oem ende perchevale
altemale in warre tale
sine dinge ende gincse nomen
ende hoe dat daer sijn sone es comen
alse dit perchevael hadde verstaen
men sach nie soe blidelike ontfaen
enen riddere alse perchevael dede
sinen neve aldaer ter stede
ende die clusenare also wale
die bliscap entie scone tale
diemen daer den riddere togede
ende hoemen om haer gemac pogede
ende om hen te doenne te danke
van sulken ate van sulken dranke
alsi daer consten doe gewinnen
ende diesmen vinden mochte daer binnen
dies avons ende waser niet el
dan grote bliscap ende spel
die deen vanden anderen maecte
ende tirst datten heren vaecte
gingen si slapen alsmen daer plach
tot datmen verbaren sach den dach
ende tes die sonne scone sceen
die ridders lagen onder hen tween
langer dan dermite dede
die sine getide ende sine gebede
hadde gelesen ende gesongen
van dat die dach was ontsprongen
tot dat die heren op waren gestaen
ende hadden haer cleder ane gedaen
doe sprac moriaen tsinen vader
als gi moget horen allegader
ende seide hi wilde danen riden
ende gerne wist hi sonder striden
oft hi wilde comen tsire moder
dies so wildi wesen vroder
ende doen al dat hi hare behiet
doen hi achters van haer sciet
dor gode ende dor sine doget
ende hi hem daer mede verhoget
hi telde hoe si moesten derven
van haren lene van harre erven
dat haer quam van haren vader
het was hare ontwiest algader
bider wet vandien lande
nochtan was haer meer di scande
dan die scade die si coes
dat haer sone hiet vaderloes
ende si niet en conde betogen
noch gebringen vor ogen
dien rechten barsculdegen man
die mi an haren liven wan
doen seide acglavael sijn vader
ic sal u berechten al tenegader
al ut ende ut hoet met mi staet
ende secgen u al minen raet
nu geloeft mi wel van desen
u en sal niet gelogen wesen
alse velen alse van enen worde
alse moriaen di tale horde
antwerdi weder sinen vader
hi lovet wel also algader
dus bleven daer alle met vlite
ende dageden metten hermite
doe di dinst was gedaen
si waren vele bat ontfaen
van al datmen volbringen mochte
al leidicker an mine gedochte
dan ic u wel gesecgen can
moriaen sprac sinen vader an
hine wilde achterlaten niet
dat heme sijn vader behiet
dat hine berichten soude
van dat hi begerde ende woude
ende vermanes echt sinen vader
dies hem vroet maecte algader
ende seide dat hem te voren quam
in enen droem daer hijt vernam
dat hi reet al enen dach
dat hi anders nine sach
dan wildernisse ende wout
ende scone bome menechfout
bi wilen so docht hem mee
ondertiden hagel ende snee
bi wilen docht hem dages heet
soe dat hi hadde menech leet
bi wilen sach hi sonnescijn claer
bi willen demsterheit daer naer
ende hi sach achter dien foreesten
lopen alretiren beesten
ende liede oec jonc ende out
sach hi gaen achter dwout
dit dochte hem in drome al
maer hine hadde niet tgeval
dat hi iweren ware comen
daer hi herberge hadde genomen
binnen algader deser stonde
tirst dat naecte den avonde
doen dochte hem dat hi sach
doe hem verdonkerde die dach
enen toren staen gewracht
diemen met en gere cracht
lichte niet mochte gewinnen
maer hine mochter geen dore an kinnen
alse ane andere torre staet
binnen desen sach hi enen graet
harde hoge opward gaen
ende ene dore daer tenden staen
alse hoge alse ene kerke
ende van harden diren gewerke
dochte hem die dore wesen
al ware een siec hi mochte genesen
vander claerheit van daer binnen
diemen daer sach ende mochte bekinnen
die dochte hem hemelrijcs genoet
ende elke trappe was gulden roet
die daer ane den graet stoet
doe pensdi in sinen moet
op dattie trappen waren so goet
hi souder op setten sinen voet
ende soutse tellen altemale
hoe vele datter ware bi getale
dat hi daerna versecgen mach
dat hi dat grote wonder sach
doe hire sestech was leden
ende hi op dandere soude sijn getreden
doe en sach hire ene niet
van allen die hi beneden liet
sonder die gene daer hi op stoet
ende die hi hadde onder den voet
ende boven sach hi ne gene
doe docht hem di dore vanden stene
wel wesen vort alse hoge
alsmen scieten mochte met enen boge
dus mocht hi vort no weder
doe sach hi vor hem ter eerden neder
staen serpente ende wilde beren
gelijc oft sine wilden verteren
ende hadden die kele wide ontaen
gelijc oft sine souden ontfaen
ende gaepten wide metten monde
oft sine gerne hadden verslonden
si dochten hem na heme haken
hi sager slangen ende draken
die alle sagen opward
met dat ic dus ward vervard
gebrac mi die trappe mede
ende ic viel neder daer ter stede
daer hi sach onder gene draken
ende vanden groten ongemaken
ward hi ontwake ende sliep nemme
die droem dede hem herde wee
daer heme dit te voren quam
doe was hi erre ende gram
ende hine wiste wat dat spelde
den droem die hem vertelde
maer sijn herte seide hem te voren
dat hem smerte ende groten toren
ende daertoe groet arbeit naecte
sint geviel dat hi geraecte
daer hi vant enen vroden clerc
ende hi vertelde hem dit werc
dat hem te voren was comen
ende alsi die redene hadde vernomen
ende verstaen oec harde wale
soe verteldi heme altemale
van onsen lande clein ende groet
dat wi daer omme in groter noet
ende in vresen souden wesen
eer wi weder quamen te desen
want die borge starc waren sere
ende machtech was elc here
daeromme seidi ons die dinge
dat mi ende minen broder sonderlinge
dese dinc souden werden te sure
oec seidi ene andere aventure
van minen broder perchevale
ende vanden spere ende vanden grale
dat die guldine trappe al daer
theilege grael ware vorwaer
ende dat perchevael dat soude hulpen winnen
ende sterven soude dan daer binnen
dus maecte hijs mi vroet
ende die dore die daer stoet
ende die graet desgelike
dat betekent oec hemelrike
ende dlicht datter was binnen
daer met mochtment bekinnen
ende die trappen die daer lagen
betekenden perchevaels dagen
dat secgic u hier sekerlike
elke enen dach oft ene weke
oft int inde ene maent
dies sijt seker ende nine waent
also lange sal hi leven
ende dan sal hi slives begeven
ende dat u die trappen gebraken
dor uwe sondelike saken
gi ward wel na over comen
en had u sonde niet genomen
ende die beren ende die draken
ende die slangen die daer haken
dat was teken wetet wel
sekerlike ende niwent el
die duvle waenden u hebben vonden
tharen dele in uwen stonden
ende gevoert ter eweliker hellen
dus ginct die meester vertellen
hem algader sinen droem
ende hiter hem op nemen goem
ende werken bi vroden rade
haestelike ende niet te spade
hi soude hier onlange sijn
want het naecte sinen fijn
live soene seide acglavael
doe liet min broder tspere ende tgrael
ende die aventuren die hi sochte
ende quam hier so hi irst mochte
te minen oem den hermite
ende cleetde hem met sinen abite
dor dat mi die clerc dit seide
dus siwi hier nu allebeide
ende min broder heeft hem begeven
om te beterne sijn leven
ende ic ben oec nu ongesont
want ic was toter doet gewont
ende gequetst ende gefrotsiert
soe dat mi die macht falgiert
ende gaet mi nu an min gesonde
dus blevic hier nu ter stonde
met minen broder met minen oem
om dat si mins souden nemen goem
ende ic min ziele met hen beware
ende gi wilt datic met u vare
tuwer moder in moriane
nu benic wel in enen wane
daer te varne waer ic genesen
ander sake en es te desen
ic vorne gerne met u daer
dat mogedi weten overwaer
om u ere ende te beterne u scame
en ware datic die doet nine name
maer ic hebbe tgelove soe goet
op minen oem die es soe vroet
dat hi mi vor gode sal verdingen
ende te sire bliscap bringen
nu merct sone onser beider vromen
nadien dat mi nu es comen
ende na dat gi cont verhoren
gelijc dat ic u seide te voren
geraet mi dbeste nu algader
nadien dat ic ben u vader
soe sidijt sculdech te done wel
soe wie die sake vore gevel
tuscen mi ende uwer moder
moriaen seide doe waric vroder
dan gi ic rider toe geerne
maer mi staet wel tontberne
dat uwen live mochte deren ende scaden
in can u anders niet geraden
dan gi hier blieft toter stonde
dat gi hebt weder u gesonde
die coninc artur es gevaen
ende sijn lant es bestaen
ende sere bracht onder dnet
hier es sijn neve her gariet
die met mi al hier es comen
ende daer ic die waerheit an hebbe vernomen
ic sal met hem te hove riden
dor sine ere ende daer ontbiden
tot dat gi sijt gans ende gesont
ende sal weder keren hier ter stont
alsic wane dat gi genesen sijt daer of
ende hout mire moder haer belof
dats u god danke ende ment u prijst
so worde mire moder weder gewijst
tgoet dies si es onteerft
ende des si lange heeft gederft
ic sal varen ende gi sult bliven
daer u al goet mote becliven
ic sal hulpen der coninginnen
god late mi sulken lof gewinnen
dat hare te baten moet comen
ende mi teren ende te vromen
ic sal keren des sijt gewes
alsic wane dat tijt es
ende uwes gedinken alse mins vader
des dancten si moriane algader
hen dochte doe die beste raet
dien hire to gaf na dien dat staet
gariet ende oec moriaen
baden perchevale sonder waen
dat hi mede mochte varen
die coninginne hulpen bewaren
ende den coninc arture verloesten
ende sijn lant hulpen vertroesten
hi dede hen daeraf doe een belof
wils hem sijn oem geven orlof
doen baden sijs den oem al daer
ende acglavael baets oec daer naer
soe vele dattie oem dede
done sachmen nie te gere stede
blider liede dan si waren
dat perchevael mede soude varen
dus namsi orlof ende voren danen
nu latic dese ende sal vermanen
hoet met lancelote es vergaen
die dat dier wilde doet slaen
nu maect ons daventure cont
dat lanceloet reet ter selver stont
doe hi van waleweine sciet
ter wegesceden ende lette niet
eer hi quam int woste lant
daert dat dier al hadde gescant
nu woende daer ene joncfrouwe binnen
die wide ende side dede bekinnen
wie dat dier gedoden conde
dat sine soude nemen optie stonde
tenen man al haer lijf
men sach nie so sconen wijf
ende dat lant was hare algader
nu woende daer bi een verrader
een riddere dise minde sere
ende die wachte in allen kere
na dat dier oft ieman quame
die hem daer sijn leven name
dat hi dien verraden mochte
dat hijt metten live becochte
ende hi dan hemelijc dade verstaen
dat hijt gedoet hadde sonder waen
dus voer lanceloet soe verre vort
dat hi es comen daer hi verhort
heeft dat vresselike dier
dat in sine warande lach ongehier
lanceloet sach daer helme ende speren
ende wapine hi mocht hem ververen
van menegen riddere diet hadde doet
ende die bene die daer lagen bloet
daert dat vleesch af hadde geten
tirst dat lanceloet conde geweten
waer dat dier te licgene plach
ginc hi darward dat hi mach
ende doen dat dier ward sijns geware
quamt gevlogen in dier gebare
oft die duvel hadde gewesen
ende aneverde lancelote binnen desen
en ontsach swaerd no spere
noch gene cracht no gene were
ende lanceloet opt dier stac
dat sijn spere ontwe brac
nochtan en quetstijt niet een scelle
noch en ginc hem inden velle
doe trac lanceloet sijn sward
ende sloech dat dier met groter vard
maer en scaedde hem niet een twint
ende scoet lancelote daer omtrent
an die kele ende scordene soe
dats lanceloet ward harde onvroe
want hi trac hem den halsberch dore
ende maecte hem ene grote score
recht al toten live toe
ende hi wondene mede daertoe
anderwerf scoet hi hem an
ende sloech op hem maer het ne can
hem een twint niet gederen
doe ginct op lancelote soe geberen
ende scordene toten voten daer naer
ende gaf hem menege wonde daer
ende blies op hem sijn venijn
en had gedaen een vingerlijn
dat lanceloet hadde an sine hant
hi waer daer vanden venine thant
doet bleven opter stede
doe quam dat dier gesprongen mede
gapende so wide oft met geninden
lancelote soude altemale verslinden
ende lanceloet wachtet daer ter stont
ende stac hem tsward inden mont
ende croet in toter herten toe
dat dier creet so vresselijc doe
datment horde wel twee milen
ende die verradere die tier wilen
al dese dinc hadde bespiet
doe hi den crete horde letti niet
ende reet vaste ter waranden ward
want hi horde wel an die gebard
dat gene dier doet es bleven
doe hi daer quam vant hire beneven
lancelote sitten die tien stonden
verbant daer sine grote wonden
dier hi menege hadde ontfaen
die riddere begonsten te clagen saen
ende ginc bi hem ende seide daer naer
dat hi hem sal verbinden daer
sine wonden harde wel
die ondedege ridder ende fel
quam tote bi lanceloets side
ende stal hem sijn sward ter selver tide
ende spranc van hem ende gingen slaen
ende wondene daer so sonder waen
dat hi neder viel alse doet
doen dit sach die verradere groet
waendi dat hi doet ware
ende liten licgen ende ginc daer nare
daer dat dier gelegen was
ende sloech hem af daer na das
den rechten voet ende souden dragen
der joncfrouwen daer ic af hebbe gewagen
die hi waende hier met winnen
ende her walewein die hierenbinnen
soe verre was comen nu ter stede
dat hi vernomen hadde die waerhede
dat lanceloet dat dier hadde vonden
quam hem gevolget nu ter stonden
rechte binnen dire waranden
daer die verradere alte handen
lancelote hadde alsoe gewont
ende den voet genomen nu ter stont
ende was op lanceloets ors geseten
dat walewein wel kinde die here vermeten
doen hijt den genen riden sach
ende lancelote die gewont daer lach
reet hi vaste ten genen ward
ende heeft getrect sijn gode sward
ende seide her mordere gi blivet hier
gi hebt verslagen om dit dier
minen geselle dat sie ic wel
dic ondadege ridder ende fel
hadde gerne ontreden daer
maer walewein was hem soe naer
dat hi nine conde ontgaen
ende ginc daer op hem soe slaen
dattie ander moeste beiden
hi ginckene daer also bereiden
dat hi bidden moeste genade
walewein ward doe also te rade
dat hine vor lancelote wille bringen
eer hine daer wilt laten verdingen
dus sijn si daer comen allebeide
ende lanceloet die vanden leide
becomen was vander ommachte
daer hi in gelegen hadde onsachte
ende hi waleweine ward geware
riep hi over den mordenare
dine daer gemort heeft al bloet
live geselle slatene doet
wetic dat hi doet si nu
ic saels te saechter sterven secgic u
doe lanceloet dese sprake seide
en was daer gene langer beide
walewein en sloech hem ave thoeft
doe ginc hi clagen dies geloeft
sinen geselle ende seide here
mogedi genesen nembermere
dat laet mi nu al hier verstaen
ic sal u wel in staden staen
lanceloet seide ende dede verstaen
hoe hi den dire was ontstaen
ende hone na die verradere wonde
dat nemt mi meest mine gesonde
maer mochtic igeren te rasten wesen
mi donct ic soude wel genesen
doe was walewein harde blide
ende bant hem sine wonden tien tide
met selken crude die daer toe dochten
dat si niet bloden mochten
ende nam lancelote ende setten op sijn part
ende keerden omme ten clusenare ward
soe si best comen mochten
si waren doe in dire gedochten
mochten si daer comen tier stont
datten walewein soude maken gesont
dus reden si tot dier stonden
dat si die cluse hebben vonden
niet lange sone sijn si daer comen
sine hebben moriane vernomen
ende gariette ende perchevale
die daer quamen nu ten male
doe was daer bliscap menechfout
die clusenare dede met gewout
spise gereiden te sinen gasten
si daden lancelote daer te rasten
soe si best mochten ende conden
elc vertelde anderen tien stonden
hoe sine dinge sijn vergaen
ende moriaen dede oec verstaen
van sinen vader sine saken
dien nacht waren si met gemaken
tes clusenaren dat si u cont
des anderdages doe lanceloet verstont
hoet metter coninginnen es comen
al sout hem al die werelt vromen
hine ware daer langer bleven niet
noch om wonde no om verdriet
want hi seide hi ware genesen
ende hi wilde ember te stride wesen
dus moesten si riden ember doe
waest lief oft leet smargens vroe
sine sparden doe genen dach
al ridende walewein ten wonde sach
aldus redense al saechte vort
tessi niemare hebben verhort
van harre vrowen der coninginnen
die was beseten in allen sinnen
vanden coninc van yrlant
hi hadde verwoest ende verbrant
soe vele men mochs niet geweten
haer selven hadde hi beseten
in enen casteel daer hi lach voren
hi hadde in diren ede gesworen
en gaf si haer niet op met minnen
ende mochti den casteel gewinnen
hine souder nieman sparen
van allen dire binnen waren
te done soe groten lachter
men souder spreken omme hier achter
ende haer selven als te voren
dit hadde die coninc daer gesworen
bi sire crone ende bi al
daermen coninc bi geloven sal
ende hen te doene sware scande
doe si quamen in arturs lande
die heren daer ic af doe verstaen
sagense enen casteel sonder waen
daer een water ombe liep
dat harde breet was ende diep
dine dede maken was wel bedocht
die casteel was wel gewrocht
uten gronde van grauwen stene
die coninc artur hadde borch negene
daer hi hem op meer verliet
ende dine was noch verloren niet
maer en hadde niet langer dach
tfolc datter binnen lach
dan sire bi dage ute varen
ende diemen daerna mochte bevaren
daer waren anders an gene genaden
men daetse siden oft braden
dit haddi coninc daer gesworen
die sanderdages soude comen daer voren
ende die dlant hadde gesaect
an hem ende godeloes gemaect
ende menege weduwe ende wese
dlant was in groter vrese
bider scaden die si nu namen
doe sagen die heren die daer quamen
dat volc vlien ende vluchten
haer goet alse die vruchten
het ginc met hen al uten spele
si gemoetten volx vele
beide man wijf ende kinder
die dat lant ruemden ginder
si dreven die beeste si drogen tgoet
sulke gereden sulke te voet
hen dochte sine mochten niet bet
doen vrachde her gariet
enen man dien hi gemoette
ende dien hi hoveschelijc groette
om dat lant ende om niemare
ende wat daer den volke ware
dat si daer dus sere vlien
die gode man antwerde mettien
si wanen hebben al verloren
die coninc sal hier comen voren
te desen castele die hier staet
die liede en weten genen raet
si verlisen goet ende al
hier es gesciet groet ongeval
dordeel es over ons gegaen
die coninc artur es gevaen
wine weten in wat staden
hi was belegen ende verraden
in een foreest daer hi voer jagen
daer waest dat wine achters sagen
ende die coninc van yrlant
saect al dit rike tsire hant
het moet hem al opgeven
dat behouden wilt sijn leven
want hi heeft een crachtech here
ende onse volc es sonder were
wi sijn alle sonder geleide
her walewein ende lanceloet beide
si sijn gevaren uten lande
dat es ons comen ter groter scande
wi sijn alle sonder toverlaet
ende leitsman ende raet
doen seide daer toe moriaen
in desen casteel die hier es gestaen
es daer binnen ieman nu
die gode man seide ic sect u
daer sijn binnen ridders tiene
haer doet staet hen wel tontsiene
ende soudire een groet getal
nu vruchten si dat ongeval
dat hier achter dlant deert
si hadden den casteel wel verweerd
hi es so vast dit naeste jaer
want si hebben binnen daer
wapine ende lijfnere
ende volcs gnoech ter were
hen tonthoudene daer binnen
men mochtse lichte niet winnen
met crachte in gere wise
alse lange alsi hebben spise
maer ember sout tenen inde comen
mi donct god wil ons verdomen
die coninc heeft so dire gesworen
al soudire vij jaer licgen voren
si hebben alle dlijf verloren
die hire in vint als hire comt voren
die hem jegen hem vermeten
dit heeft hi hen laten weten
ende haer kindere en haer wijf
al mochten die verdingen dlijf
si selen nochtan moten darven
hars goets ende harre arven
ende wine hopen gere baten
dus moetwi den casteel laten
ende vlien ende laten staen
doe seide her walewein saen
live vrient god lone u
dat gi ons hebt bericht nu
doen dochte waleweine dbeste
dat si voren binnen der veste
die scone was ende herde vaste
ende si daer groetten die gaste
ende die heren dire waren binnen
datse god moeste minnen
ende haer dinc ten besten laten gaen
die ridders waren daer wel ontfaen
want si kindense alle wale
daer was bliscap in die zale
om waleweine ende lancelote
walewein vertelde onder die genote
vanden goden riddere moriaen
wat hi dor hem daer hadde gedaen
ende dat hi ware der bester een
die de sonne die besceen
dit dede walewein daer verstaen
nu sprac vord her moriaen
hets goet dat wi hier binnen duren
ende laet ons nu hier aventuren
dor den coninc uwer alre here
het ware sonde ende onnere
soudewi den casteel opgeven
wine souden eer aventuren onse leven
ende wachten der aventuren bloet
walewein volgets ende lanceloet
ende seiden die sinen here gebrect
hets recht datmens hem lachter sprect
weder ende vort die werelt dure
waendi geniten der aventure
wi selen nu des geninden
ende god sal ons sine hulpe sinden
dat hopic in corten dagen
wi mogen hier wel prijs bejagen
ende den coninc onsen here
behouden oec wel sine ere
al es hi aldus nu gevaen
oft god wilt hi sal ontgaen
mijn herte seitmi ende min sin
willewi geduren hier in
wi selen prijs bejagen nu
dus ginc hen ane dat secgic u
her walewein ende moriaen
ende doen si sine word hadden verstaen
die gene die daer binnen waren
ende en wech souden sijn gevaren
doen si bekinden der heren sin
sone was daer ne geen ridder in
noch oec soudier noch seriant
dat hi wilde gaen in hant
noch rumen die gode veste
moriaens raet dochte hen dbeste
ende omdat hi soe onsienlijc sceen
daer hi stont op sine been
sceen hi dat hi een here al
scoffiren soude haddi geval
elc gaf daer sine sekerhede
met hem te blivene daer ter stede
ende den anderen niet te begevene
dan dor te darvene vanden levene
si selen eer ander niemare horen
doen die ede waren gesworen
ende die sekerhede gedaen
gingen si vaste sluten saen
haer porten ende daer binnen
haer hulpe die si mochten gewinnen
ende daertoe alle die lijfnere
jegen den coninc ende sijn here
die daer wel gehinde lach
eer hem verdonkerde die dach
quam die coninc selve serre verbolgen
ende dede hem menegen ridder volgen
die behorden tsire maisniden
ende daertoe vele van anderen lieden
die harde werechtech waren
ende quamen vorden casteel gevaren
doe dede die coninc vragen
den genen die daer binnen lagen
oft si den casteel op wilden geven
ende verdingen alle haer leven
doe antwerden die van binnen
sine liten hen niet winnen
alse lange alsi mochten leven
noch haren rechten here begeven
doe swoer die coninc enen eet
sine gaven hen op gereet
hine lietse nembermer verdingen
om al dat si mochten volbringen
maer sine haddens genen gere
ende gereiden hen ter were
si souden bliven optie cantele
ende worpen ute ten castele
stene groet ende swaer
ende dreven den coninc achter daer
van dien castele opt velt
daer si slogen haer getelt
binnen dien ginc die nacht in hant
ende die daer comen waren int lant
si slogen tenten ende paulione
ende logierden in dat grone
alse dat die van binnen sagen
gingen si over een dragen
ware dat leden si die nacht
die coninc soude meerre cracht
bejagen van ridders ende van lieden
ende een crachtech here ontbiden
ende beter es dat sijt nu aventuren
ende riden daer buten den muren
dan si meer worden verladen
hier af worden si scire beraden
eer hem noch come toe
dit viseerde lanceloet doe
wine mogen niet ontflien
wine dorven om gene hulpe sien
noch wine mogen rumen den casteel
bedi so eest bat onse vordeel
dus waren si snachs inden casteel
sonder spel ende enech riveel
si hilden hen te gadere vaste
alse vrome liede ende gode gaste
si aten ende dronken dat hen bequam
ende talre irst dat men vernam
dat der dageraet naecte
daer ne was nieman die vaecte
si wilden grote dinc bestaen
si gingen hen alle wapinen saen
elkerlike om sijn leven
si daden ors coren geven
wat holpt dat ict maecte lanc
tirst dattie dach ontspranc
si waren binnen wel gereden
ende hadden starke orsse bescreden
ende wapine goet ter cure
si porden ute ter goder ure
si daden hen die porte ontsluten
dus voren die van binnen buten
met algader harre crachte
die daer daden die sciltwachte
si worden der andere geware
ende voer hen ane met haerre scare
maer dat en besloet hen niet een bast
moriaens wapine waren so vast
hi dede doe die vorebetaelge
hine gaver niet omme ene maelge
dat hi den strijt daer began
men sach nie eertscen man
slaen soe vreesselike slage
si dorvochten gene lage
walewein perchevael ende lanceloet
slogen daer nu menegen doet
ende sijn tes conincs tente comen
ende hebben haer wapine genomen
ende haer scilde ende hare speren
eer si comen conden ter weren
sine wisten wat hen was gesciet
daer ne was gespaert niet
si slipen vaste in haren rinc
dire waren metten coninc
si begonden sere versagen
doe si dandere gewapent sagen
dise bestonden met felre herte
daer dogede die menege smerte
eer si geruemden dat velt
si vingen den coninc met gewelt
daer ne was nieman an sine side
hine was vroe ende blide
mochte hi ontragen sijn leven
die coninc moeste hem opgeven
daertoe dwangene die noet
anders hadden sine geslegen doet
ende sijn volc oec altemale
si vorden den coninc binnen der zale
ende leidene in enen torre vast
sine hadden nie so liven gast
noch daer si soe blide af waren
die vanden velde mochte ontfaren
hi achte lettel op dat hire brochte
daer mochte winnen wie dats rochte
alse die battalge was gedaen
si hadden volcs vele gevaen
ende den coninc van yrlant
het was hen wel gegaen in hant
si haelden daer binnen dat hen dochte
dat daer menech dire becochte
dire noit gelt ave ne coes
ende nie en wiste ho hijt verloes
dat dede die anxt die si sagen
van moriaens groten slagen
ende van lanceloete ende van waleweine
ende van perchevale die opten pleine
menegen brachten in anxte groet
ende in vresen vander doet
si brachten binnen mure die gaste
ende sloten hare porten vaste
ende hingen doe ute hare scilde
alse volc dat hen weren wilde
doemen waleweins teken bekinde
ende lanceloets banire hem gehinde
doe liep die niemare harde wide
achter lande vanden stride
des conincs volc dat daer lach
si haddens herde swaer verdrach
tirst datment hen liet weten
die de coninginne hadden beseten
si trocken achter ende al die gene
die den coninc dienden gemene
ende die met hem quamen inden lande
duchten sere hare scande
ende vernamen an waleweine die sake
hoemen mochte die soene gemaken
walewein wils hem beraden daer
haer raet droech over een daer naer
dat si den coninc arture souden bringen
daer vore ogen eer si verdingen
mochten haren here den coninc
dan selewi hebben op dese dinc
goden raet van allen saken
daermen soene bi moge maken
wat hulpt dat ict make lanc
si moesten arture an haren danc
halen ende bringen daer ter stede
ende haer here verdingen daer mede
doen die niemare liep int lant
dat gevaen die coninc van yrlant
ende artur was bracht daer te gedinge
ward daer soe grote vergaderinge
vanden bertoenen dat ter steden
arture hebben onreden
ende genomen dien van yrlant
ende brachtene met gewapender hant
inden casteel ondancs hen allen
dus eest arture scone gevallen
dat hi aldus es ontgaen
ende den coninc heeft gevaen
die hem hadde gevaen te voren
nu seldi vanden coninc horen
van yrlant die daer gevaen lach
alse hi wiste ende alsi sach
dattie coninc artur was uut
ginc hi in hant al over luut
ende boet scat ende oec have
in dien datmen hem orlof gave
ende oec te werdene sconincs man
van al sinen lande vort an
ende te rumene arturs rike
met al sinen volke gemeinlike
dus moeste die coninc di was gevaen
arture te sinen dienste staen
van sulken rentsone alsi bespraken
van hen latic staen die saken
ende artur was so blide daer of
dat hi dede beropen hof
ende wilde dat tsijns verteerden
al die gene dies begeerden
daer quam menech tsinen hove
daer was nieman van sulken love
noch diet so wel hadde gedaen
alse perchevael ende moriaen
den loen dies hen artur boet
die was ongemate groet
walewein seide den coninc algader
van moriane ende sinen vader
ende die aventuren die hen gescieden
teldi daer voer al die lieden
dies was hi daer sere besien
nu latic die tale hier van dien
ende sal u tellen vorward saen
hoe tsinen vader voer moriaen
daer hi met sinen oem siec lach
dies ic u hier vore dede gewach
daventure maect ons bekint
doen dit orloge was al gehint
ende arturs lant te paise bracht
ward moriaen alsoe bedacht
dat hi wilde doen ondertrouwe
sinen vader sire moder der vrowe
den oem bat hi oft hi woude
dat hi met hem varen soude
diet gerne dede ic maecs u vroet
doe seide walewein ende lanceloet
si wilden met hem mede varen
om sire eren wille twaren
ende om geselscap vanden here
dies dancte hen moriaen sere
doe gereiden si hare vart
ende voren met hem ten clusenare ward
si voren blidelike onder henlieden
si telden van dingen die gesciden
ginder ende hier menegertire
onthier ende si quamen ter rivire
daer si sceepten ende over reden
ende alsi dwater waren leden
quamen si scire te perchevaels oem
die hars nam daer goeden goem
ende acglavael was al genesen
die gewont hadde gewesen
ende moriaen vrachde hem daer nare
oft hi al genesen ware
ende oft hi wilde doen daer of
van sire moder sijn belof
hi seide dat hi gereet ware
ende wel genesen oppenbare
ende die trouwe willic anegaen
die ic uwer moder hebbe gedaen
weltijt gi wilt godeweet
ic beent altoes te doene gereet
perchevael seide wat lettewi dan
u soene es soe goeden man
ende soe vrome ende so stout
gi moges gode danken menechfout
dat gine hebt gewonnen nu
gereit u vaste wi varen met u
her walewein ende her lanceloet
sijn met hem comen om trouwe groet
ende selen met ons in moriane varen
doen en werd daer geen langer sparen
sine gereiden hare vart
ende reden met moriane darward
die den wech conste bat gerede
dan ieman van hen allen dede
si reden so lange dat sire quamen
ende alse die vanden lande vernamen
dat moriaen brachte sinen vader
trocken die heren derward algader
ende wildent som wedersecgen daer
omt goet te behoudene wet vor waer
doe dit moriaen vernam
wart hi so tornech ende so gram
dat hi trac sijn sward al bloet
ende reet in dat meeste conroet
ende sloger daer doet xv der heren
die hem sijn goet wilden ontkeren
alse dit die andere hebben vernomen
sijn si daer te genaden comen
ende kinden hem algader sijn lant
ende gavent sire moder op te hant
ende ontfingent van haer weder
ende worden haer man daer af seder
doe dese dinge waren gehint
ende si vrowe was bekint
in alt lant suldi verstaen
doe maectmen daer di brullocht saen
van acglovale ende vander vrouwe
deen dede den anderen ondertrouwe
daer ward bliscap ende groet spel
die brullocht duerde also wel
xiiij dage al even groet
datmen daer gene porten sloet
daer was feeste ende groet spel
daer was hen allen gedient wel
van alles dies wies optie eerde
daer worden gegeven gode peerde
cledere grau ende oec bont
menegen scellinc menech pont
menech scoenheit was daer gegeven
om datmen te blideliker soude leven
menestrele ende yraude mede
ward daer gegeven grote rijchede
want daer was goets genoech
elc hadde daer wel sijn gevoech
daer moesten bliven die heren nu
walewein ende lanceloet secgic u
tot dattie feeste leden was
perchevael bat hen sijt seker das
ende acglavael de brodegoem
dat si der brullocht namen goem
dat daden si wel eerlike
daer ne was nieman arm no rike
hine hadde gnoech ende planteit
wat hulpt hier af vele geseit
doen die feeste daer was leden
ende die heren sijn gesceden
ende alle orlof hebben genomen
es walewein ende lanceloet comen
ende perchevael dese heren twaren
wilden tes conincs arturs hove varen
want het was den sinxenen na
ende die coninc alsict versta
soude hof houden sijt seker das
den meeste die nie gehouden was
dor galaats wille lanceloets sone
want te hove soude comen di gone
ende soude riddere werden also wale
hier af liep groet die tale
dat hi dat grael winnen sal
ende daventuren groet ende smal
die ter tafelronden behoren toe
hi soude oec sitten seidemen doe
int vresselijc sitten wetet dan
daer noit in dorste sitten man
om dit te siene hebbic vernomen
sal menech man te hove comen
want die coninc had doen gebieden
den hogen ende den riken lieden
dat si comen souden te hove
dus quam daer menech man van love
ende om dit sone wilde lanceloet
niet langer bliven daer al bloet
noch walewein noch perchevale
ende namen orlof an acglavale
ende an moriane oec mede
ende an sire moder daer ter stede
ende reden so lange dat si quamen
daer si den coninc artur vernamen
te karmeloet daer hi lach
daer hi gerne te sine plach
als hi stille wilde wesen
doe die coninc vernam van desen
dat walewein ende lanceloet
ende perchevael oec mede al bloet
comen waren was hi tien tide
harre comst harde blide
ende doe hi vernam van acglavale
ende si hem seiden altemale
hoe die brullocht is vergaen
ende van moriane oec deden verstaen
sine coenheit ende sine vromechede
die hi daer inden lande dede
was die coninc ende die coninginne
harde blide in haren sinne
hieraf latic nu die tale
ende sal vort spreken vanden grale
hoet gewonnen was godweet
dat suldi vinden wel gereet
in dit boec dat volget hier na
die ander pertie alsict versta
van lancelote gaet hier uut
nu biddic gode al over luut
dat hi mins ontfermen moete
alse mins lijfs sal werden bote
ende mote mine ziele bringen
te sinen rike ende dies gehingen
