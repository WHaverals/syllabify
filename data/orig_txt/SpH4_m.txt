tfelt behelden van den stride
die grave van vlaendren in desen tide
die men karl hiet bi namen
om sine gerechtechede tsame
werd gehaet de goede man
ende van sinen prenchen mest nochtan
ende sine bedinge waende spreken
was hi daer doet gesteken
want si worden some gevaen
dat si niet mochten ontgaen
som gehangen som geblent
som metten suuerde gescent
som wordensi geleit op rat
ende was er een niet tier stat
dar gedaen ward die mort
hine ebbe quade doede becort
int ander iaer gesciede daer naer
omtrent soison plage swaer
want daer metten helscen viere
die liede worden in meniger manire
ontsteken ende ontfinct mede
die men brochte al gereede
ter moeder gods sente marien
tote soisoen met groeter partien
daer si lagen nit lange dagen
dat si genasen van derre plagen
c ende drie getelt waren
die der plagen siin ontfaren
ende drie ionwrouen die waren verstorven
in hare lede ende al verdorven
huge seget om dat die liede
die daer woenden ende die gediede
beide wijf kint ende man
niet en sterken die kerke dan
no niet en erden onser vrouwen
so quamen dese plagen in rouwen
den gene diere woenden int lant
selc die wert daer oec thant
so verbernt dat lijf met allen
tote an die bene moeste wallen
dat si al verwelt sceen
ende alsoe dorre alse een steen
ende som die onsalegen daer af storven
oec addensi som gerne verworven
die doet adt hem gescien mogen
om de noet die si daer dogen
want dat vier bernde so sere
noch dat oec te wonderne es mere
dat vier wart oec van selker manire
dat ic noit en horde van viere
nochtan dat dese verbarn alsoe
dat vleesch al tote den bene toe
so adden sijt so cout nochtan
datse niemen verwarmen en can
gelijc dat te wintre dat yjs
coude gevet in alre wijs
soe gaf dat vier coude dan
noch so was daer een wonder an
alse dit coude was vergaen
so quam so groet de hitte saen
dat hem dochte sonder merren
dat si al gader souden verbernen
ende hier af so wert daer int lant
dat ongemac dat men canker nant
overvloiende al daer omtrent
daer wart an plagen dat lant gescent
des vi dages van enen maent
na dat men de wareit waent
so ware so vele liede nu
vergadert te gadere secgic u
in onser vrouwen kerke soison
het quam al daer wart gevloen
ende geloepen uut andren kerken
om datse onse vrouwe soude gesterken
van der mester kerken met hopen
quamense daer wart gelopen
want onse vrouwe was selve dare
met ere arde groter scare
heleger sante ende ingle mede
dar vant si ter selver stede
dar si quam met haren gesellen
die quade duvle van der hellen
ende overmids onser vrouwen cominge
so wart ginder so grote bevinge
ende anxt ende clareit so groet
dat daer elkerlijc verscoet
ende die kerke sceen met allen
ofsi daer neder soude vallen
om dese vrese so vlouen daer
alle die sieckeden vor waer
te dienne plagen ende ter stat
ginc onse vrouwe na dat
alle omme ende gansese die daer lagen
van allen evele van alre plagen
worden si daer alle gesont
doen den andren dit wart cont
die daer buten geloepen waren
quamen si weder sonder sparen
ende vonden dander al gesont
die daer vertelden op die stont
hoe hem dochte dat suetechede
quam so groet met ere clareide
dor die venstre van der kerke
alse een dau ute enen suuerke
viel dese soetecheit ons an
ende heeft ons allen gesant dan
ja en sach nie man no wijf
hoe oversoete dit maecte onse lijf
want al de pine te voren
adden ebwi nu verloren
oec so sachmen sonder waen
sterren boven der kerken gaen
die so clare scenen dare
dat men niene wart geware
weder dat nacht was so dach
oec secgic dat men daer sach
bescouwen tote hem c wale
die daer genasen van alre quale
ende oec si drie binnen der nacht
worden van den viere gesacht
het was een wijf alse wi weten
die gondrade was geheten
ende adde enen man hiet diederijc
over ene riviere des gelijc
woenden si die hiet die oese
bi sisoen wel grote noise
adde dit wijf ende so was met
metten quaden viere besmet
so utenemende ende so sere
dat hare bevinc no min no mere
tusscen nese ende mont
so dat tfleesch ter selver stont
al toten tanden afvel
ende dat tantfleesch also wel
al toten achtersten tanden daer
viel die kinbacke af daer naer
so dat si tanesiene was lelike
ende utermate hatelike
ende swaer hem allen diese sagen
dese was in de kerke gedragen
tote sissoen tonser vrouwen
daer si op riep na goeden trauwen
si adde met enen douke gedect
hare anscijn ende soe berecht
om dat si niet hen wilde daer
dat men iegeren sage daer naer
si adde ene kerse gemaect scoene
die si onser vrouwen te loene
offerde daer ende doe ginc
een lettel slapen na die dinc
ende daer na in der selver nachte
droemde hare utermaten sachte
ende gevoelde dat hare cleet
dat si op daensichte adde gespreet
van der stede was gegaen
ende begonde der na te tasten saen
ende alsi also taste ter stat
gevoelde si an hare selve dat
ware hare de mont besan genesen
ende sine dorste niet geloven desen
hier na si so bedrongen wart
dat si moeste roupen ongespard
ende weende ende om ulpe bat
mer die daer lagen van slape mat
of bedwongen van coude groet
eer si op quamen thaere noet
ende ene kerse conden onsteken
so heef geent wijf noch gesteken
haren vinger an haren mont
ende den douc gegeven ter stont
ende si gevoelde tfleesch al daer
mer sine wiste niet over waer
hoe die dinge waren gescepen
daer na heeft si noch gegrepen
den douc ende noch op gedaen
ende doe wart si geware saen
dar hare naturlic vlesch was
hare angewassen ende na das
riep si drienwerf gode an
ende onser vrouwe mede dan
ende in dat roupen worden vervard
die daer lagen ende stonden ter vard
op ende onstaken licht
ende sagen ware haer ansichte slicht
ende scone was geformert ende claer
ende nieue vlesch gewassen daer
een kind van xi iaren was
dat quic hoede ende na das
metten elscen viere onstac
an sine voete om desen lac
ward van sire moeder geuord
tonser vrouwen dart berord
scire wert ende oec genesen
ende die moeder thant na desen
voer thuuswert weder saen
doe die moeder adde gedaen
bepensde hem tkint ende seide
moeder gi adt wel clene beide
voer onser vrouwen na mijn genesen
gine voert mi gereet na desen
wech dat was quaet gedaen
ic duchte gine vort mi weder saen
dat ic onfunken sal godweet
aldus lach dat tkint ende street
jegen de moeder dies doen woude niet
ten lesten alse tkint dit siet
ter moeder twint doe dit sprac
nu geve onse vrouwe dat ongemac
mi weder an come ende tferdriet
ende dit es tants aldaer gesciet
doe dat ment weder vorde dar
ende doe men processie ginc daer nar
in onser vrouwen kerke so wart
dit kint op gevort ter vart
met ere groter bliscepe
tote inder ingle geselscepe
daer na alst weder them selven quam
vertelde dit kint al dat vernam
het seide het was nu ter stede
vor onsen here ende oec mede
saecht wel dat onse vrouwe
bat na arde groter trouwe
onsen here vor al dese saken
daer dese liede omme tongemake
siin dat hijs ontfarme mede
dat dus dit vier quelt haer lede
doe hordi weder dese gelike
dat onse here antworde waerdelike
moeder gi sijt die leetsterre
diet al beleet wide ende verre
dijn wille gesciede vorwaert mere
doen beclaegede haere onse vrouwe sere
dat hare kerke lelic ware
ende onwaert ende verstoeten sware
meer dan ander kerken siin
doe sprac onse here moeder mijn
ic sal doen comen van ouer zee
ende van ouer riin ende elre mee
die giften sullen bringe te lone
u kerke met te makene scone
so dat si behageliic sal wesen
hem allen diese sien met desen
ende weet oec dat onse here sprac
moeder doe ic dat ongemac
late gescien omtrent sassoen
dat es om dat si niet en doen
uer kerken dat si met rechte
doen souden dit es de plechte
daer omme dat si gegheselt sijn
daer na seide dat kindekin
dat selue onlange leuen soude
ende dat gesciede arde oude
want hen leefde niet i maent
dit kint heeft oec al vermaent
distorien van der werelt beginne
ende de evangelien oec daer inne
ende al dat onse here ouerleet
dat seit daer al so gereet
oft vor hem adde staen gescreuen
ende al te male ioseps leuen
die men hiet onser vrouwen man
vertraect daer ende wert oec an
hoe hi die bloiende roede droch
daer omme hi oec al genouch
marien was te deele gevallen
ende hare hoedere was bouen hem allen
dit seidi al belokenre ogen
alse die den dach wilde gedoegen
den leken of die ongelettert waren
veronwerdi iet te secgen twaren
om hare grote roekeloesheide
na sine doet was sijn lechame mede
also clare dat niemen en conde
die clareit gesien op de stonde
gelijc der ingle docht den lieden
in weet niet wat mochte bedieden
in een dorp dat baka hiet
bi sessoen so es gesciet
ere vrouwen die ginc swaer
van enen kinde ende niet daer naer
genesen en conde op haren tijt
dit liep al de geburte wijt
so dat si ter vrouwen dicke quamen
ende sise altoes eens vernamen
dit gedurde iii weken wel
dat hare altoes stont euen fel
doen sprac hare an hare geuadere
met haren geburen al te gadere
dat si wilden met goeder trouwen
met hare gaen tonser vrouwen
te sissoen al baruoet
ende souken haren oetmoet
dit es gesciet ende saen na das
soe van enen kinde genas
maer eer si genas van den kinde
gingen hare af met gedinge
drie stene ter seluer vre
die een was van dire faiture
recht oft een ey ware
van ere hinnen dander daer nare
alse een ey was hi gedaen
van ere gans al sonder waen
die derde was no min no meer
dan ene not van wilen eer
ende doe die stene waren vort
comen so quam die gebort
van den kinde saen daer an
dat bider gracien gods gewan
siinen kerstinede mer dat kint
leuede onlange daer na sint
in dit selue iaer vorseit
so quamen met groter versienheit
coninge prencen ende clerke
tote loedine in sente ians kerke
dat een cloester was van nonnen
ende om quade werke die si begonnen
vorpense dese heren vut
ende setten daer in van goeder vertuut
moenken die de ordine hilden soe
alsi sculdech waren daer drogo
die erste abt af was
ende die oec daer na das
cardenael wert te rome
helinant sprac alsic gome
dat int ander iaer daer naer
tote berenvelt alsic versta
een cloester was gemaect nu
na honoriuse dat secgic v
so wart paus dander innocent
ende een ander wart oec bekent
die pater leonis oec hiet
ende hier af quam groet verdriet
daer sente bernart sere iegen was
om dit te brekene ende na das
alsoe alsi pijnde om dese dinc
quam hi daerne wel ontfinc
symoen de bisscop van noione
dar brochmen van hogen doene
voer bernarde eenen iongelinc
dari toe seide dese dinc
dat hi soude werden i helech man
want hem in visione was comen an
ende oec daer hi messe dede
sach hi dat al daer ter stede
in die hoge kerke daer thelege graf
ten berge van oliuen daer men af
seget verre in kerstinheide
scade dede na die wareide
dat onuertellic te secgene ware
int lant van gabinensen daer nare
quam oec een wolf die so groet
van lechame was dat sijns genoet
nie ne wart gesien int lant
ende dese dede wel grote pant
den lieden want hi nam dlijf
hem xxx onder man ende wijf
in andren lande dies gelijc
waren wolue gesien wonderlijc
die oec die liede verbeten doet
ende vrese daden ende groete noet
damasseen oec die goede stede
wart oec nu gewonnen mede
van den fransoisen ende den germanen
daer hem toe alp alse wi wanen
die keiser van constantinoble sere
rogier van cisilien die here
wart in afrika oec geuaen
met al sinen scepen mer daer na saen
een bisscop van afrike eere stede
verloesten ende brachten daer na mede
tote rome quite ende vri
aldus wart verloest oec hi
heinric coninc lodenwijcs sone
van vrankerike wart na tgone
bisscop in ene goede stede
die men beluagen nomet mede
int ander iaer dat conraet was
ouer zee alsict las
ende oec int vierde iaer gereede
dat eugenius wart paues mede
int selue iaer dat mabichias
te cleruaus begrauen was
ende oec mede doe men vorwaer
screef aldus ons heren iaer
mc xl vi met drien
so wart dit vision gesien
dat hier na nu tellen sal
twe eylande sijn die bi na al
scollant beuaen daer deen af es
ardinacra endander cansilenses
danen was geboren wi lasen dus
een man die men hiet tandalus
van edelen geslachte ende rike
van lechamen starc ende vromelike
die van der sielen salecheide
eenge dinc dede of seide
die slouch hi swarlike ende versprac
ende dede hem allen ongemac
ende die kerke veronwerdi mede
mer dobbelers ende leckerhede
ende met idelheden omme gingnen
daer met wildi den tijt gehingen
ende dien gaf hi van den sinen
ende dede dat hi hem vrient scinen
mettessen addi geselscap groet
ende des hem niet oec verdroet
ende was daer oec onder die gesellen
daer wi nu hier dus af tellen
dien hi geborget adde iii part
daer ene verste af gesproken wart
dat hise gelden soude tenen tiden
dien si onder hem gespraken siden
nu geviel dat die tijt quam
dat tondalus den ane nam
ende tote sijns gesellen huus saen
daer hi arde wel was ontfaen
ende aten ende dronken aldus iii dagen
daer na so wart daer doe gewagen
van den gelde dat hi was
sculdech doe antworde na das
die ander dat hijs adde niet
op dier tijt wat dats gesciet
doen wart tondalus arde sere
ende met enen corten keere
ginc hi wech sere verbolgen
entie ander ginc hem volgen
om hem te smekene ende sinen sin
te sachtene ende sprac int begin
en trouwen geselle gine sult nu
dus niet ontgaen dat secgic u
ende sachte sinen moet alsoe
so dat de gene gaf op doe
der werdinnen van den huse saen
alse vollic alse dat was gedaen
quam hem so wee in sinen arm
dat hi riep daer na wach arm
in can mine hant te monde bringen
vreselijc riep hi na dese dingen
tote der vrouwen der werdinnen
vrouwe ic beuele v in allen sinnen
mine aex die ic gaf v
want ic sterue stappen nu
ende thant bleef hi ginder aldus
licgende op den vloer in thuus
no min no meer dan oft hi nie
lijf geadt adde so lach hie
ende alle tekine van der doet
sach men an hem cleine ende groet
die boden van den huse liepen
ende daden de spise op ende riepen
ende weenden ende slougen hare hande
ende de lechame leidemen op den sande
ende men lude de clocken daer naer
in tekine wat gesciet was daer
die clerke alle van der stede
quamen daer alle ende dat vele mede
ende dit was woensdages mede
dat hi dus sinen ende dede
ende lach aldus tote op den saterdach
dat men geen lijf an hem en sach
een lettelkin was hi warm
an die slinke side onder den arm
rechte iegen therte besiden
ende daer omme hilden sine tien tiden
also dat sine niet lieten so saen
grauen ende na al dit gedaen
so wart hi roerende een lettelkin
ende verhaelde den adem siin
no min no mee alse of hi dare
in onmachte gelegen ware
al dat hi adde mildelike
ende maecte een cruce die gelike
voer sine herte ende boec siin hoeft
ende vertelde ginder des geloeft
al dat hi sach ende heft gehort
ende liets achter niet i wort
doe mine ziele vten lechame ginc
ende desen doet aldus anvinc
si ontsach hare sere ende al onsiet
wat si ontsach en wiste se niet
doe wilt soe weder ten lechame comen
dat wart hare daer benomen
enten moeste so bliuen daer
al omme sach soe verre ende nar
ende began te wenene sere
ende beuende van anxte van zeere
wat si doen moecte so niet wiste
sine hopede op niemene in desen twiste
dan allene op onfermichede
van onsen here mogenthede
niemen die leef dat secgic u
daer en was int huus oec nu
enen hornec niet hine was vol
no winkel no slop no hol
so vlogen daer de quade geeste
ende gingen alle met oreste
terre onsaleger zielen ende seide
singen wi dan lof van onsalicheden
der zielen die euwelike es doet
die spise es van den viere groet
dat onvergangelic es ende alle ure
die zielen hout in starken labure
singen wi onser vrindinnen demsterheit
ende des licts der euwelicheit
onvriendinne heeft gewesen
doe kerden die duvele omme na desen
ter zielen wart ende streden haer ane
ende begonden metten tanden te clane
ende te criselne ende met den clawen
begonden si na hare gelauwen
met vreseliken anesiene godweet
ende begonden dit te secgene gereet
ane scout dit gi onsalege lieden
ende met hoe cleinre crancker mieden
ende met hoe vreseliken gesellen
du moets gaen ter euweliker quellen
du werd van sonden der werelt scande
du minnets oec in allen lande
vechtinge twist ende strijt
dat wi oec minnen alre tijt
daer omme moestu onse geselle wesen
war omme en gadi niet met desen
die met overspele ommegaen
alse du hier vormals hefs gedaen
waromme en gastu met kefdome
ende met sconen ionfern omme
war es nu dine bliscepe
dine ydele glorie dine geselscape
war es dien overvloich sceren nu
war es dine starcheit die du
ads ende dine mogenthede
dar du alle de gene mede
onder dats war es dit heden
dine welde herte die al tenen
na quaetheit stont war es si
dine leckers die du altoes bedi
ads war omme en comsi niet
ende bescudden u in dit verdriet
