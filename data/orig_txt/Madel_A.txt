seide oriande die suptile
ware hi doot in corter wile
jc stoede altoos tuwen dienste
die pape seide bedinke int sienste
dat wine dan souken varen
ende slane doot sonder sparen
wildi dan ewelike sonder fi
getrouwelike minnen mi
jaic seidso here sonder bliuen
here seidsoe condi lesen ende scriuen
helpe vrouwe wats dat ghi telt
een litel ghi mi horen selt
mester ic bem van tolet
aldie touerie can ic met
die men in de werlt mach doen
al waric gebonden in i prisoen
jc soude mi seluen lossen wel
ay here kendi den mester snel
die men heet madelgijs
die man es vroet ende wijs
dat hebic dickent gheoren gewagen
hie es doot ouer lange dagen
sprac die pape bi waerheiden
groet wonder dedi te minen stede
dat hebbic dicken seggen horen
karle dedi menigen toren
met siere groter touerie
dus reden si geloues mie
also lange dat si quamen
dat si madelgijs vernamen
die quam gelopen in i hemde
met sinen cnape harde vremde
verkennet soene alte ant
sinen palster hi geprant
siet gonder comt gelopen v man
ghi hebt geraden bi sente ihan
sprac oriande die was blide
vanden paerde ouer enen side
vielso met aesten vptie aerde
die pape vinc te sinen zwaerde
dat hi trac vten scoe
cleophus quam gelopen doe
alsoot geboot madelgijs ter stont
daer wart oriande gesont
ende bleef daer seit die walsce istorien
tote soe van tijdene mochte gescien
doe beualse te gode die waert
madelgijs alp vp i paert
so lange under hem ii tesamen
datsi ter seluer stede quamen
madelgijs als telt die ieeste
tsine namen binden foreeste
sine lieten hem niet vele bliuen
nv hort wat ic v sal bescriuen
also mi twalsce doet verstaan
so voer madelgijs sonder waen
jn sbaeliuus herberge vander stat
daer si waren ontfangen bat
danic v soude connen genomen
als die tijt was so ver gecomen
dat men i maeltijt soude gaen eten
ende si alle waren geseten
brochte men die gerechte voort
alsooc te doene behoort
scilllende waerden alsi deelden
ende alsi haer goet parceelden
doe warter i ouer doot gewont
die waert cam ommi in corter stont
doe ginc seker met knapen viere
die gewont was heerde sciere
hoe si dienden i pape
die brochte in harde zwarer trape
i vrouwe die soone was
hi dede slapen sijt seker das
haren cnape ende haren man
spapen knechten scoten an
vaerdelike den iii paerden
die pape voerde siere vaerden
die scone vrouwe daer hi woude
entie knechten also houde
hem dochte si waren rike genouch
doe seide madelgijs ende louch
ende hier mede so liet ijt varen
hier binnen began die dach verclaren
ende hadden herte te lande waert
haer lieder herte was bezwaert
plach te segghene madelgijs
sij namen orlof in hoelsce wijs
ende alsene oriande sach bloeden
van iamere wanet soe verwoeden
soe weende ende mesliet hare zere
dit sach madelgijs die here
dat soe hare sere mesliet
mettien verhief tcoene diet
sijn zwaert ende slouchen vp thooft
dat hi den elm clooft
tbeckineel ende thouet mede
tzwaert sanc intere snede
eert weder stont toten kinne
madelgijs seide soete minne
verblijt waerbi weendi so
oriande was doe vro
want soe sachen metter vaerde
aldoot vallen van den paerde
toten kinne was hi gesplet
mettien cam lopende symonet
daer ic of sprac hier te voren
die den hertoge wel geboren
vten stride nam tiere stonde
die men hiet bueue van eggermonde
ende voerden vp sijn paert aldoot
altote hine met eren groot
begrauen dede in ene stede
hi was doe deerste die zede
karle den coninc die niemare
dat roetcefloer verloren ware
ende bueue van eggermont doot
verslegen was ende sijn jroot
ende aimijn geuaen
diet dedi karle den coninc verstaen
die hem ii bisanten gaf
doe zwoer hi thelige graf
hij soude madelgijs souken
aldure die werlt te vier houken
ende niet cesseren toten stonden
vor dat hine adde vonden
dvs so sciet hi vter zale
ende heeft berge ende dale
dorreden weder ende vort
ten laetsten gerochti ter port
daer hi dobbelaren vant
anden taerninc slouchi sijn hant
sal hare bliscap geduren
madelgijs die vinc ter vre
sbaeliuus ors eert yeweer ginc
symonet seide dhemelsce coninc
moete v bewaren here fier
madelgijs seide wane comstu hier
ende waer waerdi geboren
symonet seide ghi sullet horen
jc was geboren in vrankerike
jc diende met enen prinche rike
die hiet van eggermont bueuoen
jc souke enen edelen baroen
die es madelgijs genant
jc hebbene gesocht in menich lant
jc hebbe verloren al mine stonden
ghine doet ghi hebt mi vonden
jc bem zelue madelgijs
die knape was vroet ende wijs
hine wildem ten eersten male
niet gewagen vander tale
daer hi omme sal dogen rauwe
doe seide oriande die vrouwe
lieue knape sech mi tatoer
wat doet men in roetcefloer
wat doet bueue ende aymijn
symonet seide den fijn
salic v vertrecken ende vertellen
noch tauont ende verspellen
maer ic hebbe so drouuen moet
dat ic hebbe verloren mijn goet
dat ic v niet mach maken cont
die bootscap van bueue van eggermont
ende ic hebbe ooc onger groot
madelgijs seide v veinoot
dje knape seide en es niet
madelgijs of ghijt gebiet
wi varen in corter wile
tenen clooste die ene mile
van hier staat die nes niet verre
madelgijs seide sonder merre
neimt die wapine die dese heeft an
doe scoot hi anden doden man
ende ontwapinden vptie stede
ende wapendem met aesticheden
sonder namelike sijn hooft
want die helm was ontwe geclooft
vten ogen int anscijn
hi seide bueue die here mijn
es verslegen sonder waen
aymin v neve es geuaen
ende roetcefloer die vaste stede
es al verberrent dats iamerhede
hi seide de redene al
entiere geuaernesse groot ende smal
ende al die auenture vort
die ghi hier voren hebt gehort
hen dinke mi niet vougen wale
te vele te segne tere tale
hier bi willich mi wachten
maer also cvrt in onmachten
viel madelgijs ende oriande
of drouuelike wrongen si hare hande
teerst datsi bequamen
wenen caermen alte samen
mochtmen vele hebben gesien
al wildic zere pinen mien
jn soude de rauwe niet gescriuen
hier bi latic achter bliuen
daer was groot die droufede
doe vernieude die ziechede
daer soe te voren of was genesen
oriande daer wi of lesen
lach te bedde als die was cranc
soe seide madelgijs niet lanc
salic ieuen wi moeten sceden
die abt quam met aesticheden
doe ginc soe hare biechte seggen
ende hare sonden vor ogen leggen
ooc seide oriande met rauwen
dat soe madelgijs trauwen
emmer wilde vor hare doot
die abt madelgise geboot
dat hijt dade het ware hem goet
daer trouwedise ic maech v vroet
dies hi nie te voren dede
soe was gemoneget ende geolijt mede
eer die abt van are sciet
die walsce ystorie doet ons bediet
dat soe bin viii dagen starf
eerlike alsoot bedarf
hadsoe ooninclike sepulture
oriande die soone figure
vanden wapinen die si adden an
jc weet in aertrike man
djckent waren si in felre lage
daer si onfingen grote slage
hem behoufde wapine goet
ende als dese heilden hoge moet
gewapent waren varre auise
spronge si vp are orse van prise
daerwaert waren meniger merc
sie adde ene glauie sterc
geuaen adden met harer cracht
noch tauont so tal hare macht
sere minderen ende faelgieren
die tyranten sonder vieren
reden so lange datsi quamen
ten crite daer si vernamen
hare wederpartie gereet ten stride
gardefort die voer nu mide
jnt crite daer hi vant ogiere
morgalien die voer ooc sciere
ten crite daer hi vant roelande
gafridamant die voer te hande
daer hi vant oliuiere den coenen
karel den coninc met sine baroenen
ende helsde namale van bayuieren
ende van gengeven reynieren
ende reynaten die rowerde
ende van normendien richerde
ende gwide van borgoengien
ende ingelrame van gascoengien
hi seide heren van herten coene
of god wille in desen prisoene
sone comdire nemmermere
nv hort van ogiere die here
ende van gardeforte den fellen
die sere gerne soude vellen
ogiere mei sinen stercen scachte
dies noopti met siere crachte
sijn paert dat sterc was van leden
ogier wilde ooc niet beiden
hi noopte brayforte metten sporen
sinen spiet daeldi voren
welte pointe hinc sijn scilt
gardefort quam met gewilt
jegen ogiere den scacht gedaelt
sijn spere dat wel was verstaelt
stac hi vp ten stercken ogiere
so vruchtelike ende so ongeiere
die sterke scacht an sticken vlooch
ogier die van moede was hooch
gerochten weder metten spere
der den scilt so converseren
ende doeden alle vianden mede
maer gardefort dats waerhede
meslieten hem die turken daer
want de steenen waren zwaer
die vielen up hare walle
entie buten quamen alle
slouch madelgijs doot metten zwerde
maer de andere eeren werde
vloen alle te haren pauwelioene
si veruaerden hen vanden doene
dat de helsche vianden daden
nemmermeere een wasser beraden
te anescouwen des duuels werc
ende als de zwarte casteel sterc
gheslicht ende alterneder was
vloghen si ten roden sijt seker das
daer ghinghen si turreelen ende mueren
nederwerpen in curter vren
ende worpen metten steenen groot
alle de sarasine ter doot
maer die buten muere comen
madelgijs adse schiere vernomen
ende slouchse alte met ter aerden
met florsberghe sinen zwaerde
aymijn adt hem weder ghegheuen
nemmer een ontdroucher dleuen
van die binden casteele behoorden
ende alsi in waren worden
den roden casteel adden gheslecht
so vloghen de helsche knecht
ten witten casteele saen
doen ghinc madelgijs daer aen slaen
sijn ors dapperlike met sporen
maer sine garsoene vloghen voren
eer hire wel conste gheriden
adsi den casteel an allen siden
te broken datter niet ne stont
al payene si hu cont
bleuer onder de steene doot
maer daer ontliep i ruese groot
die quam in madelgijs ghemoet
madelgijs slouchem metter spoet
den eenen arem af met ghewelt
maer inde ander datti helt
