so wetic wel dan ouer waer
dat gi nembermeer heer daernaer
v lant ne hilt vort met geninde
gine sout altoes orloge vinden
alse lange alsi leefden nv
her coninc artur dat segic v
ende dadent oec die van der tauelronde
die coninc soude onlange stonden
jegen die gygante hem verweren
daer ombe so radic v gi heren
dat gi daer vaert onder v
alse soudire hem dienen nv
een jaer oft twe omtrent
tot dat gi met hem sijt bekent
ende gine sult oec niet lange na desen
daer dinen gine sult daer wesen
van hem bat ende weerder met
dan ieman in sijn lant dat wet
ende ic weet wel dat hi den coninc arture
bidden sal dat hi ter vre
sire dochter neme tenen wiue daer
ende als hi se gecroent heft vorwaer
selent die gygante weten saen
ende dan en selense sonder waen
niet langer dorren bliuen dan
noch in ere haluer dachvaert an
doe antwerde merline de coninc ban
ende seide oft wi dus voren van dan
wat soude van onsen lande gescien
dat wi noch qualike hebben versien
ende wi hebben harde felle geburen
die ons op lopen tallen vren
ende onse lant woesten ende branden
oec heft de coninc artur nv te handen
menigen viant om hem geseten
die dit scire souden weten
dat wi vten lande waren
oec dochte mi grote doerhede twaren
vore wi ander lant bescudden nv
ende donse in auenturen lieten segic v
here here seide merlijn doe
gi segt harde wale nv toe
maer het doet goet achterwart gaen
om vorder te springene sonder waen
ende wet dat wel jegen i penninc
dan gi hier verliesen sult her coninc
gi sulter ij hondert winnen daer
ende ic segt v al openbaer
gine sulter hier verliesen borch no stene
no stat no dorp no veste ne gene
ende gi sult winnen i conincrike
dat bescermen sal ewelike
dit lant ende verweren al
alse lange alse artur leuen sal
doe seide echt de coninc ban
merlijn gi sijt vroeder daeran
dan wi alle sijn wetic wel
ende als gijt ons raet sone es niet el
hier toe te doen dan wi ons saen
gereiden ende die dinc ane vaen
nu besiet wanneer dat wi
willen porren doe seide hi
te half vasten sonder beiden
ende daer binnen seldi v bereiden
maer eer gi daerwart vart wet wel
suldi hebben i batalie fel
jegen die baroene segic v
die hem gederen al dat si mogen nv
ende met alder macht di si mogen
vercrigen sellense v orlogen
ende gi sult ontbiden wet vorwaer
die gi hebben moget verre ende naer
ende heimelijc suldi logiren dan
jn dat foreest van bedigan
ende ontsiet v niet want si
selen meer scaden hebben dan gi
merlijn seide doe de coninc ban
ende oftic ende mijn broeder dan
om hulpe senden souden si
jet te tide comen doe seidi
ja se here ende wie machse dan
halen seide doe de coninc ban
jc sal die boetscap doen seide merlijn
ende oec salic eer comen sijn
dan een ander dat segic v
ende oec est te doene nv
want die strijt sal sijn gewesse
te sente marien lichtmisse
jnde plaetse van bedegan
ende vwen lieden wet vortan
staet te riden dach ende nacht
oec wet wel dat ic hebbe geacht
dat ic margen nauont sal wesen
te gannes doe si horden van desen
dat merlijn seide daer ter stede
hen wonderes sere ende logen mede
si helsden merline ende daden hem daer
grote feeste wet vor waer
dus nam merlijn orlof segic v
ende seide hine hadde wat lettere nv
ontbiet ridderen ende seriante here
alse vele als gi moget nembermere
ende so gi heimelijcs moget met
ende gi selt doen voren ongelet
spise ende vitaelge genoech daeran
jn dat dal van bedegan
ende alse die vitaelge es comen daer
so doetse deilen wel naer
alden volke want ic segt v
daer sals wel te doene sijn nv
geft hem te xv dagen spise
goet gesouten vleesch van prise
doet hem dit geuen sonder meer daeran
ende doet hem keyen deilen dan
ende bretelle ende griflette
ende vlfine ende lucamme sonder lette
dit doet so gi heimelijcst cont
doen eyschedi tfingerlijn ter stont
dat hi hadde an sine hant
dat ict mach tonen in v lant
leoncen van parnen vwen vrient
ende pharine die v oec dient
tenen litteken dat si na dat
mi selen gelouen oec te bat
alsict hem tonen sal aldaer
si worden te barenteert daernaer
doe si dit horden ende hen wonderets sere
want si waenden dat nieman mere
dit ne hadde geweten segic v
dan si ij entie gene nv
die hi daer noemde leonce ende pharijn
dit dochten dmeeste wonder sijn
doe seide die coninc artur en sijt niet
tontrasten van al dat gi hem doen siet
want al dat men penst god weet
weet hi op dat men wilt gereet
do seide de ij coninge nv
so laetten dan gewerden met v
sint dat hi so vroet nv es
ende ons donct oec wel die waerhede des
dat hi v bouen al die werelt mint
gi seles te bat hebben dat gijt kint
so sere dat gijs noch menich werf
gewaer sult werden als v bederf
doe gaf hem die coninc van tfingerlijn
ende doe sciet van hem merlijn
ende al dat hi hem dus dede verstaen
van haerre heimelijchede heeft hi gedaen
ende dat hi daermet beiagen wille
hare beider vrienscap lude ende stille
doe voer merlijn te blasijs wart
te sinen meester ende seidem ter vart
alle die dinge groet ende clene
die onder hem gesciet sijn gemene
daer na teldi hem hoe hi sal varen
ene boetscap doen sonder sparen
jn cleine bertangen ende toendem daer
dat vingerlijn ende seide daernaer
dat sijn littekijn soude wesen
doe screeft blasijs al na desen
gelijc dat hem merlijn seide
doen sciet merlijn sonder beide
van blasise vroe ende blide
ende des ander dages te primtide
was hi te gannes in de stat
ende seide leonces ende pharijn dat
hen de coninge ontboden nv
al dat ic hier sal seggen v
dat gijs mi selt gelouen mede
hi toendem tfingerlijn daer ter stede
ende doen si sagen tfingerlijn
geloefden si al der talen fijn
die hi hem seide clein ende groet
gelijc dat men hem ontboet
doen si dit horden ontboden si
alle die liede so dat si daer bi
vergaderden xv dusent man daernaer
ende wel gewapent wet vorwaer
dese quamen alle te benewijc
viij dage vore kerst dage sekerlijc
ende leonce ende pharijn mede
setten doe hoede in elke stede
ende in de borge die hem goet dochten
daer si tlant met verweren mochten
ende hieraf een lambegijs
die stout was ende hadde groten prijs
desen settense in de fortreetse met
van gannes om dat hijt bet
ende stoutelike hoeden soude daer
dan een ander hem bat daernaer
pharijn sijn oem dat hijt nv
wel hoede gerne oem dat segic v
jc saelt so hoeden oft god welt
dat gire gene scade of hebben selt
ende inde fortreetse van benewijc
settense graciane des gelijc
den here vanden hogen mure
ende beualent hem ter vre
hi was vrome ende getrouwe met
ende opten casteel van trebet
daden se graciaens sone hier
die geheten was banier
hi was coninc bans petrijn
ende beide die coninge fijn
waren in den casteel sijt seker das
om dat hi van den lande de vaste was
ende ins coninc bohortes casteel so es
geset te hoedene placides
leonces neue de getrouwe was
ende sere vrome sijt seker das
ende dese casteel heet mouleer
aldus besetten si dat lant eer
eer si sceden wilden van daer
alst wel beset was daernaer
doe voren si henen nacht ende dach
wat dat elc geriden mach
want die mane scone sceen
ende merlijn voer voren al in een
die dat here leide vorwaer
van den quaden passagen daer
toter zee daer si doe op quamen
daer si alle sceepten te samen
ende de coninc artur bander side
gereidem sere de wile te stride
gelijc dat hem merlijn beual
so dedi sine sticken al
hi ontboet alle degene nv
die hi verbidden mochte segic v
daer quamer harde vele ter stede
ende meer dan hi waende mede
die van logres quamen daer
om die grote gichten vorwaer
die hem de coninc hadde gegeuen
selke quamen hem oec beneuen
om den coninc te kennen ende oec mede
om sine doget de hi dede
daer si dicke af hebben gehort
ende alsi alle waren comen vort
so waren daer wel x dusent man
wel tors ende wapine an
ende voet liede en wildi gene
ende dat karijn al gemene
daer men de spise op voerde also
dedi met nachte al varen doe
om dat hem merlijn hadde geraden
dat hijt heimelijc soude begaden
tote opten plein van bedegan
ende als daer comen waren sine man
jnt foreest daert heimelijc was
sloegen si haer tenten daerin na das
ende dit plein was de heimelijcste stat
die men iewerinc wiste vor dat
ende alsi gelogiert nv daer waren
en conste nieman geweten twaren
waer si waren geuaren nv
ende bander side dat segic v
so dede die coninc artur ene dinc
die hem doe riet ban die coninc
de merlijn sere prijsde daernaer
want hi wiste vele openbaer
van orlogene dies riet hi
den coninc artur dat hi daerbi
op alle straten van sinen lande
wardeine soude setten menigerhande
waer datter iemen doer lede
dat menne vaen soude ter stede
ende senden den coninc nadien
dit was om dat men niet soude spien
waerwart dat si henen waren
oec dedi verbidden daernaren
dat nieman en soude in sijn lant
riden niegeren si v becant
vor dat onser vrouwen dach leden si
dat men kerssen draget ende daerbi
diet dade conde ment geweten nv
men souden ontliuen segic v
dus hilt hem dat volc stille daer
ende hen wonderde sere daernaer
wat dit dieden mochten doe
dattie coninc mochte gebieden soe
dat nieman conste geweten twaren
waerwart dat si geuaren waren
sonder die gene die waren nv
vans conincs rade dat segic v
nu swiget de boec van desen
ende sal van den vi coningen lesen
die waren gesconfiert te karlioen
dat si met pinen daer ontfloen
hoe nu x coninge ende i hertoge
arture willen bestriden vi
dje boec seit ons nv twaren
dat dese coninge erre waren
om dat se gesconfiert waren doen
van karlion dat si ontfloen
daer si al haer hernasch verloren
des hadden si groten toren
datse nembermere worden blide
sine haddent gewroken nu ten tide
opten coninc arture ende oec mede
op sinen touerere de ons dat dede
aldus sciedense van karlion nv
gewont ende serich segic v
som mostense op i leitire
licgen daer mense op hene droech scire
om dat si waren so gewont
si voeren cleine dachvart tier stont
so lange dat si quamen daernaer
jn haer lant daer daechden si vorwaer
so lange dat si genesen waren
ten inde van der maent daernaren
hadden si een groet parlement
tuschen dat lant van gorre omtrent
ende tlant van scotlant mede
ende tparlement inde daer ter stede
so dat elc daer ontbiden soude
sine mage ende sine vriende also houde
als hi se vercrigen moge dat wet
ende de hi hebben moge oec met
ende alse wi alle vergadert sijn ter ure
sele wi varen opten coninc arture
ende selen hem nemen tlant
oft wi sellent verbernen te hant
ofte wi selen daer vte verjagen
ondancs allen sinen magen
doe namen si dach dat si wouden
dat haer liede vergaderen souden
jnde prayerie wete dan
onder dien casteel van bedigan
doe sciet onder hem dat parlement
ende elc ontboet sinen vrient omtrent
ende alle de hi hebben conde
daer quam de hertoge eschans ter stonde
van cambenijc wel thernasch
met vi dusent mans rasch
ende wel tors ende elc mede
ende nu groenheiden al bespreet
ende die erde doet verbaren
die vruchte die bedwongen waren
ende aldertiren dinc comt vort
dat tote noch lach al versmort
die die soete lucht doet baren
ende die tide van den jaren
ende als die neuwe soete minne
die de jonge harte heft inne
vanden sconen jongen joncfrouwen
ende vanden houeschen geraecte vrouwen
ende van den jongelingen daeran
ende van menigen gehuweden man
die tharte behagel hebben ende jolijt
dorden soeten neuwen tijt
die dan es anegegaen
jn desen tide hebic verstaen
so geuiel dat walewein
ende garies ende egrawein
ende guerries ende galescins twaren
ende de in haer geselscap waren
wouden varen ten coninc arture
ende als v sal tellen die auonture
want al dese kindere segic v
waren arturs suster kinder nv
want ygerne coninc arturs moeder
alsic v sal maken vroeder
hadde ij dochteren van haren man
den hertoge entie i daeran
hadde te wiue den coninc neutres
daer ane wan hi i sone na des
die galescins waert geheten
die sider waert een ridder vermeten
als gi wel horet selt hier na
entie coninc lot alsict versta
hadde de ander dochter te wiue
ende hi wan an haren liue
vier sonen entie een heet walewein
dander gurries de derde egravein
ende die vierde hiet garies
si waren scone sijt seker des
ende vrome alle te wapine daernaer
doe si op quamen wet vorwaer
nu horde galescins coninc neutres sone
sijn moeder secgen dicke natgone
dattie coninc artur waer sijn oem
doe nam hi des an haer goem
ende sochte i bode de hi sinde
an waleweine sinen neue met geninde
ende an sine broedere wet vorwaer
dat hine quame spreken daernaer
ter neuwer ferteit in broserant
ende dat hi quame daer te hant
so hi alre heimelijcst can
ende dade ember den raet daeran
dat hi porre oft hi mach
des derden dages na paesdach
dus reet die bode wech segic v
so lange dat hi te gales quam nv
jn de stat daer die kinder waren
metter moeder maer de vader twaren
was te hanterinne in de stat
daer die seynen lagen bi dat
alse de bode te gales quam
ende hi waleweine vernam
dedi den raet dat hine sprac daer
ende seidem dattene ontbode daernaer
galescins v neue ende oec wet
dat gi v broedere bringet met
ende coemt ter neuwer ferteit inne
alse lief alse gi hebt sine minne
hi sal daer ember jegen v wesen
ende port des paesdages na desen
opten derden dach na dien
doen die kinder horden van dien
warens sijs blide ende seiden doe
si souden daer alle comen alsoe
want si wisten wel sijt seker das
dat sonder orbaer niet en was
dat hise so haestelijc ontbode daer
walewein gaf een ors daernaer
den bode ende hiet hem also houde
dat hi hem sinen neue groten soude
die bode seide hi sout doen vorwaer
ende es nv gescieden van daer
ende voer so lange doe na das
dat hi quam daer galescins was
ende doe hi quam te sinen jonchere
grote hine van waleweins haluen sere
ende seide dat hi hem geloefde nv
ende sine broedere mede segic v
dat si sellen ter neuwer ferteit al
comen hebben si geual
opten dach dat gi se ter stede
comen hiet sonder enige bede
doe ginc hem galescins gereiden
met sinen gesellen sonder beiden
ende voer ter neuwer ferteit daernaer
ende quam opten paesdach daer
ende ontbeide daer sire neuen nv
so lange datse quamen segic v
daer dede deen den andren feeste groet
doe vraechde walewein twi hine ontboet
so haestelic dat soudic nv
gerne weten hier van nv
want en hadde v boetscap gedaen
wi waren nv elre sonder waen
daer wi nu begeren te sine
heimelike ende oec stillekine
alst galescins horde doe seidi
neue waer wildi varen sonder mi
gine sout met rechte gene dinge
doen sonder mi sonderlinge
segt mi waer gi varen wilt nv
dan salic mijn gepens secgen v
ende twi ic v hier nv ontboet
salic v secgen clein ende groet
walewein seide doe bi onsen here
jc wille varen nv vort mere
dinen i den enen alre besten man
den soetsten enten miltsten daeran
den goedertiersten den vroemsten mede
den edelsten van al kerstijnhede
ende daer ic meer dogeden met
af hebbe gehort bi mire wet
dan ic nie secgen horde
van enigen man in waren worden
deus seide galescins nv mere
wie mach dit sijn god here
so moeti geuen dat moete wesen
daer ic v om ontboet vor desen
bi gode seide walewein vort an
men soude niet verswigen selken man
maer hi soude genoemt sijn gereet
vore alle goede liede god weet
hi es geheten die coninc arture
ende es v oem ende donse ter vre
maer met groten onrechte sekerlike
orlogen de barone van den rike
dine met rechte minnen souden sere
ende dat kinne god donse ter vre
dat ic swaert ne gorde nembermeer
hine hebt mi selue gegort eer
ende alse galescins dit verhorde
en was he noit so blide van worde
ende gegreep waleweine in sijn arm doe
ende helsden van bliscapen alsoe
ende seidem dat hine mede
niegerent om els ontboet ter stede
dan ombe dese sticken openbaer
ende doen seidi hem daernaer
dat hi oit sint dat sijn vader
vander bataelgen comen was te gader
daer hi hier vore gesconfiert in was
wille oit sint hadde sijt seker das
dat hi ten coninc artur varen woude
walewein seide doe also houde
dat hijt heft horen secgen al
hoet daer gesciede groet ende smal
ende mijn moeder seit oec mi
hoe alle die dinge gesciet si
doen si lange hadden al daer
gesproken doe viserden si daernaer
weltijt dat si porren wouden
si drogen overeen dat si souden
binnen xiiij nachten porren met
dus scieden si daer ongelet
ende elc voer thuswart hem gereiden
al heimelijc al sonder beiden
van orssen van gereiden vorwaer
van paruren scoen ende claer
ende van wapine mede nv
alse hem betaemde segic v
galescijns nam met hem daernaer
cc gesellen vroem ende openbaer
wel gereden ende wel thernas
entie beste mede sijt seker das
die in al sijn rike waren
ende es so heimelijc wech gevaren
dat sijn vader niet wiste nv
ende quam ter neuwer ferteit segic v
ende bleef daer so lange mede
dat walewein quam daer ter stede
ende sine broeder die brachten daer
v hondert man dapper ende openbaer
ende wel gereden ende thernas
ende wale alle sijt seker das
hoger liede kinder ridder ende knapen
die wel dinen conden met wapen
maer vanden v hondert waser lx wel
ridderen dapper ende snel
ende van dien galescins brachte daer
en waser xx riddere maer
doe si dus vergadert waren
hadden si grote feeste twaren
ende bereiden hem daer ter stede
daer droegense over een oec mede
dat si trecken willen te logres
jn bertangen toe sijt seker des
daer souden si irst vernemen nv
waer haer oem es segic v
dus es walewein ende gueries
ende acgrauein ende garies
ende galescins met haren lieden
ende met al haer maisnieden
vander neuwer ferteit gesceden
ende te bertangen wart gereden
ende voeren iiij dage also
des viften dages stondense op vroe
om der hitten wille dor das
die in midden den dach was
dus redense in de coelhede
des margens doent scone was mede
si minden seer den soeten tijt
alse die jonc waren ende jolijt
si waren noch weet te doene met
grote pine si waren dat wet
wel gewapent alse knapen doe
plagen te sine ic seg v hoe
elc hadde i yserinen hoet
op sijn hoeft vaste ende goet
ende haer swaerde hingen doen
ant gereide ant artsoen
want tlant en was niet alsoe
seker om der seynen willen doe
ende et was een vol lant
van allen goede dat men vant
ende was scade sijt seker das
dat al sulc lant gedestruert was
so lange tijt ende met onrechte
dese kinder daer ic v af berechte
reden te logres wart al haren pas
ende onder wegen sijt seker das
vondense den coninc gwineebante
ende den coninc walebrone ende modelante
ende den coninc sornagut ende soringrante
ende den coninc kyvehante
dese hadden tlant van logres
gedestruert sijt seker des
ende geroeft ende voerden daer
grote spise met hem vorwaer
so vele hadden genomen si
dat lange haer liede mochten daerbi
genoech hebben gehad daer mede
vleesch broet wijn gerede
want si hadden gerovet tien stonden
die hauen daer groet goet inne vonden
want si vonden se al vol ter stede
van vitaelgien ende van comenscap mede
so datse vij dusent somer al daer
ende v hondert wagen daernaer
ende v hondert kerren loden met
dat karren was so groet dat wet
dat onvertellet te secgen es
ende aldaer si voren sijt seker des
stoef die moude ongehier
ende si maecten so groet vier
jn die dorpen die die seynen
ontstaken daer si voren heinen
dat ment wale mochte sien
ene halue mile van dien
waerwart dat si voeren met desen
alse die kinder naecten den resen
ende hoerden dat hulp geroep mede
van den lant liede ter steden
om datse die seynen roefden daer
ende vervoeren oec wet vor waer
datter daer wel x dusent was
sonder tfoetvolc dat na das
jnt lant liep ende roefdent al
doe die kinder horden dat gescal
ende die vernoye die daer gescieden
doe vrachden de kinder den dorplieden
waer die coninc artur es
die dorp liede seiden na des
dat hi te camelide waer nv
ende te half vasten segwi v
voer hi rechte daerwaert
ende hi heft hier also bewaert
sine borge ende sine stade
dat hem nieman en can doen scade
des sijn die seynen so erre
dat sijt al strueren bi ende verre
ende rouen tlant als gi siet
als die kinder horen dattie coninc niet
jnt lant en es doe seiden si
dat si wilden calengiren daerbi
den roef ende tlant houden daernaer
tot dat haer oem comen waer
als die dorp liede horden de wort
vraechdense wie si waren vort
doe seiden hem die kinder daernaer
wie si waren dies waren daer
die dorp liede harde blide seer
want si hoepten dat sine eer
die coninc soude behouden thant
overmids hem ende oec sijn lant
ende van den coningen overmids em
pensden si daer in haren sin
vrientscap soude werden eer iet lanc
si wistens den kinderen groten danc
ende prijsdense harde seer daer
ende si daden hen oec daernaer
jn haer geselscap ende reden mede
daer die kinder reden ter stede
ende den kinderen wies haer harte
van den verdrite ende van der smarte
die die seynen daer daden int lant
ende riepen op haer liede te hant
gi edele baroene bereit v
laet ons dese proye bescudden nv
die dese quade seynen voren
laet sien wie sal hem wel roren
doe vergorden si haer orsse al daer
ende satener op ende daernaer
ordenerden die ridders haer scaren
diere daer wel lxxx waren
die vrome waren ende getrouwen
ende alse die lant liede dat scouwen
traken daer an hem des sijt vroet
wel v hondert tors ende te voet
ende alsi dus vergadert waren
voeren si allegader daernaren
ende ontmoeten tkarijn ter stede
ende hem iiij dusent oec daer mede
die dat karijn geleiden daer
ende het was none dages vorwaer
ende was oec vtermatene heet
ende die moude stoef gereet
daer si nv henen lieten drauen
daer die viande voer scauen
daer slogen si in met geroechte groet
ende wondense ende sloegense doet
walewein doetdere so vele daer nv
dat hi bebloet was segic v
van bouen tote beneden toe
daer ne sloeger niman doe
ende noch meer wet vorwaer
waser die hem tsens gauen daer
ende daer toe oec tot al desen
wildi so groten here wesen
dat hi al die werelt wilde duingen
entie seynen de hi hadde doen bringen
die hi in allen lande hadde gesent
die daer die lande roefden omtrent
dat was om dattie barone
vanden lande soude hebben te doene
genoech met hem seluen segic v
enten coninc leodegan niet hulpen nv
om dit haddise over al gesent
dat si die lande roefden omtrent
ende si haddens oec wel de macht
elken lande te doene cracht
niet lanc daerna dattie coninc rion ontboet
sine heren te comene ende sine genoet
vt allen sinen landen wet vorwaer
eer iet lanc so quamer daer
dat hire hadde tors ende te voet
cc dusent ende l des sijt vroet
vore die stat te deneblase nv
ende daer waren mede dat segic v
xx gecroende coninge dat wet
ende hi was die xxiste met
ende si hadden bracht so vele spisen
dat si ne dorsten ingere wisen
jn meniger tijt om vitalie varen
so vol planteit hadden sire twaren
met hen bracht vt xx conincriken
daer was so goet tijt sekerliken
dats niemen nv gelouen soude
menigen weruen met groten gewoude
so dede prouen de coninc rioen
oft hi de stat conde onder gedoen
maer hine conste niet i blase
gederen der stat van deneblase
si was so vast in allen sinnen
alse lange alsi tetene hadde binnen
sone hadden si geen ruwaert daeran
si hadden den coninc leodegan
dicke ontboden dat hi quame daer
ende hise bescudde want si vaer
ende menigen anxt hadden groet
ende die coninc hen weder ontboet
dat hi nv genoech hadde te doene
maer waer hi verledicht hi soude na tgone
comen ende hem in staden staen
ende die stat ontsetten condi saen
hier swiget de boec van den coninc rioene
ende van al gader sinen doene
ende sal v secgen vort ter vre
vanden coninc arture
hier seget de auenture twaren
dattie van der stat blide waren
om dattie seynen waren doe
verslegen ende verdreuen toe
ende der hare in der noet
so lettel goet waren bleuen doet
ende dat si dus oec waren gesconfiert
dede merlijn met dat hi visiert
ende die xlij met ter stonden
ende die ridders vander tafelronden
nu seget die boec hier ter stede
doen si alle veriaget waren mede
keerden si met bliscapen in de stat
doe die coninc leodegan vernam dat
quam hi jegen die xlij daer
ende dedem grote feeste daernaer
ende doen si alle vergadert waren
dede die coninc presenteren daernaren
den xlij soudiren sijt seker das
alt goet dat daer gewonnen was
wine hebbent gewonnen clein no groet
oec hebdi mi vander doet
bescud ende van gevancnessen mede
si danctens den coninc daer ter stede
ende seiden sine wildens niet ontvaen
het coemt noch tijt genoech sonder waen
dat wi gichten sellen nemen
maer geuet nv elre na v betemen
doe seide die coninc leodegan
sint mere dat gijs niet vortan
nemen en wilt so nemet gi
ende deilet waer dat v wille si
merlijn seide ten iij coningen doe
dat si dat goet namen alsoe
doe namen sijt ende deildent daer
na merlijns rade weet vorwaer
so dats hem seluen enbleef niet
dat eens pennincs waert was iet
des waren si geprijst sere
si bejageden daer so groet ere
jn alden lande daer ter stede
om haer grote daet ende om haer milthede
dat men nieweren af sprac vorwaer
dan van hem lieden openbaer
si deden so bi merlijns rade nv
dats elc moeste prisen segic v
ende artur gaf sinen werd mede
ende sire werdinnen daer ter stede
so vele goets dat si daernaren
altoes rike liede waren
doen dit gewin gedeilt was
seide die coninc leodegan na das
toten xlij soudiren
dat hi en woude in genre maniren
vort meer sine souden bliuen nv
jn sine herberge segic v
ende gesellen wesen vort ter stonde
der heren vander tafelronden
dus waren si daer nv ontfaen
men dede die heren ontwapen saen
doe hiet die coninc leodegan daer
sire dochter dat si ginge daernaer
ende pareerde ende name vortan
twe seluerine beckijn ende ginge dan
ende wies die heren met warmen borre
si was daerwart saen in porre
maer die coninc artur en woude niet
dat sine nv dwoege wats gesciet
vore dat leodegan ende merlijn daer
beide hem hieten doen daernaer
ginc si hem wassen den hals sijn
ende oec mede sijn anscijn
ende droget met ere scoenre dwale
daer na ginc si wasscen wale
die andere coninge wet vor waer
ende die ander jenoure die was daer
des drossaten wijfs dochter mede
si dwoech der ander heren ter stede
ende haren vader den coninc met
doe ginc die andre jenoure dat wet
de des coninc leodegans dochter was
van sinen wiue ende nam na das
drie mantele ende hincse daernaer
den iij coningen om den hals daer
doe was de coninc artur vortan
een vtermaten scone man
ende jenoure besagen seer daer bi
ende hi haer weder doen seide si
onder haer tande der joncfrouwen
mach wel te moede sijn bi mire trouwen
daer sulc een ridder begerte hadde inne
dat hi an haer wilde soeken minne
ende met rechte mochtsi oec mede
bliscap driuen in elke stede
die minnen wilde alsulc i man
ende met rechte soudene vort an
vermaledien god entie werelt mede
die sulken man minne ontsede
ende nembermeer waer hi eren waert
dine om minne iet beswaert
mettien waren die taflen geleit
ende dat eten was al bereit
doe dede die coninc ban sitten gaen
den coninc artur vor hem saen
tuscen hem ende sinen broeder nv
want si daden hem daer dat segic v
al die ere die si mochten daeran
dit mercte die goede leodegan
die daer ter seluer taflen sat
bider eren die si hem daden ter stat
pensdi dat haer alre here was
ende hem wonderde oec seer na das
wie die here mochte sijn
hier ombe haddi groten fijn
dat hijt wiste wie hi waer
ende sine gesellen oec daernaer
die liet hi hem costen vele ter stonde
doe gingen sitten die van der tafelronde
neuen die saudire want in een
droegen si van vrienscapen onder hem tween
die coninc leodegan pensde doe
god here seiti ofte mochte sijn alsoe
dat dese scone vrome jonge man
dien si daer alle dienen vort an
mire dochter getrout hadde ter stede
want ic wet wel die waerhede
dat in so jongen man als hi es
niet mochte sijn des binic gewes
also vele groter vromecheden
alsic an hem gesien hebbe heden
en waer hi van groten conne niet
oft hets een geest als men siet
dien god hier gesint heft mede
ende sine gesellen oec ter stede
om dit lant te bescermene met
ende te sterkene gods wet
doe pinsdi om twonder dat hi dede
ende alle sine gesellen oec mede
hi pinsde hoe hi vter porten reet doe
die vaste stoet besloten toe
hi pensde vort sonder waen
hoe hine verloeste daer hi was geuaen
hem xlij jegen v dusent man
ende daerna alden dach vort an
anxtelike sere gestreden heft
dus pinsdi hier ombe dat hi begeft
al sijn eten ende sire gaste mede
ende bleef sittende also ter stede
dit mercte herui van riueel daer
dient leet was ende daernaer
stont hi op ende ginc ten coninc
ende seidem heimelijc dese dinc
here seidi in sach v noit eer
mesgripen an gene dinc so seer
als gi v nv ter wilen doet
gi sout nu maken blide gemoet
dese heren maer gi sittet nv
oft gi sliept ende droemde v
gine sout v dus niet gelaten
herui seide doe bi karitaten
jc pensde om den edelsten sijt seker des
ende den besten die in de werelt es
ende den vroemsten ende in conste mi
niet onthouden in moester bi
pensen ende om dese dinc segic v
en soudemen mi niet blameren nv
herui seidet mach wel wesen
maer pinster om genoech na desen
als gijs stade hebt ende respijt
maer nv en est geens pensens tijt
doet feeste ende joie desen heren
die wel waert sijn alre eren
dus liet die coninc tgepens varen
ende sijn dochter jenoure twaren
diende vor artur ende scinctem nv
ende knielde vor hem segic v
die wile dat hi drinken soude
ende hi sach op haer also houde
met vriendeliken ogen te hant
si was die scoenste die men vant
si stoet in haren roc al bloet
ende i hoet op haren hoet
daer menich dire steen an stont
si hadde i hals scone ende ront
ende de scoenste vlechten mede
die haer sloegen daer ter stede
toten gordel neder waert
haer anscijn dat was so verclaert
rodelijc mynlic met witten gemene
geminct dat nature ne gene
daeran gebrac noch an haer lede
an hande an voete an vinger mede
noch an licham wat helpt messaect
sone sachmen nie gene bat gemaect
jn can haer scoenhede niet volprisen
nochtan was si in alre wisen
ember also volcomen ende also volmaect
jn houescheden ende so wel geraect
jn goedertierheden ende in miltheden
jn doechgeden ende in soeticheden
ende in gestadicheden van sinne
dit ende meer hadsi al inne
dat ict al niet gesecgen can
die coninc artur sachse doe an
die niet scoenre mochte wesen
gelijc als wi van haer nu lesen
haer borstekine waren ront ende clene
als ij apelkine gemene
ende haer lijf was witter dan i snee
wat magic an haer prisen mee
sine was te mager no te vet
maer tuscen beiden dat best set
doe coninc merketse doe harde sere
ende pensde om haer ie lanc so mere
hi pinsde so vele om haer na dat
dat hi sijns etens al vergat
maer hi kerde sine ogen van haer
dats nieman soude werden gewaer
die joncfrouwe nam doe den nap god weet
ende seide jonchere drinct gereet
wistic nv wel hoe gi hiet
jc noemde v also ende anders niet
drinct ende ne scaemt v twent
ende ne sijt niet te barenteert omtrent
want bi gode ten wapenen ne sidi
een twint niet te barenteert donct mi
dat sceen wel heden segic nv
daer si v dusent sagen na v
joncfrouwe seithi gi segt vwen wille
van derre dinc swigic stille
maer ic drinke gerne scone maget vri
van vwer hant ende god late mi
des verdienen sonder vwen noet
dat gi mi desen dienst nu doet
here seitsi gine hebts noch niet
te beginnen oft gijt gebiet
maer gi hebt mi hondert werf vortan
meer vergouden dan ic v can
want daer vergoudijt wale sonder waen
daer mijn vader was gevaen
ende gine verlosset vter noet
ende tere ander stat daer gi staect doet
die minen vader hadde ter eerde
gesteken met sinen perde
daer gi v ombe auenturet sere
eer gi gemonteert minen here
daer daetdi here met wapinen soe
dat al dat here voer v vloe
ay wie sach noit so jongen man
als gi sijt diet dorste vangen an
dat gi daer vinget an gerede
die coninc artur liet haer ter stede
secgen van desen al dat si wille
ende sach vor hem ende sweech stille
ende nam den cop ende dranc alsoe
ende seide joncfrouwe staet op haer doe
gi hebt lange genoech gedient nv
gaet sitten joncfrouwe des bidic v
haer vader seide dan sal niet wesen
dus diende si vort na desen
van menigen gerechte dat daer quam
ende doen die etentijt inde nam
ende die amlaken op sijn gedaen
doe sprac die coninc ban saen
toten coninc leodegan daer hi sat nv
here mi wondert sere van v
want men hout over herde vroet
dat gi v dochter niet huwen doet
die groet ende scone es mede
dat gi se nu nine geft nv ter stede
enen vromen machtigen man
die v holpe bescermen vortan
v lant jegen vwe viande nv
want mi donct wel te horne an v
dat gi nember kindere hoet gaet
en hebt daerop te bliuen staet
dit lant dan haer allene
die coninc leodegan sprac na tgene
