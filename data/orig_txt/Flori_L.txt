dies wilt ons dor dat drouue sceiden
vrouwe nemen in uwer gheleiden
dus lach die blode drouue versaechde
jn den berch ende claechde
gode ende onser vrouwen
met heeten tranen zere bescrouwen
om haren man om haren vader
ende om haer kinder beidegader
ende om haer vriende mede
mennich orisoen soe dede
die ic niet bescriuen can
vp autefluere den vromen man
vanden ij die de maget
met hem roueden zere verbaget
tote onder een maras
dat zere dorwassen was
met langen ende met grouuen riede
daer beeten die valsche liede
die j nam dat magediin
ende hieft vande perde siin
ende zettet vp die erde
als die ghene die begerde
sinen wille daer mede te doene
want beide die saragoene
haddent sonderlinge ghezeit
maer elc wilde so men seit
dat siin ghezeke deerste ware
want si an die joncfrouwe dare
vernamen datsoe maget was
datic behoude tleuen miin
ende mine zuuerhede
dor gode ende dor siin moeder mede
ende alst die naen vernomen had
vanden perde daer hi vp zat
so es hi ghesprongen daer
jn der hant haddi tswert al baer
dat welke noch al was bebloet
die naen hadde hoge moet
jn die doget dat men
maer in ghene quaedhede
hine was houerdich nochte fel
als ander nane ende rebel
die gracie haddi van onzen here
dat hi die quaedheit haette zere
fellijc riep hi doe puppiin
wel vp dieue sarazijn
ende wilde hene vlien
frinasint diet verzien
hadde die schoot hem an
ende trac den fellen man
als j leewinne onder voet
soe frinasint god geefdi goet
seide die goede naen
dat es herde wel gedaen
nv ne sal hi niet ontlopen
maer siin ouerdaet becopen
doe ghaf hi hem enen slach
aldaer hi ter erden lach
dat hi hem j been afhieu
ander weruen dat hi mieu
alsoe af dat ander been
doe lach die dief ende green
comende in siin gemoet
doe so sprac die rudder goet
ja ondadich fel payen
dine doot sal hier gescien
dat zweric di miere trouwe
of dune weets van miere vrouwe
die si leden in dit dal
ende dat vor haer zonden al
die penentencie moeste staen
ende altemet begonde aen
dat licht meerren ende baren
ende die donkerheit veruaren
ende te met dats ware dinc
dat haer donkerheit verghinc
soe verghinc haren vaer
dat leelike hoeft verlore si daer
twelke si tote dien
jegenwerdich hadden gezien
ter coninghinne ziere vrouwe
jc daert nemen vp miin trouwe
edele coninghinne vri
dat wi ziin der hellen bi
ende dat wi altemael
dorwaden hebben der hellen portael
ende dat wi vp de zielen torden
jn weet wies ons geworden
sal edel vrouwe vorwert
ende wine hebben gene pert
jn die helle si bleuen ziin
ende ghi ne sult vrouwe miin
niet te voet mogen gaen
god moet ons in staden staen
ende ghewegen ende bestieren
amen sprac die goedertieren
jc offre gode ziele ende liif
jn de name dat treine wiif
bi ziere ontfarmicheden groot
ende verden van quader doot
dies so ben ic onveruaert
want hi heeft ons hier gespaert
jn dit vreeselike dal
dies willic miin hopen al
setten in den wille ziin
ende dat in den fiin
ons ende sal wezen goet
so ons die stemme maecte vroet
ende wi int valsche paradiis
waren also ons wijs
maecte der stemmen claereden
daer wi gode verbolgen mede
dat hebbe wi ghearent nv
jn dit dal fel ende ru
wine zagen niet so vele joyen
wine hebben der vernoyen
strekende ten auonde toe
scone weghe hadsi doe
maer zi zagen tdiere tiden
groot gheberchte an beide ziden
jegen auont quame si schiere
vp een herde scone riuiere
die vut den paradize quam
daer mennich zoete visch in zwam
daer si toe hadden goeden mine
mengrande voghelkine
horden si omtrent hem zingen
die visschelkelkine sagen si springen
jn dat water groot ende clene
ende die riuiere altene
die so merrede vorwaert
ouer die riuiere verclaert
dat wel was die ruddre fiin
entie scone florentiin
hadde gherne ghewezen daer
ouer die riuiere claer
want dat lant bequam hem wale
maer dat lant van genen dale
dat si ter nordziden zagen
daer in hadsi gheen behagen
maer si waren daer of veruart
het dochtem al ter helle wart
aldie nacht vp die riuiere
daer graueele mengertiere
van virtute binnen waren
ende smorgens als men verclaren
mochte sien den schonen dach
langer haer ne gheen ne lach
sine siin vp gherezen
haer bedinge hebsi ghelezen
te gode dat si hem beualen
met oetmoedeger schoenre tale
ende baden dat hize bestiere
si ghingen vort vp die riuiere
die verloren si wel zaen
want een berch was gestaen
vp die riuiere hooch ende groot
die hem den wech daer verboot
ende een bosch groot ende ru
die si wouden wezen scu
ende ghingen den rechten pat
maer hem beiden dochte dat
contrarie ziin altemale
si duchten emmer vanden dale
daer si dor comen waren
met rechte ziere hem of veruaren
om te doene ene mort
want si haddens goet confort
van gardepont haren here
want als si quaeds daden mere
vele te lieuer hadde hize
si waren huut malasize
alle beede comen daer
doe so worden si ghewaer
vander coninghinne mare
ende van haren ruddare
als size zagen waersi blide
maer si hadden tdiere tide
wonder groot wanen si quamen
aldus beide ghegaen tezamen
deen seide ghezelle mijn
es soe scone int anschijn
deze vrouwe die hier coomt
van mamet moet ic siin verdoomt
jc ne salre mine wille
mede doen lude ende stille
eer soe comt te malasijs
want wi ziin te voren wiis
alse vaet gardepont
hi sluutse in enen torre ront
daer wize niet ghebruken moghen
dies so zullen wi nv pogen
meter te doene ons gheuouch
wi hebber beide an ghenouch
vp dat soe scone si
die waerede segdi
lieue ghezelle al daer an
ende laet ons haren man
het es wel in miin meenen
si zullen ons haer perde leenen
want ten dinke mi niet goet
dat ghi so lange ghaet te voet
jc die werde selue moede
doe seide die vrouwe goede
autefluer dor onzen here
verlaet ons der pinen mere
dan ons god lude of stille
bi ziere ghenade toe zenden wille
laet wi ons zeluen ghene beraden
wine kennen niet die pade
noch die lande daer wi in ziin
waerdi vanden saraziin
doot gheslegen of gheuaen
soe waer miin leuen oec gedaen
dies laet ons spreken houesscelike
tot onsen here van hemelrike
ende niet seggen dat wi ziin
vten lande kerstiin
god ne sals hem belgen niet
edel rudder edel diet
wilt hier of doen minen raet
ons ne comter of gheen quaed
jc wille dat ghi vort an
heet ic v wiif ende ghi mijn man
ende wi coopliede siin
verdoolt gheroeft vp die mariin
vut eenger diuerscher stad
soe zullen wi om dat
soene hadde waer die ogen bloot
die scone waren sonder genoot
daer die ij zere vp zagen
sonder spreken sonder vragen
coninghinne florentine
groetese van apoline
dan dede niet der autefluer
hi hadde onwert de rudder puer
dat si die vrouwe so bezagen
maer die vrouwe began vragen
jn wat lande dat si waren
doe seiden die felle baren
es hi stom die coc v man
dat hi spreken niet ne can
ende dat hi ons niet ne groet
van mamette so ghi doet
het sal te quade hem vergaen
an caefcoen wert hi verdaen
tsiere groter leeliichede
ende wi sullen alle beede
hebben met v te doene
eer dat ghi in prisoene
comen sult van gardeponde
want te ghene stonden
mach hier comen man met wiuen
sine moeten gheuangen bliuen
ofte steruen quader doot
maer heeft soe vlechten an haer hoot
daer mach soe verdingen mede
ende den tol ende tghelede
dat het was j viant
die bespiede an elken cant
vrouwen joncfrouwen ende ruddaren
die gheghaen of gheuaren
quamen in die contreye
dan blies het na sinen greye
jn enen horen van metale
die het conde luden wale
meester aleyn die touerare
die so hadt doen zitten dare
omme die minne van sinen oom
gardeponde vp dien boom
omme alle lieden te verradene
ende vanden liue te scadene
die daer met joncfrouwen quamen
als si den casteel vernamen
staen met mengen hogen tinne
seide die coninghinne
laet ons ten casteele varen
edel rudder sonder sparen
ende liggen onder dac
jn langen hadde wi ghemac
edel rudder ende stout
wi hebben seluer ende gout
laet ons sparen ue goet
doe seide die rudder vroet
wel vrouwe ter goeder tiit
waer dat ghi ghepayt in siit
autefluere miere tale
het soude ons beiden comen wale
vp dat hier woonde gardepont
doe so maecte si hem cont
dat haers ooms zone was
blide so was om das
die here van grimmestoen
dat moete gheuen jeroen
dat hi dan hier wonen moet
want es hi van natueren goet
ende hi v so na bestaet
hine sal ons emmer doen geen quaed
doe doget of hi mach
ende als tsimminkel zach
waer die ij quamen ghereden
plaecht ziere ouder zeden
jnden top vander abeele
liept ende met riueele
settet ten monde siin
enen horen mettaliin
daert in blies herde wale
men hadt ghehort j male
metten zeluen si te zamen
onder den boom gereden quamen
mettien zagen si vpwert
een simminkel zonder stert
sagen si te doue oren
twelke anden mont den horen
moetstu hebben bloot ersgat
doestu ons ons te scanden dat
ende miere vrouwe der coninghinne
jc zwere die bi gods minne
hadde ic die hier beneden
jc soude dine rouwe leden
met minen zwerde auehouwen
dattu grous miere vrouwen
der coninginne van jnghelant
tsimminkel toochde zinen tant
ende grinsede tdiere huere
vpten goeden autefluere
doe spranct vp enen nedren tac
het hadde den dappren cac
ende beuulde sheren pert
doe spranct weder vpwert
ende ghinc tuten in den horen
ay god ende hoe groten toren
hadde die edel here
dat hem alzulc onnere
van ere simmen was gedaen
diere niet om ghaf j spaen
diet wel elc ghelouen zoude
tquaed dat die rudder boude
ten symminkel sprac vpwert
hi moeste beeten ende zijn pert
soe wanic wel dat geen man
dede die ye liif gewan
jc beuele den duuel
dit leelike simminkel
het es quaed al dat meent
jc benre recht in vereent
loucher omme vort an
gardepont die grote man
die was binnen den casteele
hi horde vanden abeele
siin simminkel tdiere tiden
blazen dies hi verbliden
beghan in die herte zere
lude riep de felle here
hahahaha surleboye
miin symminkel heuet proye
nv vernomen goet ende vet
het heuet sine mule gezet
soe wel te tuten in den horen
jc beghan te hebben toren
ten maelen latic gardeponde
sitten ende ic vermonde
vanden ghasten diere quamen
daer si toe ware namen
diere toe waren gezet
si zagen met tranen benet
die coninghinne van jnglant
een joncfrouwe namse bider hant
diere met hadde ontfarmichede
jc wane dat nature dede
want soe was haer nichte daer
so sprac ic wilt de wille waer
vanden goden openbaer
ende ghi niet waert comen naer
deze joncfrouwe hiet yzaude
ende was van cleinre aude
haer ouervader was ysonas
meestrigge dat soe was
der vrouwen die daer waren geuaen
soe seide vrouwe woudi gaen
toten oudervader miin
van minen oom den mastiin
gardeponde es hi vader
die wilde dat hi altegader
waer ghedoluen onder moude
soe wilde wi alle jonc ende oude
soe was van elphenbene daer
out was hi wel c jaer
onmuegende was hi vp siin lede
want hi grote arbede
vp die werelt hadde gedaen
ende menge vreese ontfaen
vanden helscen vianden
ende hi hadde vanden handen
van gardeponde so vele duwen
dat hem tleuen mochte gruwen
beide lude ende stille
als hi niet dede sinen wille
dies haddi geloues mie
jnt hoeft j vreeselike zie
daer hi hadde scorue toe
florentine cnielde doe
vor hem te diere vre
metten goeden auteflure
die vrouwe nam der tale goom
ende zeide god houdu oom
want soe was der redene vroet
bider tale die soe verstoet
dat haers vader broeder was
die oude coninc ysonas
slouch die ogen doe vp hare
daer elc of mochte siin in vare
hebwi ghesiin so ziin wi nv
lieue nichte ghi siit mi nv
wel comen maer mi es leet
dat jc v tdeser stede weet
bi al miere mamettrien
jc wille ghi waert in barbarien
bi minen broeder uwen vader
ende v rudder beidegader
ende dat mi ware gecost in goude
mere dan yemen ghelouen zoude
vuten handen van minen sone
die noyt duegden was gewone
want quaed was siin beghinsel
dat so mach jc seggen wel
want als de moeder van hem gelach
mengen viant dat men sach
hem lozen doe omtrent
elc also groot als j serpent
ende maecten groot chembeel
hier buten vpten abeel
daer tsimminkel bouen sit
drougen sine na dit
ende bliesen vp hem tdiere stont
ende tkint tdiere stont
stac siin vuusten in haer kele
ende met dusgedanen spele
wert hi leeliic ende ru
dat elc siins mach hebben gru
sal hi noch doden die tyrant
die nv leget vor monbrant
ende mint j maget sonder smette
die men heet graciette
haer vader es ghalerant
van damas die vppersoudant
es hi van alder werelt
ende ghardepont es so verdwerelt
dat hi waent hebben wel
die scone mahaut van ysrahel
die lieuer hadde dat hi hinge
dan soe sine minne ontfinge
want het es die schoonste maget
daer heden die dach vp daget
so es graciette mede
dus minnen mine kinder bede
ij die alre schoonste wiuen
daer si spade an zullen becliuen
want het siin de leeliicste keitijf
die ter werelt hebben liif
maer lapedant es so leeliic niet
als dese duuel die men hier siet
dese neemt vte van fayturen
bouen alle creaturen
ende hine es so leelijc niet
hine es quader na tbediet
van sinen leuene nichte miin
dus suldi hier qualiic siin
daer toe es hi kerstiin
ende heuet ij liede miin
doot gheslegen die putertier
ende comt vp hare perden hier
ghereden binnen malasiis
vp sinen roem om zinen priis
die ic te minen forestiere
hadde gezent om wilde diere
dies sal hi steruen quader doot
om deze zale van goude root
sone lieticken niet verdingen
nochtan wille hi gehingen
dat ic na der costumen miin
of sniden der vrouwe siin
hare vlechten alle beede
te miins liefs werdichede
ende tsiere onneeren
jc die laetse hene keren
vut minen houe ende gaen
soe mennich rudder heeft gedaen
ende soe sal van vordeel ziin
om dat soe heet die nichte miin
salic doen na miin atente
die vpper crune vander tenten
met hare vlechten doen beginnen
ende jc salre zetten binnen
enen dierbaren steen
dit vordeel ne es niet cleen
ende jc salse ter goeder trouwe
senden an miins hertsen vrouwe
sal zien met minen ogen doen
wille mi hulpen jegoen
als ic hope dat hi sal
v cracht sal wezen smal
jegen sine muegenthede
of hi hadde ghehadt den rede
stoet ende beefde ghardepont
wien die scumen vter mont
woeden te diere wile
als j euer die te bile
jegen die honde staet
het was an te ziene quaed
omme dat de rudder namecont
seide dat hi was j hont
ende siin lief j hondinne
ne waer dor dere van hare minne
ende dat hi sat hadde gheten
hi haddem den cam ghesmeten
dor siin houet daer hi zat
te brugge wert liep hi nadat
dulende oft waer j hont
een torre vp die brugge stont
daer hi in te liggen plach
beide nacht ende dach
daer omme hiet hi bruggewachter
hem allen so was te zachter
dat hi was huter zale
here rudder uwe tale
seide coninc ysonas
alte ouermoedich was
noch so heeft mi wonder groot
dat hi ons niet alle doot
salicker v ghewegen toe
autefluer andworde doe
soe wat miins daer na ghesciet
desen raet ne doe ic niet
jc liet mi eer van liue
berouen eer ic dien reinen wiue
liet ghenaken sulke blame
waert muegheliic dat mense name
miin liif vp dats mi god jan
jegen den fellen sathan
wille mi god behouden tleuen
hi sal mi wel victorie gheuen
ende wille hi dat jc bliue doot
soe sterue ic in eeren groot
ende sal leuen eewelike
met gode in siin zoete rike
confuus so was florentine
omme de worde die scone fine
seide wel vriedele here
wien ic minne herde zere
sonder eenge dorpernien
om die gracie van marien
ende van onzen zoeten here
wilt werken na die leere
van minen oom die hier zit
jc ben die ghene dies ooc bit
laet ons mine vlechten quite
gaen daer leit niet an j mite
si ziin mi lieuer of dan an
vpdat mi god der eeren jan
dat ghi noyt de worde seit
sal v bringen an arbeit
pine ende dogen zwaer
nochtan waest rudder maer
gheseit vte goeder trouwen
v ouer moet sal v rouwen
sprac die coninc ysonas
die daer of propphete was
als niet ne halp wat men riet
autefluer tvrome diet
liet daer of elc siere tale
yzonas ghinc temale
onder vragen siere nichte
daer hi vriendeliic anzichte
ane hadde van aldien
wies soe ghehort ende gezien
hadde in hare vaert
heeft soe hem te male verclaert
ende wies soe ouerghinc
dies verwonderde den coninc
bouen maten herde zere
hoe enich mensche emmuermere
aldat ouer mochte liden
want hi binnen sine tiden
noyt mensche in die contreye
comen wiste dor die valeye
daer si dore waren comen
ende ysonas ghinc haer nomen
altemale sinen staet
ende van sinen sone quaed
altemale tregement
van gode omnipotent
met uwe haermoedicheit
ende metten worden die ghi seit
dat ghi in dezen kerker moet
bliuen tote den rudder goet
florigout florentinen sone
comen sal hi wert die gone
die welke v verlossen sal
so ghi propphiteret al
toten reze gardepont
ende het wert in corter stont
ne laet v verlangen niet
alt veniin dat ghi hier ziet
dat so wert v onderdaen
tlicht ne sal ooc niet vergaen
tote ghi verloost sijt
ende ontfaet tdeser tijt
die helege hemelsche manna
wel verdulduldich ende vulsta
jn gods dienste getrouwe
ende van dinen sonden rouwe
ende dijn herte te gode wende
du sult tenen goeden ende
bringen al dine dinc
die gracie van den coninc
almachti die blijf ti bi
metten seluen voer hi
die jngel van dane hi quam
ende die rudder lossam
dante odmoedelike gode
ende neech den helighen bode
met herten ende met elken lede
der heliger iij voudichede
loefdi met al sinen sinnen
ende marien der coninghinnen
ende alle den heleghen derghelike
die waren binnen hemelrike
quam vut gode vanden trone
ende autefluere was die gone
die beide nacht ende dach
gode met danke anlach
ende der lieuer moeder siin
vander scoonre florentiin
was hem gebootscapt mede
dat soe te guben in tstede
was ende yzaudine
metter schoonder maget fine
die mahaude was ghenant
die coninghinne van yrlant
soude werden noch daer naer
dies so hadde bliit gebaer
die vrome rudder autefluere
wien jc te dezer huere
jnden kerker late bliuen
ende wille v bescriuen
vanden jongen coninc
florigoude den jongelinc
die here was in scollant
hoe dat hi vut monbrant
schiet es v wel verclaert
daer eene zware dachvaert
aue quam soet es gezeit
ende hoe die rudder welgemeit
ghescheeden was van sine vader
met wien dat hi altegader
hadde dortoghen die payen
ende hoe an hem ongezien
quam siin lief dame jolie
die welke den rudder vrie
met biencorant sinen orsse
voerde huut alre portse
die daerna quam vp zinen vader
so ghi hebt gehort algader
die welke was j elfkine
die vele consten hadde fine
ende grote suptiilhede
so hadde florigout ooc mede
hoe dat hi was jonc van jaren
maer hine wilde die vrome baren
porren ghene quiracien
omme dat si buten gracien
dienden in haer lieder werc
ende si jegen tgheloue sterc
vanden kerstinede waren
soe si hadden een verclaren
vanden jngel in monbrant
hi ende siin meester soffisant
maer naturliic expermente
ende wies men in firmamente
mochte sien ende in planeten
dan haddi niet afghespleten
te orborne nacht ende dach
wies hi met ziere amien plach
ende soe met hem es mi oncont
maer cort dochte hem de stont
datsi beide tezamen waren
hi hadde die jonge baren
ghesondert ende dame jolie
waer hi die coninghinne vrie
siere moeder soude vinden
die hi hem tsouken woude bewinden
maer sine conden tdiere stont
daer met hem beeden den rechten gront
vinden bi eengen kere
het ne wilde niet ons here
datsi beide vonden dat
maer si die vonden plat
es te werken met nigermancien
dat werken siin van touerien
gheen lette woudsi daer vp maken
si namen met zoeter spraken
met helsen ende met cussen mede
orlof want tenen gescede
moest met hem beiden comen
want hine mochte niet vergomen
florigout sinen tiit
tmengherande deliit
die hem ouer mochte gaen
soene wouden ooc niet wederstaen
jn dat stic dame jolie
die materie seget mie
hadde soe gheweten wel
dat bi mahaut van ysrahel
hadde gheweest florentine
ende datse die rudder fine
haer sone soude vinden daer
soe hadden lieuer vij jaer
ghehouden den coninc snel
want soe die wiste wel
datse die vrome van liue
hebben soude tenen wiue
dies hadde soe thuut zet
gherne ghenomen ende belet
dat soe zine jonge juecht
hadde bezeten met ghenuegt
vor mahaut van ysrahel
hier omme god jmanuel
wilde niet ghehingen dat
dat si wisten lant ende stad
waer die coninghinne ware
met enen drouuen gebare
vergheten zeerre ziin ghepens
hi die zach haer ende ghens
of hi eenen mensce zach
wien dat hi vragen mach
te wat steden dat hi ware
of om eenge monare
hine was niet verre van monbrant
alne waest hem niet bekant
omtrent v milen vander stad
daer al there voren sat
ic weet dat hi den eersten dach
reet dat hi niet ne zach
auenture groot no clene
maer hoe dat hi reet allene
vp die stemmen dat he reet
te bet dat hi tondersceet
aldoe horde ende verstoet
het dochte den rudder goet
dat waer roep vp marien
om te hebben j beurien
van maechdeliker zuuerheit
die rudder tote hem zeluen seit
maria vrouwe aimie waric daer
daer ic hore dat mesbaer
die stemme heuet hulpen noot
metten sporen van goude root
noopti den goeden biencorant
stappans quam hi daer hi vant
keer weder ongeuallich man
of diin leuen hangter an
ende dat ic rechte mi
want hier siin die ghene bi
wi mi dat varinc soude slaen
vp dat jct hem verstaen
dede met enen tekine
jn haude vander tale dine
daer waster stede florigout
al waerse m in dit wout
die mi allen wouden deren
jn liete di violeren
om den jongen florigout
maer hi zach an mennich fout
siin pert ende siin gheghelle
hine sach in zine jare
ghenden here so wel gereden
noch ghewapent an die leden
hi bezach den witten scilt
die nonne was die haer hilt
hemeliic ouer side
want si woude vanden stride
wezen vroet hoe hi verghinge
so zage gherne dat hi ontfinge
die mordenare j quade doot
maer soe hadde zorge groot
om den ghenen die daer quam
soe was in die herten gram
sidi in v quaedhede
ende in v rouwen mede
datso sal v herde zaen
te grote scande al vergaen
doe so daeldi zinen spere
ende zeide siit vp v scere
fel mordenare quaet glotoen
dat ghi den coninc bueuoen
ane segt scade ende scande
dat sal v vergaen te quaede
cleine ontsach hem bretel
die quade moerdenare fel
want hi was van groter cracht
hi die daelde sine scacht
den horen van sinen here
alne blies hi niet so seere
dat die luut vte quam
den soen dat hi wel vernam
ende sprac ten ghesellen sijn
den horen vanden vader mijn
hebbic al nv gehort
laet ons varen rechte vort
te siene of hem yet let
hi reet voren ende te met
sach men volgen an
den ouer fellen tieran
tote xxv man
die waren in sijn gespan
doe si den meester sagen doot
slagen ende steken groot
hadsi gherne in den woude
daer ghegheuen florigoude
maer die goede biencorant
die sinen here zach vermant
alleghader sine lede
het al doe te werke dede
metten voeten metten tanden
ghinct die mordenaren maden
als j hongerich serpent
ende dat edele regent
ghinc den goeden trenseliin
te werke doen in die wostiin
die wilt lopen in den woude
diene mochten florigoude
van stuerheden niet geliken
dat men wel mochte bliken
saen an die mordenaren
die men vreeseliic gebaren
horde vp andren doe
ende zeide laet ons toe
trecken met vromen liue
wel mogen wel ziin keitiue
dat wi so mengen sleuens van
hebben gemaect ende j man
ons zien ende vermeestren sal
dat waer tmeeste ongeual
trenseliin de goede brant
ghene wederstoot ne vant
ende tpert metten fellen caken
dorste niemen ghenaken
weder pert ofte man
daer werter slevens van
roupende met groten vare
dat die leide duuel ware
ende tpert dat hi hadde bescreden
florigout es na gereden
ende riep dieue putertier
ghi sult alle bliuen hier
maer die dieue van quader aert
reden ten dicken bossce waert
ende sprongen van hare perden
ende lieper in ter verden
si kenden die gangen wel
iij der mordenaren fel
bleeffer noch vor florigoude
doe keerde die jonge boude
als hize hadde dus verwonnen
ter stede daer hi der nonnen
hadde gelaten die varinc
haer baerde als soe den jongelinc
sach metten ogen an
lude roupende edel man
die van gode hier siit gezent
dat so es mi wel bekent
ant werc dat ghi hebt gedaen
jc biddu vp genade zaen
heilich man vrome baren
destruwerere der mordenaren
daer soe ouer was gewroken
gode heeft soe lof gesproken
herde menich m vout
soe brachte den coninc stout
tote den cloesterkine
daer al die ordine
was ontstelt ende tcouent
omme die nonne die bekent
was heilich ende goet
alter porten dat stoet
pape nonnen meisnieden
omme die felle lieden
quame si te wederstane
doe zagen si met ogen ane
die nonne ende den rudder comen
maer sine wister wat of nomen
of wat die dinc bedieden
blide waren nochtan de lieden
omme die nonne goet
ende traker jegen metter spoet
die abdesse ende haer couent
als die nonne heeft bekent
die abdesse riep si
o vrouwe dese rudder vri
heeft mi behouden mijn zuuerhede
ende onssen cloester mede
heeft hi te liuerert
van allen commer die nien dert
ende so hogeliic gewroken
datter of zal gesproken
gheziin ouer duzent jaren
want den meester der mordenaren
bretele die heeft hi doot
ende meest al zijn conroot
lettel esser hem ontvlouwen
lieue zustren lieue vrouwen
die nonne vanden perde zochte
die hi al daer vor hem brochte
want zere daden haer die lede
entie quetsure mede
die haer dede die tyrant
dat goede ors biencorant
leede achter hem die here
deus met hoe groter ere
was hi in den cloester brocht
twonder dat hi hadde gewrocht
daer of liepen wide maren
want xviii mordenaren
haddi doot metter hant
lieden die daer int lant
omtrent den cloester wonende waren
als si horden vander maren
traken si te woude wert
ende wapine ende pert
ende die juwelen met
vanden mordenaren vet
traken si te hem waert
die te voren waren veruaert
worden doe sere stout
ende zochtense int wout
die hem waren daer ontuloen
nv keeric int religoen
daer men florigaude dede
groot ere ende werdichede
seere bezachen die abdesse
hi die quetster mer dan zesse
metten strale vander minnen
als si begonden zinnen
vp sijn lieuelijc anschijn
daer wilde sulc hebben geziin
met hem ouer dusent milen
ende si abijt ende wilen
nochtan daden si gemeene
bede groot ende cleene
aldat si mochten ende conden
ende met aldat si hem jonden
j die vraechden andren daer
haer gherief int openbaer
beide van dezen ende van dien
van bueuoen ende vanden payen
hoe datsi zouden varen
doe seide die jonge baren
hi hoorde dat kerstijn
souden die felle sarazijn
verdriuen te haren lede
want hi hadde in die stede
binnen corter tijt gesijn
ende dat die kerstiin
vele payene haden doot
ende dat die rese groot
lapedant was geulouwen
blide waren die heleg vrouwen
alleghader om die dinc
maer in den jonghenlinc
conde hem verwonderen niet
der vromen die hem was ghesciet
ende hi was so daghen
die abdesse began hem vragen
ende daertoe bemanen mede
be sinen gherechten kerstinede
dat hi haer openbare
woude seggen wie hi ware
ende wat nootsaken hem dede
te monbrant varen buter stede
nadat hi daer binnen was
ende als die jonge coninc das
horde dat hem die vrouwe
soe diere maende die getrouwe
