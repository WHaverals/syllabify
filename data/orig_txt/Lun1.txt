nu hoert ghi heren al besonder
ic sal u segghen wonder
wildijt te rechte marken
ende gire na wille t warken
het mach u lichte comen
dat het u mach sere vromen
wildiere omme nemen goem
ghi moghet weten of u droem
di u nachtes comt tevoren
sal bliscap wesen ofte toren
ende ghi suulde oec van der mane
en deel verstaen na minen wane
des ghi suul te vroeder wesen
nu hort wat wi vinden lesen
ende wat ons oec sente daniel
die prophete seghet wel
want hijt verstont aldus van gode
bi den enghel sine bode
alsoe alse ic u segghen sal
god gheve mi dertoe gheval
dat ict alsoe gheseggen moghe
dat het mi ende u oec doghe
nu hebt herte ende sin
ende onhoudet wel dar in
want het sijn vele doren
die nie ne verstaen dat si horen
ne sien die herten niet ondaen
tontfane die wort saen
ende wat men seget mene onhoudet wale
soe est algader blinde tale
nu moete mi god gehinghen
dat ict soe mote vulbringen
dat ics mote prijs ontfaen
van der manen willic bestaen
nu te seggene wat crahte
dat si hevet in elker nachte
van den kijnde dat danne tevoren
comet ende wort gheboren
ende hoe langhe dat het sal leven
ende van wat maniren wesen
weder goet ofte quaet
dat en es neghen baraet
ende of die zieke sal ghenesen
ofte langhe in qualen wesen
ende dat men stelet in der stonden
oft blivet verloren ofte vonden
ende wat die droeme sullen spellen
dat sal ic algader tellen
in elker nachtelike
dat segge ic u ghewarlike
alse prime es die mane
es alle saken te bestane
best dincte ende goet
ende het sal hebben goeden spoet
wat men danne wille anevaen
ende die sieke sullen opstaen
nochtanne sal hi langhe quellen
ende dat danne dromt dat sal bliscap spellen
ende tkint dat danne wert geboren
het sal sonder groeten toren
leven eenne lange stont
ende werden namecont
alse die mane es out dage tue
es water guet te ledene
ende te winnen lant
ende te copene ghewant
ende te vercopene dat men hevet
soe wat dat men danne stelet
dat ne mach bliven niet verloren
al hebbens die liede groeten toren
ende die dan met siecheden
wart bestaen sal saen ghenesen
ende dat dan in den slaep
comt tevoren es niet quaet
ende tkint dat dan wert gheboren
hevet onse here vercoren
ende gesaket te sinen handen
want hen sal leven niet lange
alse die mane es out drie daghe
dat en es oec negene sage
soe ne doe niet in dijn hof
daer soude quaet crut comen of
ende diefte sal worden vonden
dien men dan steelt in corten stonden
ende dat di dromet bediedet niet
ende wie soe danne werdet siec
ne mach met den live niet ontgaen
dat machtu weten sonder waen
want daer nes geen tvivel aen
hine moet endelike die doet ontfaen
ende wort oec een kint
geboren hen mach en tvint
in dese werelt bliven
langer dan te halven live
sente daniel doet ons te verstane
alse iv dage es out die mane
dat dan alle dinch es goet
te werkene ende leidene vloet
daer watermolen bi mach gaen
ende die sieke sal cume ontgaen
of hi sal sterven haestelike
god gheve hem hemelrike
dat dan droemet sal dieden
dat moghen wel verstaen die liede
si het goet si het quaet
ende tkint dat danne lijf ontfaet
sal hem vele wel generen
ende leven met groten heren
alse die mane v dage out es
des moghedi wale sin ghewes
es sacrament te gevene goet
maer het es vrese groet
ende dat men dan steelet
ne mach bliven niet ontweget
ende dat di dromet sal emmer wesen
overlanc nem rat daer segen
ende die oec wordet siec
hine mach genesen niet
ende tkint sal sterven haestelike
ende varen te hemelrike
alse ses dage es out die mane
daer nes oec geen tvivel ane
dat danne sonder tvivel doet
met haveken tejagene goet
ende met allen vederspele
so wat dat men dan stele
dat blivet emmer verloren
ende dat di dan comt tevoren
des machtu wale seker sijn
dat het emmer sal gescien
wachti ende nemet segen raet
ende tkint dat dan lijf ontfaet
dat sal vele lange leven
ende goet ter werelt wesen
ic segt u alsic wane
alse vii dage es out die mane
dat dan goet laten doet
in dien selven dage bloet
ende quickenoet dat men wille temen
dat het wale sal vernemen
ende diefte sal worden vonden
die sieke sal in corten stonden
genesen ende dinen droem
des nem oec goeden goem
hoe so hi di comt tevoren
si het bliscaep ofte toren
sal over lange tijt gescien
des ne machtu niet ontflien
