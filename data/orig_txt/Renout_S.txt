dus seeij karel sijnen wille
ende sii sweghen allen stille
die gheene die daer broot drooch
hij brocht voer reijnout genoech
die scinker sprack heere wijldij ijeet
u en mach ghebreken nijeet
ghij sult mostaert hebben ende sijeroope
ende wijns ghenooch sonder coopen
dus diende men hen eerlijke
des balch hem seere loodewijke
hier en binnen quam die drossate
die daer diende vanden ate
ende die gherechte voere droech
tote op reijnout ende looch
bij gode jonc man ghij hebt mesdaen
waert mij leet ic soude u slaen
onse cock leet doot ter woude
wat duvel brocht u heere so boude
reijnout sprack ghij sijt onvroet
dat ghij dreijghet ende nijet en doet
gaefdij mij eenen slach
daer laghe aeen jouwen doemsdach
dat sal ic proeven sprack die drossate
al waert u een onghemate
sijn spet ghaerde hij verdroech
na reijnout hij daermede sloech
als hij sloech gherechtem reijnout
ende scutte den slach met ghewout
reijnout haddes groeten toren
ende sloechen als ghij nu sult horen
metten voeten heeft hijen gheprant
reijnout die wijgant
hij was toornich ende erre
ende worpen wel seven voeten verre
dat sach die roemsche keijser wel
ende sprack bij gode die gheene es snel
die dese overdaet doot
loodewijck sprac vader es dit goet
ghij sijt heere vanden lande
ghij hebts lachter ende scande
doen quam den keijser nijemare
dat die drosset doot ware
nochtan gheboot die keijser vrede
dat men reijnout nijet en dede
doen en was daer jonc noch oude
die dorste setten steghen reijnoude
ende mochtet den vorsten alsoe varen
loodewijck riep die velaren
sij speelden daer voer jonc ende oude
tot dat men te bedde gaen soude
doen beval coninc loodewijcke
sijnen camerlinc haestelijke
bedden te verleenen meer ende minder
sonder alleene aijmijns kinderen
men wijsdese slapen op een banc
die groot was ende herde lanc
reijnout sach dat sij ghingen slapen
ende dat die heeren ende die cnapen
alle gader te bedde waren
toernich sprack hij sonder sparen
te sinen broedren bij mijn leven
sij sullen ons sine bedden gheven
ic salse allen herde saen
haestelijke op doen staen
ic wil om mijn hooft wedden
wij sullen tavont hebben bedden
die alderscoenste van deser salen
die staen hier ghemaect wale
eenen halsberch heeft hij aeen gheprant
met een sweerde in sijn hant
