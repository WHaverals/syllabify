staerc ende stout ende onvervaert
dat flandrijs te pinen waert
want hi ontfinc ontbonden slage
de ridder hads int herte wage
dat hem also lange hilt
jegen hem ter were een mensce wilt
entie ongewapent staet
met beiden handen datti slaet
den enen die hi wilde geraken
ende deeldene also men doet baken
thooft dore al toter herten
de wilde metter machuwe sterte
optie erde ende liet de were
dit sach dander ende weende zere
verstormt waert ende spranc hoge
op flandrijs deide hi sine vloge
doer datti hadde tswert ende scilt
hi stakene met al sulken gewilt
met sire side jegen den scilde
wilde de ridder of ne wilde
hi moeste vallen over de sporen
die wilde hadden gedaen toren
haddi sire handen gebruuc
hi trat flandrise opten buuc
dat hem dat sien verwandelen dochte
hi hiltene datti niet op mochte
no met voete no met handen
de wilde werdem met den tanden
die joncfrouwe versach dit al
soe ducht haer dat flandrijs sal
tonder bliven vanden vilein
de machuwe hief soe int plein
daer soe den wilden mede sloech
dies hi dogede ongevoech
soe sloech hem ii rebben ontwe
daer omme ne liet hi min no mee
hine pinde hem flandrijs te doene grief
watti werstelde ofte hief
het hilde vast de wilde man
die joncfrouwe scoet achter an
ende hielt vaste den wilden biden bene
soe zere dattie ridder rene
de arme boven gewan
den wilden heefti geswongen dan
jegen derde over rugghe
flandrijs scoot op herde vlugghe
so deide de wilde die eer lach
ende flandrijs gaf hem enen slach
inde rechter side ter vaert
dat al dore vloech dat swaert
ende hine deelde ter rechter helt
dus es haer quaetheit gevelt
dies flandrijs heeft wrake genomen
die joncfrouwe es totem comen
ende groettene bi apoline
des litel verblijde therte sine
ende seide joncfrouwe god onse here
geive u ter doget voort waert mere
herte gedochte sin ende spoet
uwe gewaden sciere an doet
dan salic jegen u spreken gerne
de joncfrouwe stonts niet t omberne
met bliden zinne ende wel gereet
heif soe haer weder gecleet
ende gijnc recht ten riddere goet
ende wildem vallen opten voet
maer dat hijt haer heift weder boden
here seitsoe uut desen noden
ne waric nemmermeer ontgaen
ne hadde u vromicheit gedaen
ghi sijt de coenste die ic noit sach
nu segt mi oft wesen mach
wanne ghi sijt ende hoe ghi heet
dat dede flandrijs wel gereet
ende seide joncfrouwe hets groete scade
dat ghi geloeft vroech ende spade
mamette ende apoline
die bede duvele sijn anscine
sine mogen helpen no verswaren
laet dese ongelove varen
ende aenbeet jhesum die u maecte
entie wilde dattic geraecte
u te lossene uter pine
ende segt mi scone maget fine
hoe toe quam dat ghi waert bracht
hier van die u hadden vercracht
haddic u niet te staden gestaen
dattu te goede es vergaen
die joncfrouwe sprac ridder kerstijn
ghi hebt verblijdt therte mijn
metten worden van uwen gode
ic bem int gedochte hode
der kerstine wet ane te gane
gherne doen ic u te verstane
hoe mi dese ii lieden wilde
gevaen hadden ridder milde
ic voer heiden buten bi minen castele
allene morgen met groten spele
neiven enen busscelkine
dat cam mi te groter pine
want mi beslop de wilden man
ende swanc mi op sijn part dan
ende brochte mi in deser lagen
mine vrinde no mine magen
ne weeten niet waer hi mi voorde
here ridder dit nes gene boerde
mijn vader es here van den brunen castele
hem behoeren toe ridders voele
ende es de gherechtichste sarrasijn
die wont tusschen dunauwe enten rijn
bi namen heet hi justiniaen
hi sal u werdelike ontfaen
wildi varen te sinen hove
al sidi niet van onsen gelove
dies sal hi u niet mesbieden
none geen van sinen lieden
sine boerch staet niet verre heine
flandrijs sprac joncfrouwe rene
gemaex haddic wel te doene
in at sijnt gisteren noene
no en dranc dat mi verswaert
die scone sprac des wilden part
here ne laet niet achter bliven
sine doget soutmen niet vulscriven
soe staerc eest ende te lopene snel
dat saechdi aenden wege wel
dat part stont aende linden
gebonden flandrijs gijnct ontbinden
het was root van brunen benen
mer hadde te dien tiden genen
beteren destrier niewer vonden
sine leden altoes stonden
te lopene ende sine voete
besach flandrijs met goeden moete
dies sere wonderde den degen
sine waren met ysere noit beslegen
gelijc den stenen waren si vast
het droech wel ii parde last
het was gewrocht scone ende hoge
ende van rikeliken vertoge
onder c orsen adment gekint
die wilden haddent also getimpt
te lopene ende hem nauwe te kerne
dies stonts flandrise niet tonberne
ende priset voer enigen scat
met haesten hi daer boven sat
ende prouvet slaende met sporen
ende hi gaf hem den breidel voeren
ende doe dat ors hadde den togel
vloecht metten leiden as een vogel
flandrijs mochtt come weder houden
te rechte waric keitijf gescouden
sprac flandrijs soudic begeven
dit ors als lange alst heeft leven
salict houden ende mi god gespaert
also eer hiet mijn goede paert
gevic hem den name rossele
dus keerde flandrijs int prieele
daer die joncfrouwe na hem wachte
die hi loste van felre achte
flandrijs sprac joncfrouwe fine
opt ors dat te voeren was mine
suldi riden ende hebben te dele
ic wille met u ten brunen castele
varen daer ghi in behoert
die joncfrouwe metter woert
sette flandrijs op dander destrier
si lieten tpraiel enten vergier
ende reiden den pat die eer quam
de wilde die de joncfrouwe nam
so lange datsi ten brunen castele
quamen daer lieden herde vele
stoenden binnen ende buten mede
die rouwe dreven ende sericheide
doer haer joncfrouwe die was verloren
ende justiniaen alte voeren
noit waert droever man gesien
die ii camen in mettien
gheslagen daer de lieden stoeden
bede de domme metten vroeden
verbliden doen si die joncfrouwe
sagen daer si omme dreven rouwe
flandrijs besagen si uter maten
dor sine wapene die hem wel saten
den scilt sagen si te wonder an
ende tswert dat voerde deedel man
si spraken stille onder haer tande
dese es here van groten lande
die voert dus rikelec gesmide
justiniaen was herde blide
als hi sire dochter sach
hine leivet diet u seggen mach
hi hiefse af met bliden moede
flandrijs beette de ridder goede
die daer eerlike waert ontfaen
ende als verstoent justiniaen
van sire dochter de aventuere
deide hi flandrise wel ter cure
festeyren ende leiden int palas
doer al datti kerstijn was
die rechtige here justiniaen
heeft flandrise vele ere gedaen
hi dedene ontwapenen int palas
daert rikelijc ende scone was
van allen uterliken gestichte
justiniaen dat seit tgedichte
sprac kerstijn ne penset niet
dat mine herte u verspiet
doer dat ghi van onser wet
niet sijt bi minen god mamet
ic dade minen zone ere
dan u ridder enige dere
want ghi hebt jegen mi verdient
flandrijs sprac here lieve vrient
ic biddu dat ghi sijt vordacht
mire wapene ende wel wacht
ic minse voer alder werelt scat
justiniaen besteidde dat
al gader bin sire kemenaden
flandrijs hoors hiet hi begaden
den stal waerders dies hem gebrac
hi brochte den riddere sonder lac
i mantel diere ende rike
ende prosenterdene jonstelike
flandrise ende hijncken hem omtrent
dat was hem een scone prosent
de wonde die hem beet de griffoen
deide seinen deidele baroen
met sinen stene diere ende rike
ende soe genas wel haestelike
die lieden besaghene te stride
hi sat neiven des heren side
ende spraken onderlijnge veile
bede in eernste ende in spele
deen vraechde dander berechte
soe dat flandrijs al daer verplechte
sine aventure groet ende smal
ende sijns vaders ongeval
dies sere wonderde justiniane
ende seide kerstijn na minen wane
duncti mi wesen een coene deigen
al haddi aligorante verslegen
van cuelne den putertieren coninc
ic ne achtes niet een penninc
want jegen hem benic gevee
hi dodede mine broeders ii
sonder vonnesse ende sonder recht
mochtic jegen hem dragen gevecht
ic soude wreken mijnre broeders doet
dies mine herte hevet rouwe groet
here ridder sprac justiniaen
ghi hebt vromicheit gedaen
dat ghi tswert enten scilt wont
qualike vare dies u veriont
versloechdi den lioen enten drake
daer noeyt ridder dorste genaken
soe dadi groete vromichede
jaic here flandrijs doe seide
bi goods gracie die mi beriet
justiniaen seide kerstijn siet
van uwen gode hoerdic dicken
spreken in verledenen sticken
datti was een gerecht man
ghi mochter u wel houden an
dattic therte sal laten sinken
van onsen goeden ende gedincken
uwen god tanebedene
moochdi volcomen mine redine
die ic u sal doen becant
condi gevaen den triant
die minen broeders tleven nam
dies ic ben droeve ende gram
ende hier gevanghen bringen
ic sal geloven dor dese dingen
an uwen god ende kerstijn bliven
ende mine manne ende haer wiven
sullen selfs ane gaen
mijn goet salic vandi ontfaen
ende hulpen wreken u lachter
ende gheven te wive mire dachter
die ghi losset uten grieve
dat salic doen doer uwe lieve
justiniaen here sprac flandrijs
ghi sprect mi toe in hooscer wijs
met goeden rechte gevic u lof
ghi doet mi ere in u hof
meerre dan mi noit heidijn dede
ic weets u danc ende lof mede
al dat ghi mi hebt vertelt
maer uwer dochter ghine selt
u verbelgen ic niet begere
si es werdich meerre ere
ende ic weet ene die ic kinne
mijns herten troost entie ic minne
die ic niet vergeten en can
justiniaen de hoefsche man
vraechde flandrijs om sine name
hi berechs hem sonder blame
ende seide here ic hete flandrijs
justiniaen sprac kerstijn wijs
mochdi doen dattic u seide
ic sal ontfangen kerstenheide
ende al dat mi toe bestaet
doer sekerheit van deser daet
slaic mi op minen tant
dats een die meeste pant
diemen in heidijnesse zwert
justiniaen was blide wert
flandrise so was de joncfrouwe
mettien quam in de ongetrouwe
fallax dat was justiniaens zone
die talre stont quaet doende was gewone
hi hadde gejaget de wilde diere
hem waren geseit alde maniere
hoe sijn suster was genomen
ende bi enen kerstijn weider comen
ende hie in die sale ware
fallax hadde dat sere ommare
ende quam ter salen sonder spreken
tote sine vader es hi gestreken
ende tochdem sijn venisoen
doen stont op flandrijs de baroen
ende hietene willecome sijn
cume andwoordem de heidijn
maer hi sciet van daer wel sciere
onwerdich was al sijn maniere
dit mercte wel justiniaen
ende sprac te flandrise zaen
eedel kerstijn merket niet
dat mine sone es gesciet
van nide datti cume sprac
hi hevet soe groet ongemac
bedect om mine broeders doot
hine mach verbliden smal no groet
voer hijs heeft genomen wrake
flandrijs andworde te deser saken
sal hi noch comen moetic leven
dus es haer tale bleven
men leide taflen ende men at
fallax altoes onwerdich sat
dat was een haerde pijlijc opsien
flandrijs keret al in dien
dies hem eerst bat justiniaen
die joncfrouwe wel gedaen
sat jegen flandrise die de morsele
haer pareerde ysabele
hiet de joncfrouwe die zere was scone
flandrijs droech in haer herte crone
haddire toe gheoctroiert
watmen daer sprac hem gemoviert
ne hevet niet de quade fallax
hi sach veile sijns ongemax
op dattire toe seggen dorste
men dede daer op sonder vorste
die scone scolakine vanden male
men ginc verwandelen inde zale
deen ten scake dander ten stene
fallax hadde begerde negene
dan om flandrijs te slande doet
in sine camere hi omboet
x van sinen besten gesellen
ende gijnc hem sijn gedochte tellen
datti int herte niet blide mach sijn
hine hebbe verslegen den kerstijn
die daer quam metten diere gegaren
morghen seiti sullen wi varen
tere lagen inden foreeste
dat niemen sal weten van onsen oreeste
ende daer wachten den kerstijn
ende nemen hem dat leven sijn
mi sullen sine wapene bliven
bedectelike sulwine ontliven
ende hier af maect gene niemaren
die andre dies gewillich waren
ende waren blide uter maten
verraders moete god verwaten
die om der goeden eren spien
hen es gene dijnc meer ontsien
dan die int herte draget venijn
bedect ende niemen macher sijn
jegen voorsien sijt lief of leit
dat doet sverraders bedectheit
flandrijs was savonts wel te gemake
ende gebeidt wat soudic sprake
veile maken die niet ne dogen
die nacht leet ende met vertoge
quam de dach ter salen binnen
die wachter blies ten hogen tinnen
flandrijs hoeret die hem gijnc cleden
ii cnapen holpen hem gereiden
die daer sinde justiniaen
sine wapene hebsi hem aen gedaen
alstie daer niet laten wille
fallax ende sine gesellen stille
waren wech in haer lagen
eer dat iet begonste te dagen
daer niet af wiste de ridder coene
ter salen brochtene de garsoene
wel gewapent van ende torde
hi dancte alser toe behoerde
justiniane ende ysabele
entie waren binden castele
der eren die sij hem hadden gedaen
here flandrijs sprac justiniaen
sijt te onser saken snel
mijn woert salic houden wel
dat ic ghisteravont seide
mer brochte flandrise met enen gereide
sijn wilde part ende wel berect
voerde zale es hi getrect
daer hi int gereide spranc
i gelavie scarp ende lanc
brochtmen hem na sijn vermanen
doe nam hi orlof ende sciet danen
ende liet achter hem dander part
den wech voer hi te cuelne waert
also hem wijsde justiniaen
rossele gijnc hi met sporen slaen
datti opten wilden wan
maer onverre was hi van dan
dat fallax op hem cam gereiden
ende seide kerstijn hier ter steden
calengeric uwe wapine
ende u ors dat wert oec mine
metten live ne mogedi niet
ontgaen hi hadde een spiet
die hi metten worde daelde
die voren scarp was als i naelde
flandrijs sach hem den anderen naken
hine achte niet op sine spraken
hi daelde spere ende sloech met sporen
elc hadde andren vercoren
met haer gelavien scarp ende stide
versaemden si met sulken nide
dattie orsse vielen op die hamen
fallax ne dorstem niet scamen
vanden joeste die hi stac
op flandrijs scilt sijn spere brac
daer op veste niet de spiet
maer flandrijs die coene diet
stac fallaxe aenden carbeele
vanden sadele ende metten spele
esser de glavie dore geronnen
om fallax lijf eest al begonnen
want hem tiser vloech dor den buuc
ende vel ter herde als een struuc
vanden orse daer hi op sat
flandrijs traken tspere uut ter stat
als dies wel waent hebben te doene
doe sloegen uut de x glottoene
op flandrijs diese heeft versien
sijn ors sloechi ooc jegen dien
die voren quam ende hem was nast
sine doot heefti verhaest
flandrijs stakene durendure
ende hilt hem stijf gelijc den mure
jegen dandre ix heidine
hi dor stac metter gelavien zine
i die hi vanden live versciet
hi weder stoent menigen starken spiet
die opten vasten scilt al braken
met haesten si de swerde traken
hem mede te werne in dat pongijs
sijn goede swert trac doe flandrijs
tbeste dat was in enich lant
dat was gheheten cyclopidant
ende sloech daer mede de dieve felle
als oft ware ene scelle
gaf dat swert uut enen clanc
elc heidijn van vare verspranc
vanden lude vanden swerde
flandrijs sloech optie werde
met enen slage ii ter neder
die nemmerme hem werden weder
hi sloechen wonden groet ende stranc
haer were was herde cranc
dat swert dat sloech opten scilde
die flandrijs voerde de here milde
brac inde midden waerde ontwee
haer were diedde min no mee
si bleven alle doot optie werde
dies dancte flandrijs sinen swerde
justiniaen vanden brunen castele
die niet weet van desen rivele
hoe dat flandrijs was belaget
omme fallax heefti gevraget
den genen die daer bi hem waren
doe seidem een der portenaren
datti voer dage hem xder leet
die poorte enten bussce reet
gewapent hi van danen sciet
waer hi voer seidi mi niet
no in vragets hem ooc twijnt
ende alstie portier dit ontbijnt
riep die here justiniaen
ghi heren nu vant ten wapenen vaen
ende rijt met mi ic hebs noet
die kerstijn wert geslegen doet
die ic gisteren te gaste ontfinc
dat wert mi lachterlike dinc
fallax es hem na gereden
justiniaen heeft sciere bescreden
een ors doe hi dit hadde geseit
uter porten sloech hi gereet
gewapent met xx sire man
tote si quamen inden dan
daer flandrijs hilt de ridder goet
ende doe hi versach dat groete moet
waendi dat vianden waren
hi reet hem jegen sonder sparen
scilt an hals ende spere ter steken
justiniaen began doen te spreken
daer hi quam voren metten sinen
here kerstijn want u niet pinen
al goet wi te u waert menen
flandrijs kende elne genen
dan justiniaen sinen ward
hi daelde spere ende hilt sijn part
stille ende seide lieve here
wat doet u riden aldus sere
met uwen lieden doet mi verstaen
here kerstijn sprac justiniaen
berecht mi teerst of u yet let
flandrijs sprac bi minre wet
mine mescomt smal no groet
mer si xi hebbic hier doet
geslegen die mi wilden deren
dat deidic al op mijn verweren
wie si waren es mi oncont
justiniaen voer ter selver stont
met flandrise daer dandere lagen
elken si onderlinghen besagen
vanden xi entie here
justiniaen gijnc wenen zere
als hi sinen sone sach
entie andere groot geclach
dreven ooc al sine lieden
flandrijs sprac vant mi bedieden
twi droufdi om desen doden
dat manic u bi gode
here kerstijn sprac de goede here
met rechte machic droeven zere
want mijn sone es die hier lecht
ende mine lieden hi es ontweicht
sprac flandrijs die hevet rouwe
om verraders ongetrouwe
als hise in dogene siet verlast
ghi ontfinct mi over gast
ghisteren dat lone u onse here
nu quamic met scilde ende met spere
gevaren also ic van u sciet
in hadde mi vermoedet niet
uwes soons die op mi quam
ende riep op mi alstie was gram
datti mine wapene woude
ende mijn lijf met ongedoude
worden wi des strijts gemene
ic reettene doot van sinen wrene
ende x die waren van sinen accorden
justiniaen sprac met hoescen worden
vaert gesont getrouwe kerstijn
dat ghi versloecht den sone mijn
vergevic u met goeden gedochte
datti sine dompheit becochte
es recht ende hen sal nieman clagen
in wancons u te genen dagen
dies wistem flandrijs groten danc
ende voer wech sonder letten lanc
den wech die hi eer hadde genomen
die heidene die daer waren comen
metten here justiniaene
voerden de dode gereet dane
tote inde sale daer si behoerden
wat souden hier af lange woorden
na hare wet met groeter werden
waren si alle gedaen ter erden
nu latic vanden heidenen bliven
ende wille u van flandrise scriven
ende vaert den wech te cuelne waert
wat lopen mach sijn paert
daer hi mict te doene wonder
omtrent noene quam hi onder
ene praierie gereiden
daer beete hi met verdicheiden
ende wildem rusten int scone gras
ende als hi neider gebeet was
ende sijn paert daer peisteren dede
sachi totem daer ter stede
die joncfrouwe comen die hem te voeren
tswert enten scilt als ghi moget horen
wijsde entie hi ene beide
beloefde bi ridderscepe meide
deerste die soe hem bidden soude
flandrijs verkennetse also houde
als hise metten ogen sach
sine herte verlichtem alstie dach
ende gijnc gereet in haer gemoet
elc heeft andren daer gegroet
hoefschelike doen sprac die scone
die van rijcheiden droech crone
ende volmaect was van allen seden
here flandrijs ghi hebt leden
die aventuere die ic u wijsde
ende tswert enten scilt verprijsde
hebdi gewonnen met vromicheden
nu vulcomt mi mire beden
die ghi mi bi uwer trouwen
belovet flandrijs sprac joncfrouwe
daer toe ben ic al gereet
die trauwe te quitene ende beheet
gebiet wat ghi wilt ic doe
de scone loech ende sprac hem toe
flandrijs ic segt al eest u swaer
hier staet xl milen naer
een casteel ende een sale
ghewrocht van sevenrande metale
ende heet de borch van aventuren
beide de porten entie muren
sijn soe starc en es man
die de vasteit geseggen can
no die wondre diere an leggen
nu hoert wat ic u voert sal seggen
binden castele woent een gigant
ic wane men noit sijn genoet vant
colosus eest datti heet
xx voete alsoe ict weet
es hi lanc dese colosus
met hem woent een tarcarus
dat es een man uut daltatien
die meer toent nigromantien
dan alle die ter werelt leven
hi doet wel de arde beven
ende bi consten soe sere waien
dat een sijn sien al verdraien
het ware te sechne ene sage
nu hoert wes ic mi beclage
vanden gigante colosus
die inden casteel woent aldus
die borch heet van aventueren
binden meye alstie verdueren
scone staen in vele valeyen
quam ic gegaen in deser contreien
mi derden toter fonteinen clare
daer ghi mi laetst waert geware
om dat daer soe scone was
saten wi alle iii int gras
mine gheselinne ende ic
als wire gheseten hadden een stic
brachtic enen spiegel voert
van beteren hebdi niet gehoert
dan de spiegel was die ic brochte
dat ict u seide het ne dochte
en ware dat ghine hadt gewonnen
dies ic te telne u hadde begonnen
vanden spiegele die was soe rike
doe quam igaen slopenlike
daer wi inden spiegel sagen aldus
die groete gigant colosus
ende nam mi uter hant gereet
den spiegel waest mi lief oft leet
dies ic doge ongevoech
deren hebbics ooc genoech
ende meer dan ics wille clagen
wildi prijs ende ere bejagen
soe doet mi nu gereet de bede
daer ic u tswert om halen dede
enten scilt diere ende rike
dat es dat ghi mi verdelike
ter borghe vaert daer colosus
in woent die minen spiegel dus
genomen eeft bi valschen treken
dies ic ontheert ben ende versteken
totic den spiegel mach gecrigen
nu andwordt mi of vant swigen
flandrijs sprac joncfrouwe scone
wat ghi mi bidt onder den trone
dat salic doen of bliven daer voeren
verslegen nu laet mi horen
hoe dattic drijnge turcarien
niemen soudic so sere ontsien
alstie met toverien spelen
flandrijs i dinc willic niet heilen
sprac de scone nemt desen steen
so nes toverare geen
die u mach deren of doen scanden
hebdine beloken bin uwen tanden
ic prisene u voer groete dijnc
flandrijs den goeden steen ontfijnc
ende wierpene in sine alowiere
nu wijst mi seiti goedertieren
ter buerge daer binnen colosus
woent de maget sprac rijt dus
desen groenen pat oost waert
het es heinen iv dachvaert
ghi sultene sien in enen dale
doe nam hi orlof ande smale
wies bede datti wille vulbrijngen
machi metten live verdijngen
so heeftijs meer dan aventuere
toten avonde reet hi al dure
ende nachts lachi in een dan
ende at al sulc als hem quam an
cruut dat anden velde wies
sine hebben niet al haer gerief
die varen in wilder aventueren
somwile tsoete daer na tsure
dit es haer lieder leen
van desen moeste flandrijs sijn een
hine hadde niet al sijn gevoech
maer hi was diet wel verdroech
na dat niet beiters sijn mochte
alstie nacht den dach voert brochte
bescreet flandrijs sijn goede part
ende reet sinen wech voort waert
ten castele van aventueren
came hi gerne mochts hem geburen
daer binnen wonde colosus
iii dagen heefti gereden dus
dattine sach wijf no man
no huus daer hi mach vragen an
om de borch van vii mettalen
nachs lachi inden groenen dalen
met sinen parde in grooter pinen
hi dranc borne ende at rachine
ongereet was hem enich dac
dies hadden si bede ongemac
den vierden dage al toter noenen
reet flandrijs de ridder coene
den rechten wech die hi begonnen
hadde te ridene vander zonnen
deidem herde leet dat scinen
daventuere waert hem te pinen
daer hi den spiegel in moet souken
die pine deidem sere vlouken
colosuse ende sinen toren
dat hire niet can comen voren
ende hine iii dage hadde gesocht
dus reet flandrijs al verdocht
so datti van hem niet verre
de buerch sach oft waren sterren
scemerden die rikelike tinne
flandrijs verblijdde in sinen sinne
als hi sach dat diere gestichte
daer de sonne met haer lichte
jegen blecte dat wedersceen
flandrijs reet eer hi gefeen
toter porten vander gesaten
die men node soude laten
besloten dor enichs mensce ontsien
want daer was an alsulc engien
daer de poorte af was voor hoet
dat soe nacht ende dach open stoet
ende nieman dorste binnen gaen
want dese porte was wel gedaen
al gewrocht van ysere fijn
tbeste dat ye mochte sijn
die toire die siden entie posten
waren zelverijn wat sout costen
die sulken werc vulbrijngen wilde
dit sach flandrijs de ridder milde
daer hi voorde poorte hielt
of elke zide stont een wilt
bere gebonden die te samen
diere in wilden den wech benamen
want si versamen mochten te dele
deerste poorte vanden castele
dat was de porte yserijn
daer de ii beren binnen sijn
fel ende wreet die souden bestaen
den genen die daer in wilde gaen
flandrijs sach dit wonder al
help god seiti ende goet geval
ic hebs herde wel te doene
al waric starc gelijc sampsoene
soe ware mi beisich mine macht
nochtan keric nemmermeer acht
dor blootheit van minen live
tbelof dattic den sconen wive
geloefde willic seker houden
want woordic logenare gescouden
so waer mijn ere ende mijn leven
in des dorpers brief bescreven
ende eest dattic de doet besure
dor tbestaen deser aventuere
so sal mine ere weisen groot
van allen lieden na mine doet
doot hebbic liever de ere behouden
dan leivende doorper sijn gescouden
god wouts nu willic ane vaen
flandrijs beete neder zaen
alstie hem sijn ors ontsiet
ende heeft genomen sinen spiet
die starc was ende voren scerp
den scilt hi voorde borst werp
ende liep ten i vanden beren
die metten cawen gijnc reren
doen hi flandrise comen sach
ende flandrijs stac al datti mach
den bere vore inde borst
soe dat tiser sonder vorst
ten rugge been dor ran
ende eer hi sinen spiet gewan
uten bere die lach dorsteken
quam dandre bere toe gestreken
ende sloech de clauwen an flandrijs scilt
al hadde de bere grote gewilt
anden scilt mochti niet winnen
flandrijs trac tswert ende liet binnen
den doden bere steiken den scacht
eer hem de ander wel vorwacht
slouchem flandrijs af tmuseel
de bere maecte groet rivel
op flandrise met sinen poten
besiden scilde es hi gescoten
uten alsberghe inder batalien
heefti gehaelt de vaste malien
ende scuerde tporpoint van siden
flandrijs deide sijn swert sniden
met beden handen des gelovet
sloechi den bere op sine hovet
dattijt hem al dor spleet
die bere sijns stridens doe vermeet
flandrijs stac sijn swert inden scoe
sinen scacht gereep hi toe
ende sat op sijn ors rosseel
hi heeft nu een scone voordeel
hi leet de porte yserijn
bat voert reet de ridder fijn
tere porte van finen metale
dit was de ander vander zalen
soe was diere ende starc
flandrijs pensde dits duvels warc
dese poorten groot ende dicke
ende al gemaect van enen sticke
noit ne maketse mensce hant
ii lupaerde fel rampant
die beide hadden ondaen de keile
ende scenen wel van quaden spele
sach flandrijs binder poorten gebonden
somwile saten somwile stonden
de ii beesten van leliken cuwen
den ridder begans zere of geruwen
ende seide dese beesten beide
ebben herde felle zede
de felste die ic noeit ane sach
nochtan salic op desen dach
jegen hem prouven mijn geval
neder beeti sonder gescal
ende bant sijn part aen enen stake
sinen spiet al sonder sprake
nam hi ende hielt den scilt voren
de luparde heefti vercoren
die hem bede hielden ter were
flandrijs liep met sinen spere
dat voren was herde scarp verstaelt
opten enen hi dat daelt
diere jegen de cuwe ondede
daer hi hem selven derde mede
flandrijs stac hem ter selver ure
achter der necke tspere dure
dies hi harde lude scree
hine weredem nemmermee
dat beriet hem sijn gierige aert
hoort wat dede dander lupaert
die sinen geselle sach bliven tonder
sine clauwen hief hi gonder
met sulken nide op flandrijs scilt
recht oft ware een anbilt
ne mochten de clauwen daer in vesten
nochtan datsi bede mesten
ontfijnc flandrijs sulc enen stoet
datti toter erde scoot
van porsen op sijn luchter knie
tswert trac de ridder vrie
met groeter haest doe hi op spranc
ende sloech enen slach wel stranc
met beden handen opten lupaert
trechter die ende ooc den staert
sloechi al of metter sneide
datten lupaerde lede deide
ende scoot van sinne verwoet
op flandrijs die voer hem stoet
sloechi de clauwen anden arm
binden scilde ende deide al warm
sijn bloet comen uut sinen velle
dat daden des lupaerts nepen felle
de smerte flandrijs wel besief
met beden handen hi tswert hief
ende sloech den lupaert quaet ende fel
dat hem thovet vanden buke vel
ende storte neder voer flandrijs voete
die sine wonden met goeder moete
seinde die hem beet de lupaert
doen sat hi weder op ter vaert
ende nam inde hant den scacht
gode dancti die hem de cracht
gaf datti de poorten leet
ende versloech de diere wreet
die luparde entie ii beren
binnen te sine es sijn begeren
dies hi een littel moet ombeiden
ter derder poorte cam hi gereden
die van stale was gemaect
waren de eerste wel geraect
dese waren volmaecter vele
ii manne elc met enen vleigele
stonden binder porte stile
ende onder sloegen hem te bile
dat hem vruchten soude diet sage
de ii die sloegen de felste slage
waren coperinen entie vleigele
flandrijs sprac van desen spele
sachic noeit dan hier ter stede
die dese manne hier staen dede
van copere gewrocht dus vreselike
was duvel of duvels gelike
sij sijn verwoet ende sonder sin
salic ter poerten comen in
ic moet emmer ii slage ontfaen
god laet mi ten besten vergaen
ende minen orsse goet vercoren
mettien noopte flandrijs met sporen
rossele ende warp den scilt opt thovet
door de poorte des gelovet
vloech dat ors oft ware een aren
de ii mannen sloegen te waren
eer hi leet de ridder milde
metten vleigelen op sinen scilde
datti boech op sine gereide
entie vlegelen braken beide
opten scilt van doechden groot
flandrijs ware bleven doet
ne ware de scilt die dat bewaerde
nochtan derde flandrise haerde
die smerte die hem elc man gaf
hi waert tongemake daer af
helpt god sprac flandrijs de here
ic hebbe den scilt becocht sere
daer ic af hebbe gedaen trouwe
god laets mi liden sonder rouwe
meerre dan ic hier nu ontfijnc
mettien quam de jongelijnc
flandrijs ter vierder poorten gevaren
hi sach datter nieman ne ware
het was de beste vanden vieren
gemaect van rikeliker manieren
was dat werc al selverijn
daer jegen blecte der sonnen scijn
dat gene ogen conden bescouwen
v veinsteren subtilike gehauwen
waren inde poorte gestaen
nacht ende dach waren si ondaen
entie neder poorte mede
in soude u mogen de waerheide
niet vertellen vanden juwele
flandrijs cam gereden met rossele
toter poorten zelverijn
hem wonderts sere int therte sijn
vanden rikeliken palaise
de poorte waent hi liden met paise
maer dat was hem ongereet
doe hi sijn ors met sporen smeet
vlogen uut elker vinstere x
staline scichte sere tontsiene
ende gloeiende als een vier
ii ontfijnker sijn destrier
ende ii hadder flandrijs de milde
dandre braken op sinen scilde
die alle wapene wel onstont
flandrijs ende sijn ors es gewont
dat hem bede de smerte sceen
rosseel int hooft ende in sijn been
ende flandrijs in sijn rechte die
ende in de scoudere de ridder vrie
leet dus de poorte selverine
al quaemt hem te sware pine
hi reet ter zale voorden graet
die maerberijn was dat verstaet
daer lieti den scacht ende rossele
dat int vel hadde ii quarele
die hem flandrijs ute trac
doer te beiterne tongemac
heeftijt gestreken metten stene
de wonden vanden goeden wrene
genasen daer flandrijs toe sach
sire wonden hi doe plach
ende traken de felle scichten uut
het wast ter werelt geen cruut
daer de wonden waren bi
so saen geloken die ridder vri
dancte sinen lieve uter maten
die hem de steen gaf tsire baten
flandrijs liet tros na desen doene
voor de zale staen int groene
selve clam hi opten graet
die dure daer hi dore gaet
was al goudijn ende tpavement
was al latoen met grooter ment
quam hi inde sale scone
gelijc wilen salemoens trone
die hi van goude maken dede
was dese zale verhemelt meide
de veinsteren waren selverijn
ende tverwelf binnen root guldijn
die vloer scemerde vanden letoene
de pilare van rikeliken doene
waren alle wit yvorien
der sale decsel was herde fijn
van tinne ende lodijn de goten
entie cartele wat soude genoten
sulken castele want de mure
waren maerberijn goet ter cure
sonder water was hi behoet
wien hier af twifelt inden moet
dunct mi wesen sere ontraect
want de duvel hadt al gemaect
daerne toe dwanc de carturien
doe flandrijs cam in dat engien
hine hoorder niemen none sach
die hem mochte doen gewach
ende watti sochte saen berechten
hine sach vrouwen heren no knechten
dat hem herde sere wondert
i camere sachi besondert
die binnen al was van ivore
ende goudijn scone was de dore
also der zale doren waren
daer in gijnc flandrijs sonder sparen
recht of hire ware bekent
hi sacher binnen enen serpent
op enen selverinen pilaer
op enen goudinen daer naer
sachi enen spiegel staen
scone ende claer ende wel gedaen
diere in sach hem wale dochte
dattire de werelt in sien mochte
ende al datter binnen ware
so groot was tgelas ende so dor clare
in desen spiegel sach tserpent
daer toe hadt al sijn atent
els ne heeftet geen jolijt
dan het in spiegelen was verblijt
want het al sine genoechte is
dit serpent es geheten tigris
dat hem dus te spegelne pliet
noit ne was levende snelre iet
geen dier ne macht achter halen
tigre heetment in dietscer tale
ende es een vreselijc serpent
flandrijs sprac god omnipotent
es dit de spegel daer de joncfrouwe
mi omme sendde daer ic bi scauwe
dit serpent vreselike gedaen
so willic dit dier bestaen
ende nemen den spiegel van sire steide
tswert trac hi doe uter scede
ende gijnc daer de spiegel stoet
boven opten pilaer goet
daer hi toe rechte uut de hant
maer tigris dat felle serpant
scoot neder in flandrijs gemoet
van sinne erre ende al verwoet
ende haelde den ridder ter selver ure
metten clauwen de wapene dure
ende gaf hem in sijn zide
een wonde diepe ende wide
datter troode bloet ute scoet
flandrijs sloech met nide groot
achter de tigre die ontspranc
dat goede swert inden vloer clanc
van letoene enen halven voet
dat flandrise te pinen stoet
den capoen hine wiste waer
wat wonder waest al haddi vaer
dat al was des duvels partien
doen sprac colosus de paien
te flandrise daer hi sat
garsoen seiti segt mi dat
twine eitstu van dinen gerechte
du sits gelijc enen bloeden knechte
waer es dijn capoen die daer stoet
flandrijs sprac du best onvroet
hedijn ende vul ongeloven
ic maecte teken gods hier boven
opten capoen alsic nu doe
die met haesten mi ontvloe
om datti quam van quaden wege
god geift den goeden altoes zege
entie an hem setten den moet
du cons wel gokelen onder den hoet
sprac de groote colosus
du does den capoen vliegen dus
vander tafele daer hi op stont
du cons toveren dats mi cont
flandrijs spranc op van daer hi sat
ende seide hedijn ic segge u dat
toveren canic altoes niet
dat teken dat ghi siet
alsict maecte opten capoen
es so machtich in sijn doen
diet maect hem ne mach niet deren
colosus sprac dats sceren
moorgen salic u doen bekent
of ghi van mi wert gescent
doer alde conste die ghi cont togen
flandrijs mochte niet gedogen
te horne des ruesen oversprake
gode bat hi omme wrake
ende gijnc tote sinen orse neider
hine hadde datti eten mochte
sijn leiven wasser bi gecranct
omden sconen dach hem lanct
datti den rueze siet in tcrite
die gode so hadde in verwite
ende niet kende wiene sciep
flandrijs aen gode hulpe riep
dattine gestarke jegen den fellen
colosus ende sinen geselle
tarcacius den toverare
die dat gesate maecte dare
ende groet wonder werken conste
bi duvelen doe begonste
die dach comen die scone naecte
flandrijs dien herde lettel vaecte
stont op van daer hi was geleigen
sire gewoenten wilhi plegen
ten oosten heefti hem gekeert
die edel ridder wel geleert
knielende began hi doen
te gode waert dit orisoen
ic belie di god almachtich
vader sone heilich geest waerachtich
fonteine van allen goeden
die mi maken wils delachtig
int heilige doopsel dat ic crachtich
soude werden in sekere hoeden
jegen der felre elscer gloeden
ende alle kerstine des gelike
maecti metten selven rike
daer si bi sijn verseikert bleven
bliven si volgende nader strike
die ghi hem leret op erdrike
datsi u leren bescreiven
volgen in haer leiven
deise gifte diere ende scone
impetreerdi here als sone
an uwen vader care
want ghi selve waert de gone
onversceden iii persone
die helpen wilt den sondare
die was in anxnen sware
die uwe hebdi getekent wale
als sine scape prijnchipale
die goede herde voorsiet
dat sijn die volgen uwe pale
ende laten de quaetheit generale
dien eist dien ghi biet
uwe hant ende op hem siet
uwe ontfermicheit ne soude
al waren de bladeren inden woude
alle tonghen niet vertellen
ghi gevet heet die hevet coude
den bedroefden gheefdi vroude
die hem wille laten versellen
ter doget ende daer na therte stellen
noch lati hem gebruken here
die ongelove ende valsce kere
datsi hem souden vertien
al willen si tuwaert spreken dere
sine mogens al heb sijs ghere
dit ghedoechdi in dien
bi uwer ontfarmicheit gescien
hier te voren hebbic verstaen
was sulc volc so dom gedaen
dat u ontherven waende
here god ende uwe macht af slaen
ende maecten mure ende torre saen
al toten wolken gaende
ic wens hem de duvel spaende
here dese mesdaet es groet
ende ooc lucifeers genoet
ende meerre dan die waerheide
dattie aerme minsheit bloet
jegen den hemelsche godheit groot
mids sire hoverdicheide
en sach dat dingel mesdeide
boven den gestichte enten gedoge
vander mesdaet god here hoge
gaefdi den mensce iii dingen
op dattise te doene poghe
ende hi met herten daer an boge
hi ware die ontgijnghe
bi dien des duvels gebrijnge
penitencie ende beraunesse
biechte dat es der sonde kennesse
dit sijn de iii saken
onthout de sondaer deise lesse
ende doet met herten sonder messe
so suldi hem here maken
vri vanden helschen wraken
also waerlike als dit es waer
ende ic mi stille ende openbaer
besondich mensche belie
soe help mi god hens u niet swaer
dat ic hem die heeft ommaer
doghet verwonnen sie
ende doet dat dese iii
ten laesten werden in mie
daer flandrijs endde de bede aldus
quam de rueze colosus
ter camere daer flandrijs binnen was
knecht seiti trec int palas
wat helpt op di groet gescelt
het es tijt dat ghi ontgelt
de scade die ghi mi hebt gedaen
flandrijs trac uter camere saen
scilt an hals ende helm gevest
ende tswert al baer dat dochtem best
dus quam hi daer de rueze hilt
hine hadde helm swert no scilt
dat dochte flandrijs wonder wesen
de rueze sprac gramlike metteisen
nu secht mi knecht hoe waerstu so coene
te slane die beren ende te doene
mine lupaerden van den leivene
ende mine tigre al waerre vii
uwer gelike ic sloechse doot
mettien sloechi enen slach groot
metter vust op sinen scilt
maer datti hem stide hilt
flandrijs dat ridderlike geboer
hi ware gevallen op den vloer
voerden rueze diene smeet
hi bequam ende sprac gereet
toten paien fel ende sture
maer dat ghi bloot sijt nu ter ure
ghi sout desen slach becopen
vant u gereet wapenen lopen
dan willic jegen u vechten wale
ic bide uwes hier inde sale
ic souts mi scamen sloechic u bloet
colosus sprac en es gene noet
dat ic mi nu wapenen soude
op dattic noch enen slach slaen woude
metter vust also ic deide eer
dune genaes nemmermeer
opten velde sijn gesceden
daerse god moete geleiden
ende tvelt bleef doncker doe
flandrijs bleef biddende emmer toe
over den doden ende over de gone
dies god begerde te vermone
toten dage hi niet cesseirde
op sijn ors hi doe monteirde
ende reet den wech emmer vort waert
int therte hi herde sere mesbaert
datti den doden niet vraechde das
of dat de wech te cuelne was
hi was dies al ombedocht
in een foreest quam hi gerocht
tmeeste dat noit sine ogen sagen
dor bussce reet hi ende dor hagen
daer noit man cume hadde getreiden
voor i hol quam hi gereden
dat diepe inde erde stoet
het was wel wijt c voet
voren ende binnen herde ghehijnge
als flandrijs versach dese dingen
hilti voor dat hol sijn part
ende riep met luder stemme inwaert
ende sijn luut dies weider doonde
hi waende datter volc in woende
hadde flandrijs gewillen plegen
mijns raets hi hadde best geswegen
ende gereden siin pat
dan hi also riep int gat
want hijs hebben mach verdriet
uten hole hi sprijngen siet
i dier van vreseliker manieren
sine lede waren gelijc den stiere
sine benen na den parde
snel alstie hert liept op darde
daer hooft ende hals souden standen
was i man met arme met handen
gewassen ende ru van hare
in dietsce heet een sagittare
ende in griex i centauroen
fel ende wreet in al sijn doen
het was alf man alf beste
dese spranc uut met oreeste
den hole herde zere verstormt
dat dier wonderlike gevormt
hadde anden hals enen witten scilt
i boge het inde grepe hilt
daert altoes mede scoot
die het gerochte bleef doot
sine scichten waren gevenimeirt
voor flandrise heeftet hem gekeert
die wonder hadde van sire vorme
al sijn haer stont te storme
van fellen moede den sagittare
in sinen boge sette hi dare
i scicht scarp als een doren
flandrijs warp den scilt doe voren
dat was hem i bate groot
die scicht die de andre scoot
brac daerop als een biese
flandrijs die hem ducht van verliese
trac sijn goede swert al bare
ende reet jegen den sagittare
die emmer scoot ende achter vlo
flandrijs constem niet volgen so
die andre was hem alte snel
x scichte die waren fel
scoot op flandrijs de sagittare
die braken al opten scilde clare
sine mochten vesten niet
flandrijs dat overcoene diet
sach des anders scichte al uut
doe reet hi anden fellen druut
alstiene gerne hadde geplaget
dus vliet de i ende dandre jaget
die centauroen was herde wreet
hi sach datti moet hebben leet
van flandrise of hem verwinnen
dies keerde hi hem met fellen sinnen
ende liep flandrise jegen de side
metten scilde dat sijn rosside
van pinen moesten vallen op die hamen
also de lijve quamen te samen
de centauroen flandrise stac
so dattie zadel stelle brac
ende hi wel na ter herde quam
flandrijs sloech alstie was gram
den centauroen den sagittare
met sinen goeden swerde dare
int hooft ene wonde groet
mettien tros rosseel op scoot
met sinen here den stouten deigen
die sagittare quam hem recht jegen
die hem ontsach van flandrijs zwerde
ende hadde getrect uter herde
i jonge heke met sire cracht
noit man hadde soe grote macht
inne alstie centauroen
op flandrise ghijnc hi hem doen
die jegen hem ooc was gevee
den scilt die wit was als een snee
gemaect van enen elpen bene
hilti als die strijts gemene
beghert te sine de centauroen
slouch op flandrise den baroen
opten helm metter poten
dat flandrijs ors quam gescoten
van groter pine optie erde
ende flandrise soe sere derde
dattine hoorde no ne sach
echter soudi enen slach
op flandrise hebben ghesleigen
maer flandrijs de coene deighen
bequam ende nam den brant
daer meide slouchi den viant
als diene waende cloven dure
thooft maer ter sconferture
warp de centauroen den scilt daer jegen
daer een quartier of heeft geslegen
flandrijs metten swerde van stale
dat neider vel in groene dale
doe hief de heke de sagittare
ende sloech op flandrise den riddare
enen vreseliken slach
het ware flandrijs sterfdach
hadde hine metter poten gerocht
maer hi was dies wel bedocht
datti ontkeerde metten parde
entie heke viel in darde
voets diepe metter druust
flandrijs die tswert hilt inde vust
liet tors lopen ten sagittare
die soe sere waert in vare
datti te vliene heeft gere
ende liet de heke entie were
als die flandrijs swert ontsiet
maer flandrijs dat coene diet
gerochte den anderen so
eer datti iet verre ontvlo
datti hem den scilt dor slouch
ende dedem sulc ongevoech
dattine wondde inde porsse
ende redene neder metten orse
rossele dattie centauroen
van grooter smerte en weet wat doen
ende lach metten benen op waert
flandrijs verdrouch sijn goede swaert
ende soude slaen den sagittare
die sire gramscap waert geware
ende leide de armen bede te samen
ende uut sinen ogen quamen
grote tranen ongetelt
dit sach flandrijs die stille helt
tswert ende penst dat dander wille
genaden die daer lach al stille
bider maniere die hi togede
flandrijs der ghenaden poghede
ende deidem op staen vander heide
ic doe di genaden vrient hi seide
wiltu mi te dienste staen
waer ic riden sal ofte gaen
gelike enen cnape doet sinen here
die centauroen trappelde sere
ende toochde blijscap metten anscine
flandrijs woort enie tale sine
verstont hi wel watsi bescieden
maer gene andworde consti bedieden
dus sijn de ii gevriende bleven
die sagittare moeste beiven
vander smerte van sinen wonden
flandrijs nam ten selven stonden
sinen steen ende seinder mede
den sagittare sine wonden beide
in de side ende sijn hovet
ende si genasen des gelovet
ende loken daer flandrijs toe sach
de sagittare alsi eerst mach
viel voer flandrise optie erde
ende meenden van sire werde
te danckene die hi them waert wrochte
ende flandrijs hem doe bedochte
ende haelde mee spisen dan te voren
flandrijs die ridder wel geboren
at ende dranc te sine behoeve
wie dats erre was of droeve
nu hort vanden knapen viere
die aligorant die fiere
om sinen zone adde gesent
dien si sochten al omtrent
so datsine hebben vonden
sere te wenene si begonden
alsine sagen liggen versleghen
uten bussche hebsine gedreghen
tote cuelne binder port
si riepen lude hier es vermort
gadoliant ons heren zone
die heydine weenden zere omt gone
ende volchden toter porte naer
den portier vonden si daer
versleghen bachten wikette
si vloucten haren god mamette
ende riepen wie heift dit beraden
heift ghedaen die ridder groot
die voer inden alsberch bloot
ende uptie hant droech ene valke
dus quamen vor de zale de scalke
daer si vonden gebonden tpart
nu eerst was geopenbaert
dat flandrijs die manheit wrochte
den doden men inde zale brochte
ende leidene neder upten vloer
die heidine maecten groet gheroer
ende riepen aligorant here
met rechte mogedi droeven zere
om uwen zone die hier lecht doot
aligorant van vare up scoot
ende riep wie hevet dit gedaen
sine hande ghinc hi slaen
ende vel neder in ommacht
ende doe hi gewan sine cracht
riep hi zone lieve zone
gadoliant die waers ghewone
alre doghet bestu versleghen
over hem es hi gheleghen
ende custe thovet ter zelver stonde
dat hem tbloet brac uten monde
doe weenden alle die dat saghen
hi riep ghi vrienden ende maghen
wreict dit up diet heift gedaen
alle die heidine riepen zaen
dattie selve ridder dede
die gewapent reet dor de stede
want hi reet sijn ors ende valke
den portier slouch die zelve scalke
dus weten wi dat hi es hier binnen
die heidine riepen in allen zinnen
dat was die kerstijn diere quam
ende alse flandrijs dit vernam
spranc hi up van daer hi sat
ende trac sijn zwerd ter zelver stat
ende riep ic was die hem dit dede
dor sine felle dorperhede
die hi mi dede sonder scout
elc der heidine die riep bout
vanc ons of sla den keitijf
tharen wapinen liepen si stijf
ende flandrijs liep in den tas
hi hadde den helm die goet was
gheset boven den beckinele
daer toghedi van sinen spele
dien die in de zale waren
si gingen hem wapen bi scaren
die eerst werf waren bloot
der zale dure men vaste sloot
om dat si duchten sijn ontgaen
flandrijs die ginc vaste slaen
die gone diene daer versochten
al dat hi geraken mochte
vel ter erde an sinen danc
die heidine daden hem starc bedranc
bede van voren ende van besiden
ende flandrijs die in dat striden
die vroomste was die doe levede
van sinen broeder optie joncfrouwe
die dies heeft so groten rouwe
dat soe daer of sterven waent
die hertoge sent ende maent
ingelbeerte boden ende brieve
dattine bringen sal in grieve
ende alle die them behoren
dat heeft dertoge diere gesworen
ende dat hi sijn lant af winnen soude
ende ingelbeert omboot hem houde
als dies srechts wille pleigen
datti sal brijngen enen deigen
tenen campe daer hi begeert
ende eest dat der ingelbeert
sinen campe tonder ziet
soe doeti dat dhertoge gebiet
bede van goede ende van live
eest dattie kempe tonder blive
die de hertoge met hem bringet
soe eest recht datmen verdijnget
die joncfrouwe van der moert
die men haer tiet dus sal voort
gaen wat die hertoge begheert
bin deiser maent moet ingelbeert
vinden enen campioen
daer ns gheen so stout baroen
bin sinen lande die dar vechten
ende sine joncfrouwe daer verrechten
dies mijn here es sere te wets
want hi ducht te blivene int lets
ende sent weider ende voert
sine boden telker poort
omme hulpe sinen camp te vuldoene
ende ic bem i sire garsoene
die met haesten loepen moet
nu sidi alder zaken vroet
flandrijs andworde ende seide secht
hevet u joncfrouwe recht
ende es soe onsculdich vander daet
bi mamette daert al an staet
sprac die cnape ja soe here
soe es comen in desen zere
onverdient ende sonder scult
flandrijs sprac knape ghi sult
ons wisen toten castele
ic wille over de damoisele
den camp houden ende tghevecht
wildi here sprac de knecht
sone wasic noit so blide
wi sulre comen in corter tide
nu laet ons porren op dese woort
die cnape daer ghi of hebt gehoert
liep met flandrise tes si quamen
ten castele alle iii te samen
die scone was ende sere voorbare
de lieden worden sere in vare
alsi dat wilde dier versagen
ende flandrijs si onder vragen
deen den anderen wat dat si
de cnape maecte groot gecri
ende seide het ware een stout baroen
die wilde weisen campioen
haers heren ende sire dochter verrechten
ridders vrauwen ende knechten
woordens uter maten blide
flandrijs besagen si te stride
daer veile was te merkene an
den scilt die hadde dedele man
ende swert was daer sere besien
maer den centauroen si ontsien
om dat hi hadde so vreimde vorme
altoes stont sijn haer te storme
enten scicht haddi ter vloge
altoes geset inden boge
flandrijs beete voorde sale
v cnapen oft meer weet wale
dienden hem al daer van loven
ingelbeert quam doen van boven
uter zalen gelopen sere
als hi wiste dattie here
flandrijs wilde weisen sijn campioen
hi ontfijnc wel den stouten baroen
ende leedene met hem ter sale voort
ingelbeert sprac menich woort
vul hovessceiden ten riddere goet
int onthalen doe hi verstoet
dattie ridder was kerstijn
vraechdi omde name sijn
ende wane hi was ende sijn geslechte
entoe flandrijs dies berechte
ingelbeerte was hijs vroe
ende seide mocht noch comen so
dat flandrijs den camp verwint
ende dat quite wert sijn kint
vander mordaet diemen hem tiet
hi es die ewelike beliet
tote sire doot ant kerstenheide
flandrijs verhuechde als hi dit seide
ende seide hi hopets te vulcomene
ingelbeert bat hem te nomene
wane hem de beeste quam
ende flandrijs de here lofsam
teldem al sine aventuere
men deidem af sine achemure
flandrise entie here brochte
enen mantel wel gewrochte
van goud draden ende fijn van ziden
ende hinken om flandrijs tien tiden
dies hem dancte menichfout
sine wapene deidemen int behout
ende sijn ors was geleet opt stal
het hadde dies hem behouvede al
ingelbeert eeft wel ontfaen
flandrijs ende groete ere gedaen
ende deiden sitten bi sire zide
noit sachmen man so zere blide
als hi was van enen gast
die sagittare hilt hem vast
omtrent flandrijs dat coene diet
dat hem wilde scaden niet
dies deidie als getrouwe garsoen
ter sale quam menich baroen
flandrijs tombevaene ende besiene
elc pijndem te hulden te diene
si mercten sine scone gedane
daer veile was te prisene ane
ende sine wel gewrochte leiden
die vrouwen onderlijngen zeden
ay mamet ende apolijn
waer waert noit vonden i heidijn
gelike desen kersten vulmaect
van scoenheiden of hi naect
in een bedde ware gheleigen
ende hi onser minne woude plegen
so mochten wijs ons wel beromen
bin desen es inde sale comen
ingelbeerts dochter de scone aleit
haer was vanden riddere geseit
die kerstijn was ende wilde verrechten
haren noot enen camp vechten
jegen die haer leit op den moert
ende alse aleit dit heeft verhoort
was soe uter maten vro
want soe hadde geweent also
in een camere daer si lach
datment in haer anscijn sach
van rouwe ende van anxten mede
maer alsmen haer de waerheit seide
van flandrise es soe comen
daer soe haer vader hadde vernomen
ende flandrijs sittene te gader
die joncfrouwe groette haer vader
ende daer na den here flandrise
ende seide ridder goet van prise
sidi die ons troesten sal
ende beiteren dat ongeval
datmen mi tiet sonder recht
jaic joncfrouwe nu ende echt
sprac de ridder wel gedaen
willic tonrechte weder staen
waer dat ic vinde dat mens doet
de scone viel te sinen voet
ende seide here hebt danc ende lof
al dat in mijns vader hof
steet u te dienste sijt here of cnecht
ende al onse goet hets ooc recht
flandrijs hief op de scone aleide
vrindelike hi te hare seide
scone ic ne bems niet waert
dat ghi so omoedelike vaert
jegen mi ic bem i bloet riddare
die achter lande haren tare
seggen den noot die mi deert
doe sprac de here ingelbeert
ende vraechdem om flandrise den here
de rechte waerheit min no mere
seidem daer af adriaen
ende bin desen quam gegaen
uut hare camere aquiline
ende sach sitten metter slavine
haer broeder ende flandrijs niet
int herte quam haer sulc verdriet
dat soe in hare camere liep
jamerlike dat si riep
haer hande slaende soete lief
dit vernoi ende dit grief
bemoedde mi van eersten dage
dattic u nemmermeer en sage
aquiline de scone joncfrouwe
weende ende dreef groten rouwe
ende waende dat flandrijs doot ware
in hare camere beswalt soe dare
wel iiii werven ofte v
doe quamen haer camer wiven
ghelopen doe si dat versagen
vrindelike si haers plaghen
tote dat si was becomen
aquilander hadde vernomen
dat sijn dochter deerde zaen
hi ende sijn sone adriaen
entie vrouwe gijngen tote haer
die si vonden in mesbaer
ende maecte jamerlijc geclach
ende doe soe die iii versach
stont si op ende liet haer clagen
om flandrise begonstese vragen
met enen suchte herde groot
adriaen telde haer al bloet
de waerheit hoe flandrijs ontreet
van cuelne ende men ne weet
waer waert datti hem belende
ic bidde gode dattine sende
hare waert sprac de joncfrouwe
ende icne cortelike scouwe
van sinen live ongedeert
mine herte dor hem verseert
datti mach bliven onder de honde
versleigen adriaen verconde
aquilinen als hi eerst mochte
al de mort die flandrijs wrochte
te cuelne doe louch aquiline
daer na suchte soe stillekine
alstie van herten was ongesont
haer leven an flandrijs comen stont
soene sage houder gene zake
die van minnen sijn tongemake
hebben dicke soorge ende pine
also hadde aquiline
aquilander ende sijn zone
entie vrouwe ende alle die gone
die daer waren binder borghe
hadden om flandrise soorghe
hier leggic dese tale neider
ende keere te flandrise weder
die met ingelbeerte den zas
sine maent al duere was
tote dat quam de selve dach
daer de camp op te doene lach
buten castele optie heide
ende alstie dach met sire claerhede
quam daer men op vechten soude
halpmen flandrise den here boude
gereiden van hende toorde
al dat hem toe behoorde
sijn halsberch waert gemaliert
ende sijn helm die gefrutsiert
te voren was waert nu vermaect
van stale scone ende wel geraect
hine mochte andre wapine
dan de gene die waren sine
entie hi dicken hadde geprouft
dies was ingelbeert bedrueft
ende hadde hem gerne nieue gegeven
entoe flandrijs om sijn leiven
gewapent was heefti ontbeiten
van hem latic ende doe u weten
vanden hertoge seraphioene
die quam opten velde groene
daer men de camp soude doen
met hem cam sijn campioen
ende wel vc sire man
die alle hadden alsberge an
si camen voer ten crite gevaren
om dat si ane leggers waren
optie joncfrouwe vander moort
seraphioen hadde wel gehoort
van flandrise de ridder milde
ende vanden swerde ende vanden scilde
ende vanden diere datti brochte
ende vanden wondere datti wrochte
te cuelne op aligorante
dies swoer hi diere bi tervogante
dat hi metten sinen sal vaen
den kerstijn ridder ende verslaen
of senden te cuelne binder stat
harde diere swoere hi dat
shertogen kempe hilt int parc
in sassen en was geen so starc
no so stout in al sijn doen
sine name was lentroen
groot was hi ende ongemicke
van wapinen was hi herde dicke
enen scilt voerdi van goude
met enen serpente de kempe boude
sat op een staerc destrier
hi sceen wel wesen ongehier
ende van haerde groter macht
i staerken verstalden scacht
die ghevenijnt was ant hende
voerde de felle ombekende
daer hi mede sal doen gemoet
i helm bruun stalijn goet
hadde op sijn hooft de sas lettroen
een swert i haex ende i fanchoen
hadde an hem de sarrasijn
god moete in flandrijs hulpe sijn
jegen den fellen zas lentroene
het torende sere seraphioene
dat ingelbeert met sinen campe
niet ne spoet hi macht te rampe
tellen blijfti aldus achter
ic salne doden ende sire dachter
der morderigge bernen doen
sprac dhertoghe seraphioen
ende sijn goet trecken te mire hant
bin desen quam toe i seriant
tote ingelbeerte inde zale
ende seide here nu doet wale
het es vele meer dan tijt
ende brijnget uwen kempe int crijt
want de hertoge seraphioen
heeft brocht sinen kampioen
ende wel vc sire man
die alle hebben alsberge an
ende sijn gewapent om haer lijf
maecti des camps langer blijf
si sullen werden vererret sere
nu spoet u ic raet u wel here
ingelbert sprac here kerstijn
nu es comen de viant mijn
met sinen kempe in dat crijt
laet ons varen hets tijt
ende doen datter toe bestaet
flandrijs hadde een stout gelaet
ende seide here ter goeder uren
met ere vaster couferture
brochte men geleit flandrijs part
int gereide spranc hi ter vaert
ende nam inde hant dat spere
dat scerp was ende sterc ter were
hi beedde achter sinen wert
doe dede wapenen ingelbert
cc man in sijn casteel
of hem seraphioen achterdeel
wilde doen dat sijt gereet
wreken souden ende hi heet
datsi binden castele bleven
ende flandrijs die daer hilt beneiven
deide sinen cnape den centauroen
alrande wapenen an doen
ende deiden bliven inde steide
metten anderen dat hi dede
haerde node haddijs raet
want tachter bliven dochtem quaet
maer om dat hem sijn here hiet
ne dorste hijt ontseggen niet
ende bleef metten iic riddaren
ende flandrijs es wech gevaren
met ingelberte ende met hem achten
daer de andere na hem wachten
doe hilden si stille an beden ziden
ingelbeert sprac ten selven tiden
