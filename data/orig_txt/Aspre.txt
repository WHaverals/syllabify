doe spraken si hyaer ane
eedel here pint v te slane
gi hebt ons nv sere gelaten
doe verwoede hyaer vtermaten
hi hilt den scarpen durendale
die bebloet was altemale
dor die battaelge smet hi met sporen
antquintine den hertoge vercoren
sloch hi met enen scarpen snede
dat hi sinen helm cliven dede
die coufie en stoet hem niet in staden
toten scoudren dedi tsuert baden
nv hort dor gode wonder groet
hi viel neder wel na doet
nochtan addi so grote machte
dat hi weder op stoet met crachte
mar ocht ons die heidine vaen
segt mi hoe mogen wi hem ontgaen
gi siet wel hoet met ons staet
dat dinct mi de beste raet
dat wi ons beuelen gemenlike
onsen here van hemelrike
dat hi ons hoede van der doet
ende verlosse vte derre noet
also gewaerlike dinc
alse hi die doet dor ons ontfinc
gwijt die hertoge vercoren
nopede sin ors metten sporen
ende quekede sin spere
ende vor steken makabere
