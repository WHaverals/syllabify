willam die madock maecte
dair hi dicke om waecte
hem iamerde zeer haerde
dat die geeste van reynaerde
niet te recht en is gescreuen
een deel is dair after gebleuen
daer om dede hy die vite zoeken
ende heeftse wtten walschen boeken
jn duutsche aldus begonnen
god wil ons sijn hulpe gonnen
nv keer my dair toe mynen synne
dat ic bidde in dit begynne
beide den dorpers ende den doren
off sy comen dair zijt horen
dese rijm ende dese woort
off sy hem duncken niet goet gehoort
dat sy die ongelastert laten
mer so wie die doget haten
die maken mitter logen malsch
ende oordelen mennige rijm valsch
dair sy niet meer of en weten
dan sy doen hoe sy alle heten
die nv woenen bynnen pauijen
deden sy wel si soudens vertijen
ende laten begaen elcken man
mit sulken kunsten als hi can
dit en seg ic niet om mynen wil
mijn gedicht wair gebleuen stil
en hads my niet een gebeden
die in groter heuscheden
gerne keert al hair zaken
si bad my dat ic woude maken
die auentuer van reynaerde
al berisp ic die musaerde
ende die dorpers ende die doren
jc wil wel dat die geen diet horen
die gerne plegen der eren
ende haren syn dair toe keren
dat sy leuen in heuscheiden
nv hoort ic sel v voort besceiden
den syn des woorts na dit prologe
mer ic bid v so wat ic toge
hoort die woorden ende merct den syn
onthout dair leit veel wijsheit in
het was op enen pijnxster dach
dat men woude ende velde sach
groen staen myt louer ende grass
ende menich vogel blide wass
mit sange in hagen ende in bomen
die crude sproten wt ende die bloemen
die wel roken hier ende daer
ende die dach was schoon ende claer
nobel die coninc van allen dieren
had sijn hoff doen kreygiren
sijn lant al door ende ouer al
om dat hi waende had hijs geual
vol hoff te houden myt groten loue
doe quamen tot des conincs houe
alle dieren groot ende cleyn
sonder voss reynaert alleyn
hi had in thoff so veel misdaen
dat hi dair niet en dorst comen gaen
wie quaet doet die scuwet dat licht
dat seit die scrift al ouer richt
also dede reynaert dat hoff
dair hi in hadde krancke loff
doe al dit hoff versament was
en was dair nyement dan die das
hy en had te clagen oeuer reynaert
den fellen mitten roden baert
nv gatet hier op een clagen
jsegrym ende sijn magen
ghingen voor den coninck staen
jsegrim begonde zaen
ende sprac her coninck lieue heer
door v edelheit ende door v eer
seide door recht ende door genaden
ontfermt v der groter scaden
die my reynaert heeft gedaen
dair ic dick off heb ontfaen
grote scande swaer verlies
voor alle saken ontfermt v dies
dat hi mijn goede wijff verdoort
ende mijn kijnder so vermoort
dat hi die beseycte dair sy lagen
datter geen synt nye en sagen
ende sijn al gader staet blynt
nochtant hoende hi my noch synt
want het was so ver gecomen
datter een was van op genomen
ende reynaert soude hebben gedaen
sijn onscout ende also zaen
als die heiligen waren voort gebrocht
was reynaert anders syns bedocht
ende ontvoer ons in sijn veste
heer dat weten noch die beste
die tot uwen houe sijn al hier
my heeft reynaert dat felle dier
so veel gedaen te leide
hy en leeft niet diet v seide
ja al waert al perkement
dat laken dat men maect te ghent
men zouts dair in niet connen scyuen
dit laet ic noch al after bliuen
mer mijns wijfs laster
en mach niet bliuen after
noch ongebetert off ongewroken
als ysegrym dese woord had gesproken
stont op een hondekijn ende hiet corttoys
ende claechde den coninc in fransoys
hoe dat so arm was wilen eer
dattet alles goets en had niet meer
in enen winter in enen vorst
dan alleen een cleyne worst
ende hem reynaert die selue nam
tybert die cater doe voort quam
al toornich ende spranc inden rynck
ende seide lieue heer coninck
om dat gi reynaert zijt so hout
so en is hier nyement ionc off out
hy en heeft te wroegen voor v
dat cortoys hier claget nv
dats ouer mennich iaer gesciet
die worst was mijn al en clach ic niet
jc hadze mijnre list gewonnen
dair ic by nacht quam geronnen
om mijn beiach in eenre molen
dair had ic die worst gestolen
enen slapende molen man
mer had dair corttoys yet
dat en was by nyemen dan by my
het is best dat ontboren sy
der clagen die cortoys nv doet
panther sprac dochtet v nv goet
tybert dat men der clagen ontbaer
reynaer die is een mordenaer
ende een treker ende een dief
hy en heeft nyement also lief
noch selue den coninc onse heer
hy en woude dat hi goet ende eer
veloor mocht hi dair aen wynnen
een vet morseel van eenre hennen
wat seg di van eenre sagen
hi dede gisteren aenden dagen
een die meeste ouerdaet
aen kuwart den haess die daer staet
dat nye enich dier en gedede
want hi hem bynnen des conincs vrede
ende bynnen des conincs geleide
geloofde te leren synen crede
en souden maken goet cappellaen
ende deden voor sytten gaen
ende hielten vast tusschen sijn been
doe begonnen sy al in een
te lesen ende te syngen bede
ende riepen beide lude credo crede
ende my geuiel ten seluen tiden
dat ic dair verby soude liden
dair hoorde ic haerre beider sanck
doe maecte ic derwaert mynen ganck
mit eenre herder snelre vaert
dair so vandic meyster reynaert
die sijn lesse had begeuen
dat hi vanden eersten had opgeheuen
ende diende van synen ouden speel
want hi had kuwart bider keel
en soude hem tlijff hebben genomen
wair ic hem niet te hulp gecomen
by auentueren ten seluen stonden
aensiet hier noch die versche wonden
van kuwart den eellynck
jc segge v wel heer coninck
laet gi dit nv ongewroken
dat v vrede dus is gebroken
gy en rechtet als v mannen wisen
men en selt uwen kijnderen niet prisen
hier na ouer mennich iaer
seker panther gi segt my waer
sprac ysegrim dair hi stoet
wair reynaert doot het waer ons goet
ons allen die gern in vreden leuen
mer wart hem dit nv dus vergeuen
hy sel sel noch honen bynnen deser maent
sulken dies nv luttel waent
doe spranc op grymbaert die das
die reynaerts brueders zoen was
ende sprac myt eenre grymmender tale
heer ysegrim gi en segt nyet wale
mer doch het is een out bispel
dat viants mont sprect selden wel
wat wijt gi reynaert mynen oom
jc wil hi henge aen enen boom
by sijnre kelen als een dieff
her ysegrim waert v seluer lieff
ende ghijt dorst also aen aen gaen
die den anderen meest had mysdaen
van mynen oom ende van v
al en claecht hi niet ouer v
mer wair hi also wel te houe
ende stonde hi so wel in sconincs loue
her ysegrim als gi doet
ten soude hem niet duncken goet
ende gi en blijft niet ongewroken
dat gi mynen oom dus hebt beropen
dicke ouer v felle tanden
ende hem gedaen hebt dick veel scanden
dat hijs niet en conde verandwoorden
sijns vrienden dies nyet gern en hoorden
gi heb ten mennich werff bedrogen
meer dan ic seggen soude mogen
mer doch wil ic v zommich punt bewisen
gi mysdeilde hem aen der pladyzen
die hi v werp al vander kerren
doe gi hem navolchde van verren
ende die goede pladizen op laset
dair gi selue mede aset
en gaeft hem dair off groot noch cleyn
dan der pladisen graet alleyn
die gi hem tegen brocht
om dat gijs seluer niet en mocht
ende also dedi oec vanden baeck
die vet was ende van goeden smaeck
dien scoot gi al in v buuckzeel
doe reynaert eyschde v sijn deel
ende oec had gegeten gern
andwoorde gi hem tot uwen schern
reynaert scone iongelinck
die visch dair den baec aen hynck
dien liet gi lopen door v zet
reynaert was des lutel te bet
dat hi den goeden baeck wan
jn sulker wijs datter een man
quam dien werp in enen zack
dair hi en myt groten anxt wt brack
ende was wel na op die doot
dit mysual ende desen noot
heeft reynaert geleden door ysegrim
ende twee warff noch in meerre pijn
ghi heren dunct v dit genoech
nochtant ist meerre ongeuoch
dat gi laet clagen ouer sijn wijff
die reynaert al hair lijff
heeft gemynt so doet hi haer
ja het is langer dan zeuen iaer
dat mijn oom heeft hair trouwe
off dan vrouwe ersswijn die vrouwe
dair mijn eynde door huescheide
reynaert synen wille dede
wats dan sy was te vreden ende cort genesen
wat clage soude dair meer off wesen
wair ysegrim hier hi souds ontberen
hy doet hem selue luttel eren
dat hi sijn wijff aldus bedraecht
ende sy selue niet en claecht
nv maect hier kuwaert die haze
een clage ende een vijsuase
off hi sijn less niet en lass
reynaert die sijn meyster wass
most hi sijn scolier niet slaen
dat wair onrecht ende mysdaen
ende wennen hem van sijn tuusscherien
jc segt openbair ic wilt wel lyen
nvmmer en leerden sy te degen
nv claecht cortoys dat hi had vercregen
myt pinen een goede worst
die clage die wair best geuorst
ja hoordi wel sy was gestolen
hi en hads geleert in geenre scolen
male quesijt male perdijt
mit recht so wartmens qualic quijt
dat men qualic heeft gewonnen
wie sel reynaert des vergonnen
dat hi gestolen goet vanct an
yement die recht sceiden can
tis reden die hem rechts verstaet
dat hi dieflic goet aen vaet
ja dyent van edelre hoger geboort
also wel alst mynen oom toebehoort
al had hi al cortoys gehangen
doe hi hem myt diefte had beuangen
hi en had daer niet veel aen mysdaen
dan tegen die croon had gegaen
te rechten buten oorlofs ons heren
dair om liet hijt den coninck teren
al heeft hijs crancken danck beiaget
wat scaet hem al is hier beclaget
reynaert is een gerechtich man
die geen onrecht gedogen en kan
ende dair om haet hi die quade
ende hi leeft bij sijns meysters rade
want synt die coninck dede
roepen ende kundigen mede
synen vrede socht hi op nyement geen beiach
hy en et mer eens op enen dach
ende leeft recht als een clusenaer
naest synen liue draecht hi een haer
ende castijt sijn lichaem seer
jn enen iaer off in meer
en had hi vleysch wilt ofte dam
dat seide een die gisteren van hem quam
mapertuus heeft hi begeuen
sijn casteel ende heeft verheuen
een cluse dair hi licht in
ander beiach noch anders gewyn
waen ic wel dat hi niet en heeft
yet of niet dair hi of leeft
bleeck ende mager is hi van pinen
honger ende dorst ende swaer termynen
doget hi voor sijn sonden
recht in desen seluen stonden
dat grymbaert stont in deser talen
sagen sy neder wart ten dalen
cantecleer comen geuaren
ende brochten op eenre baren
een dode henne ende hiet coppe
die reynaert had biden croppe
den hals ende heeft off gebeten
dit most nv die coninck weten
cantecleer die quam voor gaende
mit synen vederen zeer slaende
aen elliker zide vander baren
gyngen twee hanen die droeuich waren
die een haen heet cantecleer
dair na geheten wart wilen eer
vrou alente hair goede haen
die ander hiet na mynen waen
die goede haen craeyaert
die stoutste die men vant
tusschen hollant ende ordanen
ellic van desen voorseiden hanen
droech wyeroock ende stallicht
die beide lanck waren ende richt
die waren coppens brueders twee
ende riepen wach ende wee
om haerre zuster coppens doot
sy dreuen rouwe ende droefheit groot
pijnte ende sproete drogen die baer
hem was te moede herde swaer
om coppen die sy hadden verloren
men mochtse herde ver horen
haerre beider kermynge
aldus quamen sy in tgedynge
cantecleer spranck inden rijnck
ende seide lieue heer coninck
hoort na my door v genaden
ende ontfermt v der groter scaden
die my reynaert heeft gedaen
ende mynen kijnderen die hier staen
dies zeer hebben haren onwille
ten inganck van aprille
als die wijnter leden was
ende men sach louer ende gras
scoon bloeyen ende staen groen
doe was ic fier ende harde coen
van mynen groten geslachte
jc hadde der ionger sonen achte
ende dochteren schoon zeuen
die al wel lusten te leuen
die mijn wijff coppen die vroede
herde wijsselic opvoede
sy waren vet ende sterck
ende gyngen te samen in een perck
dat was besloten myt eenre mueren
dair bynnen stont eens monics scuere
dair sess stercke hond toe hoorden
die mennige dieren den pels scoorden
des waren mijn kijnder onuervaert
dit benyde die dieff vos reynaert
dat sy so vast waren dair bynnen
ende haerre geen en const hi gewynnen
reynaert die felle gebuere
hoe dick ghinc hi om die muere
ende leide om ons sijn lagen
ende als hem dan die honde zagen
setten sy hem aen myt alre cracht
ende eens doe was hi op die dracht
by auentueren after lopen
dair zach ic hem een deel becopen
sijnre dieften ende synen rooff
so dat hem synen pels stooff
nochtant ontquam hi bi beraet
van danen datten goede verwaet
daer mede waren wijss lange quijt
synt quam hi als een heremijt
reynaert die moordadige dieff
ende bracht myt hem enen brieff
te lesen lieue heer coninck
daer v selfs zegel aen hynck
doe ic den brief had gelesen
docht my dair in gescreuen wesen
dat gi had koenlike
ouer al v conincrike
alle dieren gegeuen vrede
ende oec allen vogelen mede
oec brocht hi my een ander maer
ende seide ons dat hi waer
een begeuen clvsenaer
ende leefde in penitentien swaer
hi had ontfaen om die sonden sijn
hi toonde my pelse ende slavijn
die hi brochte van elemaer
en dair onder had hi een scerpe haer
doe sprac hi dus her cantecleer
nv mochdi wel voort aen meer
van my sonder sorge leuen
want ic heb voor aen begeuen
alle versch vleysch ende sout
want ic bin worden so out
dat ic mijnre zielen moet telen
ende ic wil v god beuelen
jc ga dair ic heb te doen
jc heb noch sext ende noen
ende vesper te lesen vanden dage
doe nam hi onder enen hage
synen wech tenen gesceyde
ghinck hi al lesende synen crede
doe was blyde ende onverueert
ende ghinc tot mynen kinderen weert
ende was so wel sonder hoede
dat ic alle myt mynen broede
wanderen ghinck buten der mveren
dair ons geuielen quaed auentueren
want reynaert had geleit sijn lage
ende quam gecropen wt eenre hage
ende heeft ons die poorte onder gaen
so dat hi mijnre kijnderen zaen
een heeft geprijnt wtten getale
dat leide hi doe in sijn male
dair ons groot mysual doe naecte
want synt dat hi der een smaecte
jn synen gierigen vuylen mont
en konde iager noch hont
ons bewaren noch bescermen
heer coninc laet v dit ontfermen
reynaert leide sijn lagen
beide bi nachte ende bi dage
ende beroofde mijn kijnder
so veel dat tgetal is te mynder
dan tgewoen was te sijn
dat die vijftien kijnder mijn
sijn gedegen al op vier
so na heeft die valsche gier
reynaert in synen beck verslonden
noch gisteren was hi mitten honden
mijn dochter ontiaget coppen die mare
die hier doot leit op die bare
dit clage ic v myt groten zeer
ontfermt v mijns her coninc heer
dje coninc sprac hoordi hier her das
v oom die een clusenaer was
heeft geuast sulke karynen
leef ic een iaer het sel hem hem aenschinen
nv hoort heer cantecleer
wat sel deser talen meer
v dochter leit hier verslegen
dair willen wy eens doden recht me plegen
want wi en mogense niet langer houwen
want wi willent gode laten gewouwen
ende doen vigelie voor hoor ziel singen
dair na willen wise brengen
ter eerden myt groten eren
dan zel wi ons myt desen heren
beraden ende ons bespreken
hoe dat wi ons best mogen wreken
op reynaert van desen moort
doe hi geseit had dese woort
geboot hi iongen ende ouden
dat sy vigelie singen souden
sijn gebet was schier gedaen
doe ginck men dair aen slaen
van placebo domino
ende die veerss dair toe also
ende die responsen die dair toe hoorden
dair om cort ic desen worden
doe die lessen ten eynden strecten
ende die psalmen mitten collecten
was die commeda gelesen myt besceit
ende sy was in dat graff geleit
dair op een mermer steen die was
gepolijst als een gelass
mit letteren groot dair in gehouwen
dat men claerlic mocht aenscouwen
wie dair onder lach begrauen
dus spraken die boecstauen
coppe cantecleers wijff die beste
die ye eyer leide op neste
off die myt voeten const gescrauen
die leit onder desen serck begrauen
sonder bescheit myt valschen lagen
sy willen dat alle die werelt weet
op damense te meer mach beclagen
aldus nam dit gescrift een eynde
die coninck ontboot alle die hi kende
wijs van rade om hem te bespreken
op reynaert van deser ondaet
doe andwoorde also die raet
dat sy den coninc voor tbeste rieden
dat hi reynaert soud ontbieden
dat hi door scade noch door vrome
des niet en laet ten houe hi come
totten coninck tsyne gedynge
ende men hier off sonderlinge
des was die coninc al van staden
ende mitten wisen wel beraden
ende sprac tot brunen den beer
her brwn ic zegge v als een heer
dat gi dese boodscap doet
mer vmmer ziet dat gi v hoet
want reynaert is fel ende quaet
ende weet mennigen losen raet
hi sel v smeken ende liegen
mach hi hi sel v bedriegen
ende honen of te schern driuen
ay lieue heer laet dat bliuen
so geeff my god ongeual
off my reynaert yet honen sal
jc en sel hem weder dat in wriuen
dat hi aen tkortste eeynd sel bliuen
dus schiet hi blide ende vro van daen
mer eer hij keert selt anders gaen
nv is brwn op die vaert
stout van moede ende onueruaert
datten reynaert honen soude
door dat doncker vanden woude
quam hi gelopen in eenre woestijn
dair reynaert die pade sijn
dick had gehouden om sijn beiach
besiden der woestynen lach
een wech hooch ende lanck
dair most bruun synen ganck
te mydde duer recht maken
soude hi tot mapertuus geraken
reynaert die had mennich huus
mer dat casteel tot mapertuus
was dat beste van synen borgen
dair lach hi in als hi was in zorgen
off myt eniger noot beuaen
nv is bruun so lang gegaen
dat hi tot mapertuus is comen
ende heeft die poort gesloten wonden
dair reynaert wt plach te gaen
doe ginck hi voor die barbecaen
neder sitten op sinen stert
ende riep si di in huus reynert
jc bin bruun des conincs bode
hi heeft my gesworen bi sinen gode
en coomt gi niet totten gedynge
end ic v niet myt my en brynge
recht te nemen en te geuen
dattet v costen sel v leuen
ende men sel v hangen ende setten op een rat
reynaert ic rade v dat
trect myt my te houewaert
dit verhoorde wel reynaert
die bynnen voor die poorte lach
dair hi dicke te leggen plach
om die warmte vander sonnen
als bruun die tael had begonnen
hoordse ten eersten wel reynaert
ende hi trat bet in sijn hol waert
want mapertuus dat was al vol
hier een gat ginder een hol
nau crom ende lanck
ende had mennigen wtganck
die hi ondede sloot ende ontsloot
als hi vernam dats hem was noot
wanneer hi enige proy brochte
off als hi wiste datmen hem sochte
om ondaet die hi had mysdaen
so ontliep hi sijn vianden saen
jn sijn heymelike hagedochte
dat hem nyement vinden en mochte
ende dier had hi gemaect so veel
dattet mennigen dieren ginck wtten speel
dier in verdwaelden dair hise beliep
mennich pensen hooch ende diep
docht nv reynert hoe hi den beer
dien myt woorden ouerliep so zeer
alre best tot spotte dreue
ende selue in die eer bleue
na desen gedochten hi wt trat
tot brunen den beer ende sprac
brwn oom wellecoom mot ghi wesen
jc heb ter stont vesper gelesen
dat dedet dat ic vluchts niet en quam
doe ic v tale eerst vernam
sijt wellecoom oom lieue vrient
hy en heeft v niet wel gedient
ende ic en weets hem genen danck
die v desen berch lanck
dede ouer comen dats my leet
want gi zijt so muede dat v sweet
wt uwen lijff loopt ic ziet
ende al en waerdi hier comen niet
jc wair te houe comen morgen
mer nv bin ic myn in zorgen
dat ic v weet hier so by
want uwen vroeden raet die sal my
te houe hoop ic helpen zeer
ende want die coninc onse heer
ghenen mynderen bode dan v
want naest den coninck zi di nv
die edelste ende die meeste van loue
van alden lande ic wilde wi te houe
nv waren want my ducht mijn waen
dat ic niet en sel mogen ontgaen
want ic heb gegeten so veel
dat mijn buuck en mijn keel
my duncken spliten ic bin so sat
het was nywe spise die ic at
dair om nam icker veel te meer
wat aet gi reynaert seid die beer
dat v so zade oom wat ic at
wat holp v dat al seid ic v dat
jc at een cranck haue
een arm man en is geen graue
dat moechdi aen my wel weten
wi arme lude wi moeten eten
wisten wi raet dat wi nootste aten
grote varssche honich raten
die moet ic eten door den noot
mer si maken my den buuc so groot
als ic se in heb en can gedueren
brwn sprac in corter vren
help doer die doot reynaert
maect gi den honich so onwaert
honich is een zuete spise
die ic voor allen gerechten prise
ende voor allen spise mynne
lieue neue help my dats ics gewynne
reinaert wel lieue zuete neue
also lange als ic leue
wil ic sijn v getruwe vrient
jst dat gi my vanden honych dient
brwn oom ic waen gi hout v spot
jc en doe neue so help my got
jc soude myt v spotten node
jst v eernst sprac die rode
dat segt my mooch di honich eten
jc sels v so vol doen meten
gi en aets nye so veel bi uwen
waen ic v huld dair meed verdienen
mit my tienden hoe soud dat wesen
reynaert hout uwen mont van desen
ende zijt des seker ende gewis
al dat honich dat nv is
tusschen hier ende portegael
aet ic wel tot enen mael
reynaert sprac oom wat seg di
een kerl heet lanfreit woent hier bi
hy heeft honichs so veel twaren
ghi en aets niet op in drien
dat sel di hebben in v gewout
wil di my helpen end wesen hout
tegens mijn vianden in sconincs hoff
des dede hi hem een zeker geloff
ende swoer bi sijnre truwen dat
woude hi hem honichs maken sat
des hi en koene ontbieden sal
hy soude hem wesen ouer al
getruwe vrient ende goet geselle
hier om loech reynaert die felle
ende sprac oom wair v also na by
dusent nobel als die honich sy
al woudijs hebben zeuen amen
dese woorde bruun zeer wel bequamen
end loech dat hi wel na screyde
doe docht reynaert ende seide
valt my ic salt v noch huden laten
dair gi lachen sult te maten
reynaert sprac hier en dooch geen langer staen
hoe qualic dat ic oec mach gaen
jc moet door uwen wil pinen
rechte truwe moet vmmer schinen
die ic myt gunsten tot v drage
jc en weet onder alle myne mage
nyement dair ic my dus om moyde
dess dancte hem brwn want hem vernoyde
dat hijt maecte also lanck
nv ga wi oom enen snellen ganck
ende volcht my na al desen pat
jc sel v dess honychs maken zat
van also veel als gi moget dragen
mer reynaert meende van groten slagen
dit was dat hi hem behiet
mer die katijff en versyndes niet
wair reynaert die tael weynde
hi volchde na recht als die blynde
die hem inden put laet leyden
so lang gingen si onder hem beiden
dat sy tot lantfreits bynnen den twn
quamen doe verblide hem brwn
mer het is dic also gesciet
dat hem die mennich verblijt om niet
nv mochedy horen van lanfreit
hi was ist wair dat men my seit
een tymmerman van groten loue
ende had bynnen synen houe
een eyck gebrocht wtten woude
die hi des anderen dages clouen soude
ende dair had hi twe beitelen in geslagen
als tymmerlude gerne plegen
ende had een eynd ondaen wide
des was reynaert harde blide
want dat was recht na sijn begeer
al lachende sprac hi totten beer
merct nau toe ende neems wel goom
al hier in desen seluen boom
js honichs wtter maten veel
prueft mocht dijs in uwe keel
ende in uwen buuck yet brengen
nochtan sel di v seluen dwingen
al duncken v goet die honich raten
neemter vmmer niet bouen maten
so dattet uwen liue yet deert
want ic wair dair mede onteert
wel lieue oom mysquaem v yet
reynaert neue en sorcht niet
waendi dat ic bin onvroet
maet is tot alle spele goet
ghi segt wair sprac reynaert
wair om bin ic oec veruaert
gaet toe gereet ende crupet in
brwn die docht om sijn gewin
ende liet hem also verdoren
dat hi thooft al ouer die oren
ende sijn vorste twe voeten in stack
reynaert pijnde hem dat hi track
die beitelen beide wtter eken
dair en halp brwn scelden noch smeken
hi bleeff geclemmet inden boom
aldus heuet die neue den oom
gebrocht myt loosheit in sulker achten
dat hi myt konsten noch myt crachten
wtten boom en const ontgaen
want mitten hoofde stont hi geuaen
wat raedi brunen nv te doen
dat hi sterck is ende koen
ten sel hem niet helpen mogen
hy siet wel dat hi is bedrogen
hi began te hulsen en te hulen
ende mitten afstersten voet te trappen
ende maecte so groot geluut
dat lanfreit mitter haest quam wt
ende hem had wonder wat wesen mochte
enen scerpen haec hi myt hem brochte
op auentuer oft wair noot
brwn lach in anxte groot
ende die cloue die hem so neep
hi tooch hi worstelde ende peep
mer dat was pijn om niet gedaen
hi en waende nvmmer meer tontgaen
reynaert die sach van verre toe
lanfreit comen ende sprac doe
brwn ist honich goet hoe staet
etes niet te veel het wair v quaet
gi en soud te houe niet mogen gaen
hier coomt lanfreit hi sal v slaen
saen nv schencken had dijs gegeten bet
het is goet dat men die spise wel net
mjt deser talen ghinc reynaert
weder tot synen casteer waert
doe quam lantfreit ende vanden beer
geuaen doe ginck hi lopen zeer
dair hi wist sijn gebueren naest
ende riep aldoe mitter haest
jn mijn hoff is een beer geuaen
dese maer spranc wt wel saen
jn dorp en bleef oec wijf noch man
ellic liep aldat hi lopen can
ende droegen myt hem haer weer
lanfreit volchde een groot heer
sulc droech een loet sulc eer raeck
sulc een besom sulc een twij staeck
ende sulc een vlegel wt sijn werck
selue die paep vander kerck
die droech selfs enen cruus staff
die hem die coster node gaff
selue die coster droech een vaen
den armen bruun mede te slaen
des papen wijff vrou julocke
quam myt haren spinrocke
dair si des daechs om had gesponnen
dair quamen sulcke quenen geronnen
die nau van ouder had twee tande
nv nakede brwn veel scande
dair hi stoet in ongeual
doch sette hi al tegen al
doe hi tgeruft so groot hoorde
ende tooch so dat hi scoorde
van synen aengesicht die huut
dus brocht hi thooft myt pinen wt
dair bleuen die oren ende beide die lier
nyeman en sach leliker dier
dat bloet hem ouer die oren ran
al brocht hi thooft wt nochtan
eer hi die voeten wt cond gewynnen
bleuen alle sijn clawen dair bynnen
ende sijn ruge hantscoen beide
die vaert quam hem tot groten leyde
want hi en waende te gaen nemmermeer
want die voeten deden hem so zeer
ende hi en mocht vanden bloede niet sien
ende lantfreit quam tot hem mittien
ende te steken wel gedichte
op dat hooft ende bi sijn aensichte
hi ontfenck mennigen steeck ende slach
dair bi wachs hem wie so mach
heeft een scande ende ongeual
ouer hem so wil dat volc al
djt scheen aen brvnen wel
si waren hem alle had en fel
dair wasser geen so cleen
huge mitten crommen been
ende ludolf mitter breder nese
seer wreet waren hem aldese
die een had enen verheuen cloot
die ander een lootwerper groot
dair hi al om mede ghinc slingeren
her bertout mitten langen vingeren
lantfreit ende oterum lang tee
dese deden brunen seer wee
ende meer pijn dan dander deden
deen had een haec van scerpen sneden
ende dander had een lange loete
baerdeloge ende auesoete
abelquack ende vrou baue
ende die paep myt synen cruus staue
ende vrou julocke sijn wijff
dese stonden al na brvnen lijff
ellic stac en sloech al dat hi conde
brwn suchte ende stan myt gronde
ende nam dat men hem gaff
die paep liet den cruus staff
dicke gaen omtrent sijn hals
die coster maecte hem oec zeer mals
mitter vanen die hi myt hem brachte
mer lantfreit maecte tmeeste crachte
want hi was die edelste van geboorten
vrou julocke vander after poorten
was sijn moeder ende sijn vader
was macop die stoppel maker
een stout man dair hi was alleen
brwn most van mennigen steen
een worp gemueten ende ontstaen
voor hem allen sprac doe saen
lantfeits brueder myt eenre ameyde
dien hi brunen opt hooft leyde
ende gaff hem enen groten slach
dat hi en hoorde noch en sach
ende verspranck vanden groten slagen
tusschen der ryuieren en der hauen
jn een trop van ouden wyuen
ende werpper een getal van vyuen
jn een ryuier die dair liep
die beide wijdt was ende diep
deess papen wijff wasser een
des was des papen bliscap cleen
doe hi sijn wijff sach in die vliet
hem en luste langer niet
brwn te steken off te slaen
hy riep edel prochiaen
ghinder drijfft vrou julocke
beide myt pelse ende myt rocke
nv toe dien hair helpen mach
jc geef hem jaer ende dach
vol paerdoen ende recht oflaet
van alle sondeliker daet
beide man ende wijff
lieten brunen den catijff
leggen mat ende ouer doot
ende gingen dair die paep geboot
als brwn sach dat die lieden
altemael van hem scieden
spranc hi in twater heen ginc hi driuen
ende swymmen mitten liue
doe maecten die dorpers groot geruchte
hi dreef heen myt crancker luste
ende liepen hem na seer gram
dat was om niet want hi ontquam
des waren die dorpers tongemake
sy riepen hem na myt leliker sprake
coomt heer keer weder oorloos dieff
dat brwn svam dair hi besief
den meesten stroom ende lietse kallen
tot dien dat hem was geuallen
was hi blide dat hi ontginck
hi vlocte den boom die hem so vinck
dat hi dair beide sijn oren liet
en reynaert mede dien verriet
en so diep in dede crupen
dair hem lantfreit vant ter stupen
dien so zeer mishandelen dede
jn aldustaniger gebede
js hi wel een mijl gedreuen
van dair die dorpers waren bleuen
doe wart hi moede ende seer beswaert
dat hi croop te lande wart
ende ginck leggen rusten opten oeuer
nye en saech di enen droeuer
hi croonde seer ende stan
dat bloeyt hem ouer die oren ran
wanneer hi thooft yet verdroech
hi lach mitten lancken ende sloech
als een die den aden wacht
nv hoort wes reynaert was bedacht
eer hi van lantfreit was gegaen
had hi een vet hoen geuaen
dat hi heymelic myt hem droech
buten weechs daert eenlic was genoech
dat voor nyement dorste rvmen
doe hi dat hoen al totten plumen
had geleit al in sijn mael
ghinc hi neder waert ten dael
want hi begeerde die ryuier
dat sweet liep hem ouer die lier
van lopen dat weder was heet
hi was so blide dat hi en weet
hoe geberen van bliscap groot
van hope dat die beer wair doot
hi sprac nv heb ic nv heb ic wel geuaren
die my te hooff meest soude deren
die heb ic doot in desen dage
nochtant waen ic des sonder clage
ende sonder wan gunsten bliuen
jc mach myt recht wel bliscap driuen
recht myt desen sach reynaert
neder ter riuieren waert
ende sach wair brwn lach die beer
doe bedroefde hi hem alte zeer
dat hi te voren was verblijt
nv heeft hi toorn had ende nijt
dair eerst genuecht ende bliscap was
och onbekende onsalich dwas
vuyl keerl lantfreyt sprac hy
so wair du biste god scheyn di
dattu dus goede spise dus vet
die mennige man so gern et
di aldus hebs laten ontgaen
die di te voren was geuaen
o wi lantfreit verscouen druut
hoe rikelic eens beren huut
hebste verloren in desen dage
dus sceldende ende myt deser clage
js reynaert ter riuieren comen
dair hi brvnen heeft vernomen
gewont bebloeyt sieck ende cranck
dess mocht hi reynaert weten danck
dien in dier droefheit sach gern
doe sprac hi aldus tot sinen schern
sire priestere dieux vous saluut
wildi reynaert den rybaut
den roden scalc dat felle dier
bescouwen so ziet en hier
hebdi tot lantfreits yet vergeten
jc wilt hem gern laten weten
heb di hem oec niet wel betaelt
sijn honich roten die gi hem staelt
dat is v een lelike saeck
wast honich oec van goede smaeck
jc weets noch meer inden seluen coop
lieue segt my eer ick loop
jn wat oorden wil di v doen
dat gi draecht dat rode caproen
wair si di monick of si di abt
hi heeft al na uwen oren gehapt
die v die crune heeft gescoren
ghi hebt uwe top verloren
ende uwe hantscoen of gedaen
jc waen gi wilt singen gaen
van uwer complete dat getide
dit hoorde brwn ende was onblide
wat mocht hi doen hi en konds niet wreken
hi liet hem synen spreken
ende sloech weder in dat ryuier
hy en wilde van desen fellen dier
niet meer horen die ouer tael
hi swam neder wart ten dael
mitten stroom an dat ander lant
nv ist hem zeer zorchelic bewant
hoe hi te houe comen sal
want hi had verloren al
dat vel van beiden voeten voren
ende die claeuwen ende die oren
al sloech men doot hi en cond niet gaen
doch most hi die vaert bestaen
ende al en wist hi niet wel hoe
nv hoort hoe hi hem eerst ginc toe
hy zat ouer sijn hammen
ende began myt groten scanden
te rutselen ouer synen stert
ende als hi des moede wart
doe weyntelde hi licht voort twee mylen
dit dede hi so lange wilen
mit pinen dat hi te houe quam
ende alsmen brwn dair vernam
also berecht van verre comen
wart dair getwiuelt vanden vromen
wat dair geweyntelt quam also
die coninck verkenden ende was vro
ende sprac dits brwn mijn sergant
deus wie heeften dus genant
wie heeft hem thooft gemaect so root
hi is gewont al totter doot
jn wat gelage is hi geraect
mit desen is brwn bi geraect
voorden coninc ende sprack
jc clage v heer dit ongemack
en bid v dat gi my wreech hier
ouer reynaert dat felle dier
die my beide mij beide mijn voeten voren
ende mijn wangen ende mijn oren
verliesen dede bi synen rade
die coninc sprac heer god genade
hoe dorst dit doen die felle reynaert
nvmmermeer en moet ic sweert
gorden aen my noch dragen croon
heer brwn ic en sel v schoon
wreken gi sels my weten danck
doe ghinc hi wilen lanck
te wreken reynaerts grote ondaet
doe droech ouer een die raet
beide ionck ende oud
dat men anderwerff ontbieden soud
dat hi vmmer te houe quame
ende recht gaue ende name
van allen eyssche ende van alre clage
ende tybaert die cater die boodscap drage
tot reynaert want hi is vroet
desen raet docht den coninck goet
ljoen die coninck sprac her tybaert
gaet ende gi weder keert
segt reynaert dat hi com
dese heren seggen zom
al is hi anderen dieren fel
hy belooft v herde wel
ende doet gerne dat gi hem raet
en doet hijs niet het is hem quaet
ende men sellen derdewarff dagen
te scanden alle sijn magen
ende ouer hen rechten myt ongenaden
ay heer coninck die v dit raden
en hebben niet lieff mijn vrome
wat sal ic doen alsic dair come
door my en doet men of en laet
seynt dair een ander dats mijn raet
want ic bin een cleyn dier
brwn die sterc is ende fier
en conste reynaert niet verwynnen
jn welker wijs sel ics begynnen
neen wats dan her tybeert
ghi sijt wijs ende wel geleert
al en si di niet groot wats dan
het is mennich die myt listen can
meer dan sulc myt crachten doet
tybert sprac na dat wesen moet
heer so moetics bestaen
te goede so moetet my vergaen
mer my is harde swair te moede
tybert maecte hem wech myt spoede
ende tooch te mapertuus waert
dair hi sel vijnden reynaert
hy zach van verre ende vernam
wair sinte mertens vogel quam
so riep hi al heyl edel vogel
keer herwaert dinen vlogel
ende vlicht tot mijnre rechter zide
die vogel vlooch ende nam sijn lijde
op enen boom die hi dair vant
ende vlooch tybert ter luchter hant
dit maecte tybaert quaet gemoet
ende hi ducht te hebben ontspoet
mer had die vogel ter rechter side
geulogen so wair hi blide
ende van goeden geluc in waen
des hi nv is al ontgaen
nochtans dede hi als die mennich doet
ende maecte hem seluer goede moet
so lang liep hi den draff
den wech en was hem niet een caff
dat hi quam te mapertuus
ende vant reynaert voor sijn huus
alleen staende verweendelike
doe sprac tybert god die rike
moet v goeden auont geuen
die coninck dreiget v van tleuen
en coomdi niet hooff myt my
reynaert wellecome gi
tybert neue recht wellecome
god geeff v geluc ende vrome
seker des gan ic v wael
wat coste rernaert scone tael
al seyt sijn tonge wel
sijn hert dat is van bynnen fel
dat sel wel schinen eer si sceiden
reynaert sprac neue onder ons beiden
willen wi beide te houe waert
mer tauont wil ic sijn v weert
tot morgen dan ga wi mitten dage
jc en heb onder alle myne mage
tybert dair ic my toe verlaet nv
also wel als ic doe tot v
hier quam brwn die vraet
hy toonde my so quaet gelaet
ende hi docht my so sterck
dat ic niet om dusent merck
den wech myt hem oec had bestaen
mer neue ic wil wel myt v gaen
morgen mitter dageraet
dat dunct my den besten raet
tybert sprac twair beter dat wi
nv te hant gaen dat duncket my
te houe waert onder ons beiden
want die maend schijnd aender heiden
also licht oft wair schoon dach
jc waen dat nyement en sach
beter weer tot onser vaert
neen lieue neue sprac reynaert
sulc mocht ons bi dage moeten
hi soude ons herde scoon groeten
quaem hi bi nacht in ons gemoet
hi en dede ons nvmmer goet
dair om blijft te nacht myt my
tybert sprac wat soud wy
eten off ic hier bleue
reynaert wel lieue neve
hier is goede spise quaden tijt
gi moget eten begeer dijt
goede vette honich raten
versch ende goet bouen maten
wat seg di tybert moechdise yet
tybert sprac ic en machse niet
hebdi anders niet in thuus
gaef di my een vette mws
dair mede wair ic wel bewaert
een vette muys sprac reynaert
goede tybert wat seg dy
hier woont een paep vaste by
dair staet een schuer aen sijn huus
dair in sijn so veel mwys
dat si niet dragen soude een wagen
hoe dick hoor ic den paep clagen
dat si hem doen so groten scade
och reynaert neue op genade
ende op truwen leit my daer
ja tybert seg di my waer
wildi mvsen myt goeden wille
reynaert maect des een gestille
jc myn muse bouen alle saken
en weet gi niet mvse smaken
bet dan enich venysoen
ende wildi mynen wil doen
so leid my dair die musen sijn
dair bi mocht gi die hulde mijn
hebben al haddi mynen vader
doot ende mijn geslacht algader
reynaert sprac gi hout v spot
jc en doe neue so help my got
seker tybert wist ic dat
jc maecte v mvsen tauont sat
wat reynaert neue dat wair veel
tybert ic waen gi segt in speel
jc en doe reynaert bi mijn wet
had ic een mws en sy wair vet
jc en gaefse niet om een bisant
so ga wy tybert alte hant
jc wil v leiden tot eenre stat
ende maken v van mvsen sat
eer ic tauont van v sceide
reynaert neue op v geleide
ga ic my v al waert te mompelier
sa ga wi dan wi sijn nv hier
alte lanck sprac reynaert
dus deden sy hem op die vaert
ende gingen eer si op hilden
ter stat dair sy wesen wilden
dat was tot des papen scwyer
die myt eenre steenre mwyr
al om ende om was beloken
dair reynaert in was te broken
opten anderen nacht te voren
doe die paep had verloren
enen haen die hi hem nam
hier om was toornich ende gram
des papen soon metynet
ende had voor dat gat geset
een strick des voss mede te vaen
dus gern wrake hy sinen haen
djt wiste reynaert wel dit felle dier
het is beter sprac hi neue al hier
cruupt in dit selue gat
ende en weest traech noch mat
ghi selt dair musen bi hopen gripen
hoort hoe si van welicheit pipen
keert weder als gi sijt zat
jc sel uwes verbeiden voor dit gat
wi en mogen tauont meer niet sceiden
mergen ga wi onder ons beiden
te samen gi ende ic te houe waert
tybert hoe coomt dat gi spaert
coomt des off ende laet ons keren
tot mynen wiue die ons myt eren
ende myt bliscap sel ontfaen
wil ic tot desen gaet in gaen
reynaert neue ist v raet
dees papen konnen mennigen quaet
jc bestaets nv herde node
waen tybert gi en waert nye blode
waen mach v comen desen wanck
tybert scaemde hem ende spranck
dair hi in vant seer groot verdriet
want eer hijt wist was hi int strick
geuaen biden hals al wast
dus huufde reynaert synen gast
als tybart wart gewaer
van desen strick was hi in vaer
hi spranc voort die stric ghinc toe
tybart most roepen doe
ende hem seluen door den noot
hy maude ende maecte gescal groot
mit enen herden droeuen gelaet
dat reynaert hoorde buten gaet
die in sijn hert dreef groot spel
ende tybert mochdise wel
die mvse sijn sy goet ende vet
wist die paep mertynet
dat gi sijn wilbraet aet also
hi soude v saus brengen dair toe
so huefschen man is mertynet
tybert my dunct gi singt als gi et
doet mens ter heren hooff des
vergaue god die aelmachtich es
dat ysegrim dair bi v waer
die felle dieff die moordenaer
jn sulc gemack als gi nv zijt
so wair mijn hert zeer verblijt
so dic heft hi my lede gedaen
tybart die niet en kan ontgaen
lach so lude ende gal
dat hi thuus verstoorde al
ende mertynet dair by ontspranck
die wel lude riep god danck
ter goeder tijt so heeft gestaen
mijn strick want nv dair is geuaen
die hoenre dieff na mynen waen
nv toe vergelden wi hem onsen haen
mjt dien woorden scoot hi ten viere
ende ontstac een stroowisch scyere
hi wecte moeder ende vader
ende die kijnder alle gader
staet op die dieff is geuaen
doe liepen sy derwaert wel zaen
alle die inden huse waren
selue die paep is op geuaren
vanden bedde al moeder naect
ende meertynet die is geraect
tot tybart ende seide hi is hier
die paep spranc after tvier
ende greep sijns wijffs rocken
een offerkeers nam vrou julocken
en deedse barnen mitter haest
die paep liep tybart alre naest
ende ghinc hem mitten rocken slaen
dair most tybart doe ontfaen
grote slage op elker syden
mertinet spranc toe myt nyden
ende sloech tibart een oge wt
die paep stont al mitter naecter wt
ende hieff op enen groten slach
ende doe tybart dat zach
dat hi vmmer steruen soude
dede hi eens deels als die boude
datten paep verghinc te scanden
beide myt clawen ende myt tanden
scoot hi den paep tusschen die been
ende haelde hem dat een
vanden tween dat ronde dinck
dat tusschen sijn been hinck
jn dat budelkijn sonder naet
desen spronc was den paep quaet
dat dinck viel neder op die vloer
vrou julocke seide ende swoer
bider zielen haers vaders
sy woude dattet hair gecost wair algader
die offerhande van enen iaer
ende dat dit niet gesciet en waer
den paep die scande ende die blame
sy sprac in des duuels name
most dat strick dat sijn geset
sich lieue soen martinet
dit is van dijns vaders gewade
dit is sijn scande ende scade
al genase hi vanden wonden
vmmermeer tot enigen stonden
blijft hi ten sueten spele mat
reynaert stont buten voor dat gat
dair hi alle dese tael hoorde
hy loech volna dat hi scoorde
dat hem achter craecte sijn tauerne
hy sprac aldus tot synen scherne
swiget stille julocke vrouwe
laet sincken uwen groten rouwe
al heeft hi een kul verloren v heer
dat en scaet hem myn noch meer
hy sel wel dienen van achter
ten is der cappellen geen lachter
dat men lwt myt eenre clocken
dus trooste reynaert vrou julocken
die hair alte zeer myshielt
die paep en mochte langer nyet
staen hi viel al in onmacht
sy hieffen op ende heften gebracht
te bedde doe ginck reynaert
weder tot sinen castele waert
ende liet tybert in groter noot
hy was in vresen vander doot
mer doe hi se al onledich sach
ouer den paep die dair lach
doe ghinc hi knagen myt groter pynen
so dat hi mitten tanden synen
dat strick te midden brac ontwee
doe en wilde hi dair niet letten mee
hy spranc gereet al wtten gaet
ende dede hem wech al sijnre straet
die tot des conincs hoff lach
eer hi dair quam so wast scoon dach
ende die son began te rysen
na haerre ouder wisen
quam hi in dat hoff geronnen
des papen huus had hi gewonen
by reynaerts hulp had hi veel scanden
hem was te broken al sijn lenden
van slagen mitten enen oge blint
doet die coninck vernam hi ginc
dat tybart berecht quam also
doe was hi toornich ende onvro
hy dreichde seer den dief reynaert
die coninck langer niet en spaert
ende ontboot te rade sine baroen
wat sy hem best rieden te doen
dat men reynaert ten rechte brochte
die dus grote ondaet wrochte
doe spranc voort grymbaert die dass
die reynaerts brueders sone wass
ghi heren sprac hi hier is mennich raet
al wair mijn oom noch so quaet
selmen nochtan vri recht voort dragen
so selmen derdewerff oec dagen
alsmen doet enen vryen man
ende en coomt hi niet nochtan
so is hi sculdich alle dinck
die men voorscreuen den coninck
te houe op hem beclaecht
wi wil di grymbart datten daecht
sprac die conick wie is hier
die een oge off een lier
off sijn lijff set ter auentuer
om enen fellen creatuer
want ic waen hier nyement is so sot
grymbart sprac so help my got
jc bin so sot wel ende so coen
dese boodscap aen reynaert te doen
heer coninck heer gebie dijt
nv gaet grymbert ende sijt
wel verhoet tegen verraet
reynaert is loos fel ende quaet
ghi behoeft v te wachten wel
grymbart sprac heer ic sel
doe ghinc grymbart te maperthuus
ende vant reynaert in sijn huus
ende sijn wijff vrou ermelijn
die sat al bi hair wiegelijn
en lach in die doncker hagedochte
teerst dat sy spreken mochte
gruete hi sijn oom ende sijn moye
laet u niet vernoye
sprac hi vanden geruft dair gi in zijt
mer docht v goet so waert wel tijt
dat te houe myt my woud comen
te vertrecken en mach v niet vromen
dair is so veel ouer v geclaecht
hier om sy di voor den coninck gedaecht
ende verbeiden wi mergen dien dach
so seg ic dat v niet en mach
geen auentuer meer gescien
ghi selt in drien dagen sien
al om end om beleit v huus
ende voort casteel van mapertuus
een galge gerecht ende een rat
voorwair seg ic v dat
beide v kijnders wijff
sel die coninc doen nemen tlijff
ende selue en moechdi niet ontgaen
dair om si ist nv best gedaen
dat gi te houe myt my gaet
ghi cond doch so mennich quaet
dat v licht wel baten mach
het is dick op enen dach
so veel auentueren geuallen
dan off gi quijt ghinct voor hem allen
ende si alleen in die scande bleuen
ghi hebt doch dit meer bedreuen
reynaert sprac gi segt waer
tis best dat ic myt v ga daer
want dair is gebrec van mynen rade
die coninc sel my doch doen genade
can ic hem onder die ogen zien
ende ic mijnre talen mach plien
al had ic noch meer mysdaen
want thoff en mach buten my niet staen
dat bedect die coninc wel
al sijn my nv die zommich fel
dat en gaet hem niet ter herten in
want sy en weten raet noch syn
al die raet sluut meest in my
jn wat houe oec dattet sy
dair coningen ofte heren versamen
dair men subtijt raet sel ramen
dair moet reynaert die vonde vijnden
al sijn dair ander dies hem bewijnden
dat mijn best ende tgaet voren
nochtant heeft er veel gesworen
mijn quaetste te doen die nv dair sijn
dit maect bedruct dat herte mijn
want dair veel sijn gemeen
die mogen meer dan ic alleen
dit heb ic anxt sel my dair deren
nochtant is beter dat ic dair mitter eren
te houe myt v trecke neue
ende reden voor my seluen geue
dan dat ic wijff ende kijnder liet
jn anxt in sorgen ende in verdriet
dat al verloren soude wesen
jc genese so ics mach genesen
wanneer gi wilt so porren wy
die coninc is te machtich my
wanneert wesen soude
so most ic doen al dat hi woude
ende want ic dan niet bet en mach
so en is niet beter dan verdrach
reynaert sprac vrou ermelijn
jc beueel v die kijnde mijn
dat gise wel bewaret nv
ende bouen al so beueel ic v
mynen ioncsten soen reynaerdijn
hem staen so wel sijn granekijn
om synen eynde ouer al
jc hoop hi my wel sclachten sal
ende hier is roosteel een schoon dieff
desen heb ic wel also lieff
als yement sijn kijnder doet
doe dy mynen kijnderen goet
ende gans my god dat ic ontga
so selt my gangen also na
dat ict v weder sel lonen
mit sueten woorden ende sconen
nam reynaert aldus oorloff
ende rwmde sijns selfs hoff
seer droef bleef ermelijn
mit haren cleynen kijnderlijn
om dat hi sceide van mapertuus
ende liet sijns selfs casteel ende huus
also onberaden staen
ende als sy een stuck waren gegaen
reynaert ende grymbart onder hem beiden
sprac reynaert aldus ende seyde
hoort na my lieue neue
van anxte sorch ic ende beue
want ic in vrese ga vander doot
ende mijn berouwenisse is so groot
van sonden die ic heb mysdaen
lieue neue ic wil nv gaen
te biechte hier tot v
hier en is geen ander paep nv
byn ic gebiecht van mynen mysdaen
misselic hoet myt my wil gaen
mijn ziel sel te claerre wesen
grymbart andwoorde na desen
oom wil di te biechte gaen
so moet gi verlouen saen
alre dieuerie ende rooff
ende des so sel di hebben groot looff
dat weet ic wel sprac reynaert
nv hoort na my neue grymbaert
confiteor tibi pater mater
dat ic den otter ende den cater
ende alle dieren heb mysdaen
des wilic gern in boete gaen
grymbaert sprac wat
wildi biechten dat segget my
jn duutsche so mach ict verstaen
reynaert sprac ic heb misdaen
tegen allen dieren die nv leuen
bidt hem dat sijt my vergeuen
ende want ic mynen oom brwn
al bloedich maecte syne crwn
ende tybart leerdic muse vaen
dair icken seer dede slaen
want icken int strick lopen dede
oeck heb ic si er misdaen mede
cantecleer ende sijn kijndere
waren sy meerre ofte mynre
vmmer maecte icse hem loss
mit recht claecht hi ouer die voss
dje coninc en is my niet ontgaen
jc heb hem dicke scand gedaen
ende synen wyue der coningynnen
dat sy spaede sel verwynnen
sy sijn gescandaliseert bi my
noch heb ic dat seg ic dy
jsegrym meer bedrogen
dan ic soude seggen mogen
dat icken oon hiet dat was verraet
jsegrym die my niet en bestaet
jc maecten monick ter elmaren
dair wi beide begeuen waren
dat hem seer quam te pynen
jc dede hem aen die cloc lynen
bijnden beide syne voeten
dat docht hem wesen seer soete
dat hijt vmmer woude leren
mer dat was luttel tsijnre eren
want hi lude so wttermaten
dat alle die lude bider straten
diet hoorden worden dair off in vaer
ende waenden dat die duuel waer
sy liepen dair sijt luden hoorden
ende eer sy conden in corten woorden
geseggen ic wil my begeuen
was hem wel na genomen tleuen
jc dede hem off bernen thaer
so nau der vel dattet wel naer
die swaerde aenden liue cramp
synt leyd ic hem dat was sijn ramp
visschen vangen op enen dach
dair hi ontfenck mennigen slach
oec leid icken tes papen van vyanoys
jn al dat lant van vermedoys
en woonde geen pape riker
dese paep had enen spiker
dair mennich goet barm in lach
dair ic my dicke op te saden plach
aenden kelre had ic een gat
selue gemaect ende in dat
dede ic ysegrim gaen crupen
dair hi rvntvleisch vant in cupen
ende vetter vercken also veel
die liet hi gaen al door sijn keel
so groten hoop bouen den mate
dat hi wtten seluen gate
niet wt en mocht dair hi in quam
dat hem sijn groten buuck benam
doe most hi clagen sulck gewyn
want hi hongerich dair quam yn
en mocht hi sat niet comen wt
jc ghinc ende maecte groot geluut
jn dat dorp ende groot geruchte
nv hoort hoe ict dair toe brochte
jc liep dair die paep sat
ouer die tafel ende at
ende voor hem stont een scoon cappoen
dat was een dat beste hoen
dat men wist in enich lant
dat hoen ic ter vaert prant
ende liep heen al dat ic mochte
doe maecte die paep groot geruchte
ende riep lude vanck ende slach
jc waen nye man sulc wonder sach
dat my een vos roofft van mijn cappoen
jn mijn huus wie zach ye man so koen
dieff ende ic zach selue oec toe
sijn tafelmes greep hi doe
ende werp na my mer ic ontvoer
dat mess bleeff steken in die vloer
hi stiet die tafel dat sy vlooch
ende volchde my myt stemmen hooch
roepende slach ende va
jc liep voor ende hi my na
ende myt hem luden een groot getal
die mijn quaetste meenden al
so lange liep ic dat ic quam
dair ysegrim vernam
dat hoen liet ic vallen dair
wat het was my alte swair
des most ics mijns ondanx laten
ende ic liep henen mijnre straten
doort gat dat ic wesen woude
ende doe hi thoen op boren soude
dit heeft die paep gerynck vernomen
tot allen die myt hem waren comen
ryepen lieue vrienden slaet
hier is wolff een dieff quaet
siet dat hi v niet ontgaet
doe scoten sy hem alle na
sulc myt sulc myt stauen
mennigen slach dat sy hem gauen
ende maecten so groot geluut
dat alle die gebuer quamen wt
ende maecten cont ouer al geheel
dair most hi van mennigen steen
den worp ontfaen ende mennigen slach
so dat hi neder viel ende lach
jn onmacht ende ouerdoot
dae wasser mennich die aen hem scoot
ende sleepten myt groten geruchte
ouer steen ende ouer struuck
buten den dorp in een graft
dair lach hi alle die nacht
jn onmacht ender ouerdoot
ende ic en weet hoe hi ontvoer
synt verwerff ic dat hy my swoer
sijn hulp te doen een iaer omtrent
mer dat was op een conuent
dat icken hoenre soud maken sat
doe leyd icken teenre stat
dair ic hem dede verstaen
dat seuen hennen ende enen haen
op die haenbalc zaten
die vet waren wtermaten
ende dair stont een valduer by
op dat huus so clommen wy
jsegrym end ic dair bouen
jc seide hem woude hi my gelouen
dat hi croop al in die duer
al dair so soud hi vinden vuer
van vetten hoenre sijn gevoech
ter dueren ghinc hi ende loech
een deel croop hi in myt vaer
ende ghinc tasten haer en daer
doe sprac reynaert wi sijn vermelt
off het is boert dat gi my telt
want wat ic zueck ic en vijnd niet
jc sprac oeck wats gesciet
cruupt een luttel bet in
men moet wel pinem om gewyn
jc hebse wech die dair saten voren
dus liet hem ysegrim verdoren
dat hi die hoenre te veer in sochte
jc zach dat ic hem honen mochte
en stieten dat hi ouer voer
en quam geuallen op die vloer
want die haenbalc was zeer smal
so dat hi viel enen groten val
dat si ontsprongen al die dair sliepen
die zommich totten vierwart liepen
om te weten wat duer dat gat
geuallen wair si en wisten wat
sj stonden ende onstaken lucht
een ygelic die was beducht
doe sy en sagen doe wart hi oeck
geslegen gewont al totter doot
jc hebben gebrocht in menniger noot
meer dan ic kan genoemen
jc souder noch wel door comen
waert dat ic dair wat om dochte
veel meer dan icker voort brochte
jc selse v efter wel ontbijnden
ende oec heb ic myt vrou eerswijnden
syne wiue dat bedreuen
jc woudet achter wair gebleuen
het is my leet mer tiss gedaen
want si dair scande off had ontfaen
so veel dats my seer verdriet
oom dit en versta ic nyet
jc heb mysdaen myt synen wiue
ghi biecht recht of gi een scyue
jn die hant hielt after meed aen te gaen
het is al buten mijn verstaen
jc en weet waer gi die tale keert
kyr lieue neue her grymbeert
wair dat niet scande groot
dat ic die reden seide al bloot
jc heb geslapen bi mijnre moeyen
jc bin v oom v souds vernoeyen
spraeckic van vrouwen dorperheit
neue ic heb v nv geseit
al dat ic kan gedencken nv
absolueert my nv dat ic bidic v
ende set my dat v duncket goet
grymbert was listich ende vroet
ende brac een rijs van eenre hage
ende sprac om nv slaet drie slage
op v huut myt deser gheerde
dair na legt se neder op die eerde
ende sprinct dair driewarff ouer aen een
sonder sneuelen off bugen been
dan kuste se vriendelic sonder nijt
jn teiken dat gi gehoorsam zijt
dese peniten ic v set
hier mede sidi van alre smet
quijt ende van allen sonden
die gi ye gedeed voor dese stonde
want ic vergeefse v altemael
reynaert was blide van deser tael
ende dede dat hem sijn neue riet
doe sprac grymbert oom nv siet
dat gi voort aen doet goede werken
leest v salmen ende gaet te kerken
vast ende viert die heilige dagen
ende wijst die wegen die v vragen
aelmissen sel di geuen
ende versweren v bose leuen
rouen stellen ende verraden
so suldi comen tot gemaden
dit geloofde hem al reynaert
doe gingen si te houe waert
besiden den wech dair sy ronnen
stont een clooster van swarten nonnen
dair mennich ganss ende hoen
ende mennige hen ende cappoen
dair plegen te wesen bynnen mveren
die wiste die felle creature
reynaert sprac totten dass
hier besiden ouer dit pass
dair leit onse rechte straet
ende myt dusdanigen beraet
leide hi hem neuen der mueren
dair die hoenre bider schueren
ghingen weiden haer ende daer
der hoenre wart reynaert gewaer
sijn ogen begonden al om te gaen
buten hem allen ginck een haen
die vet was groot ende ionck
dair na gaff reynaert enen spronck
so dat hem die plumen stouen
grymbert sprac gi dunct my douen
onsalich oom wat wildi doen
wildi weder om een hoen
jn alle die grote sonden slaen
dair gi v biecht off hebt gedaen
dat mach v zeer wel rouwen
reynaert sprac in rechter trouwen
jc hads vergeten wel lieue neue
bidt god dat hijt my vergeue
jc en doet voort nemmermeer
doe deden sy weder enen keer
ouer ene smale brugge
hoe dicke sach reynaert ouer rugge
weder dair die hoenre gingen
hy en conde hem seluen niet bedwingen
hy en most sijn oude sede plegen
al had men hem thooft off geslegen
het had ten hoenre wart geulogen
also verre alst had gemogen
grymbaert zach wel dat gelaet
ende hi sprac vuyl onreyne vraet
hoe laet gi v ogen ommegaen
reynaert sprac neue tis mysdaen
dat gi myt uwen ouerlopende woord
my wt mynen gebede dus stoort
laet my lesen een pater noster te trooster
voor der hoenre zielen vanden clooster
ende gansen ter genaden
die ic dicke heb verraden
doe icse desen nonnen
mit mijnre listen off heb gewonnen
grymbert balch hem mer reynaert
had altijt thooft ten hoenre waert
tent sy quamen ter rechter straten
die sy te voren hadden gelaten
dair keerden sy ten houe waert
och hoe zeer beefde reynaet
doe hi ten houe began te naken
dair hi zeer in waende mysraken
dat eerst dat in thoff was vernomen
dat reynaert dair in was comen
mit grymbaert synen neue die das
jc waen wel datter nyement en was
so arm off so cranck van magen
sy en keerden hem ter clagen
ende altemael tegen reynaert
nochtan dede hi als die onveruaet
ende geliet bet dan hem was
ende hi ginck myt synen neue den das
herde fierlic door die hoge straet
also moedich van gelaet
als off hijs conincs zoen wair
ende hi oec van enen hair
tegens nyement en had misdaen
voor nobel den coninck ginck hi staen
midden inder heren rynck
ende seide god gruet v heer coninck
jc gruet v gerne ic hebs recht
ten had nye coninc enen knecht
so getruwe tegen hem
als ic v ye was ende noch ben
tis dicwil worden aenschijn
nochtan die sulc die hier sijn
souden my gern v hulde rouen
mit logen woudijs hem gelouen
mer neen gi niet god moets v lonen
het en betaemt oec niet der cronen
dat gi den scalcken en den fellen
te licht gelooft van dat si tellen
nochtan wil ic gode clagen
dair isser te veel in onsen dagen
die myt boosheit die sy connen
die vorder hant hebben gewonnen
ouer al in heren houen
dat sy so ver sijn comen bouen
die scalke sijn in dien geboren
dat sy den goeden beraden thoren
dat wil god wreken aen hair leuen
ende moet sulken loon des geuen
als sy van recht wel sijn waert
die coninck sprac ay reynaert
o vuyle onreyn bose drwt
hoe wel condi v saluut
mer ten baet v niet een caff
coomt uwes smekens aff
jc en ward bi smeken niet v vrient
dat gi my dicwijl heb gedient
dat wart v nv te recht gegouden
gy hebt den vrede wel gehouden
dien ic geboot ende had gesworen
o wi wat heb ic verloren
sprac cantecleer die dair stont
die coninck sprac hout uwen mont
her cantecleer laet my spreken
jc moet andwoorden op sijn treken
quaet dieff sprac hi fel reyneert
dat gi my lief hebt ende weert
dat heb di inden lachter mijn
mynen geboden gedaen aenschijn
aen arm man tybaert ende bruun
die noch al bloedich is die cruun
jc en wil niet veel scelden
mer ic denck v dies te gelden
noch huden op een wile
nomen pater christe file
sprac reynaert heer of brune
noch al bloedich wair die crune
heet coninc wat bestaet my dat
off hi lantfreits honich at
ende hem die keer lachter deden
noch heeft brwn so stercke leden
was hi geslegen of versproken
wair hi goet hi had gewroken
eer hi quam in dat water
efter van tybert die cater
die ic herberchde ende wel ontfinck
ende off hi wt om stelen ghinck
tot des papen huus sonder raet
ende hem die paep dede quaet
bi lode soud ic des ontgelden
so mocht ic mijn geluc wel scelden
nie dair bi heer coninc lyoen
wat gi wilt dat moechdi doen
ende gebieden ouer my
hoe groot hoe goet mijn sake sy
ghi moecht my vromen ende scaden
wildi my zieden ofte braden
ofte hangen ofte blenden
jc en mach v niet ontwenden
wi sijn al in v bedwanck
ghi zijt sterc ende ic bin cranck
mijn hulp is cleyn die v is groot
twaren al sloech di my doot
dat wair een crancke wrake
recht in deser seluer sprake
spranc op bellijn die ram
ende sijn oey die myt hem quam
dat was vrou olewi
bellijn sprac nv toe gawi
al voort myt onser clagen
ende brwn spranc op myt sinen magen
ende tybert sijn geselle
ende ysegrim die snelle
die haze en dat euerswijn
ellic wilde in die clage sijn
pantheer die kemel ende dat brvneel
die ganss dat tijtsel ende tlampreel
herri die ezel boreel die stier
dat hermel die wesel waren oec hier
ende cantecleer ende sijn kijnder
die claechden zeer haren hijnder
ende maecten groot veder slach
dat knoesel ende een cleyn beiach
die liepen oec mede in dese scaer
al dese gingen openbaer
voor haren heer den coninc staen
ende deden voss reynaert vaen
nv ginct hier op een perlement
die dieren die reynaert stonden omtrent
willen hem sijn lijff off wynnen
wat talen dat sy op hem begynnen
dair gaff hi elken op andwoort
nye en quam man die ye hoord
scoonre ontscout ende meerre clage
dan men en dede in dien dage
ja van sulken wilden dieren
van nauwen rade ende subtijl visieren
wart dair geuonden op dien dach
jn orconde diet hoorde ende sach
so wie een zaeck ziet off hoort
mach wel gelouen ende seggen voort
ende also geuiel aldaer
jc wilt v corten ende seggen twaer
hoet myt reynaert dair verginck
des conincs raet ende die coninck
die hoorden getuge van sijnre misdaet
het ginck myt hem alst dicwil gaet
die crancste heeft die mynste crode
sy gauen oordel dat men dode
ende hangen soud by sijnre kelen
doe ginct myt hem al wtten spele
hem en mochten helpen gene treken
hoe scoon hi oec conde spreken
dat oordel dat dair gewijst was
dat most wisen grymbaert die das
ende een groot deel van reynaert magen
en mochten niet zien oft verdragen
datmen doden soude also
si namen oorloff ende waren onvro
ende rwmden des conincs hoff
die coninc bedocht hem wel dair off
hy mercte hoe mennich iongelinck
al screyende van dane ghinck
die reynaert al na bestonden
doe dochte hi myt vroeden gronde
hier toe hoorde wel ander raet
al is reynaert fel ende quaet
hy heeft mennigen goeden maech
tybert sprac hoe si di dus traech
her ysegrim ende her brwn
hier is mennich end twn
ende het is den auont by
hier is reynert ontsprinct hi
ende hi ontcoomt wt desen noot
sijn listen die sijn so groot
ende hi weet so mennigen keer
hy en wart geuangen nemmermeer
selmen hangen wat beyd di dan
ende eer men bereiden can
een galge so ist nacht
jsegrim die was zaen bedacht
ende sprac hier is een galge bi
ende myt desen woorden versuchte hi
so dattet tybert wart ontwaer
ende sprac tybert gi zijt in vaer
her ysegrim ofs v gedochte
gedenct v niet dat gi eens brochte
reynaert ende selue mede ginck
dair men beide v brueders hinck
rvmen en wide lancken
het wair wel tijt soud gijs hem dancken
wair di oec goet het wair geschiet
hij en wair oec noch ontgangen niet
issegrim balch hem ende sprac
gi maect ons allen groot getrac
her tybert hadden wi een strop
het wist lange reynaerts crop
wat sijn lijff mochte wegen
reynaert die lange had geswegen
sprac ysegrim cort mijn pijn
tybert heeft een sterke lijn
die hem omtrent die keel neep
tot des papen huus dair hi so peep
doe hi den paep sijn cul of beet
hi can wel clymmen hi sel gereet
die lijnde op dragen hi is so snel
her ysegrim het voecht v wel
ende brwn dat gi doet v neue
het is my leet dat ic so lange leue
haest uwer gi zijt dair toe geset
tis quaet dat gi so lange let
brwn gaet voor ende leyt my
tybert west hem vaste by
wacht wel dat hi v niet ontgaet
brwn sprac dat is die beste raet
die ic ye gehoorde die reyer seit
ende ysegrim beual gereit
al synen vrienden ende magen
dat sy wel tot reyner zagen
ende dat sy hem traden also na
dat hi hem vmmer niet ontga
ende sonderlinge sinen wiue
hiet hi als bi haren liue
dat sy en vaste hielden biden baerde
ende sijns wel zeker namen waerde
dat hi hem vmmer niet ontspringe
reynaert hoorde al dese dinge
het dede hem zeer nochtan sprac hi
och lieue oom my duncket dat gi
v seer pijnt om myne scade
dorst ic by haluer genade
al is v lief tot mijnre armoede
jc weet wel soude v wijf mijn moeye
na recht dencken om oude daet
sy en dede my nvmmer quaet
doch ic bynt dairt nv ouer gaen moet
ende off gi niet al v quaeste en doet
aen my gi bruun ende tybeert
so moet gi sijn van gode onteert
jc bins getroost te dese werue
doch ic en mach mer eens steruen
ende dat woudic dattet wair gesciet
want doe mijn vader sijn leuen liet
doe wast kort myt hem gedaen
doe sprac ysegrim so laet ons gaen
ghi vluect ons off wi v langer sparen
ende qualic so moet wi varen
off wijt langer maken beide
aen reyer als hi dit seide
scoot hi myt enen groten nyde
ende brwn ter ander zyde
end leiden vast ter galgen waert
tybert liep voor ongespaert
ende droech tot reyes behoef dat strop
hem was al wee in synen crop
van den stric dat hem vynck
tot des papen huus daert hem qualic ginck
dat laet hi sonder cronen
want hijt nv reyer meent te lonen
sj sprongen ouer mennigen twn
tybert ysegrim ende brwn
mit reynaert den scalcken roden
eer sy quamen dair men soude doden
dair men plach den doden te nemen tlijff
die coninck nobel ende sijn wijff
ende alle die inden houe waren
volchden na myt groten scaren
om teynde dair off te sien
reynaert die hem van mysschien
seer ontsach en bedocht hem dick
hoe hi by enigen stick
mocht vander doot verdingen
ende die geen die dair so springen
ende sijn scand sagen so gern
verscalken mocht ende driuen tschern
ende den coninc myt verraet
te hulpe crege tot sijnre baet
hier op was al sijn studeren
hy sprac tot hem seluen ic moet sweren
en helpen my loosheit off ic kan
want die noot die gaet my an
al is die coninc gram op my
ende mennich die hier is by
wats dan dat heb ic wel verdient
jc ward noch licht hair liefte vrient
nochtan en deed ic hem nemmer goet
die coninc is sterc sijn raet is vroet
nochtant soud ic se wel behalen
mocht ic gebruken mijnre talen
jc weet so mennigen losen vont
nv quamen sy dair die galge stont
doe sprac ysegrim her brwn
denct nv om die rode crwn
die gi ontfenct bi reyers scout
twair tijt dat ghijs hem nv vergout
die quaetheit die hi v ye gedede
wy hebbens nv wel onss tijt ende stede
tybert haest v ende clymt op
knoopt aen die lijnde ende maect den strop
ghi zijt die lichte van ons drien
ghi sult uwen wil noch huden zien
van hem dien gi so zeer haet
brwn wacht dat hi v niet en ontgaet
hout hem vast ende ziet wel toe
jc moet pinen dat ic doe
die leder op rechten hem op te gaen
brwn sprac dats wel gedaen
doet dat sel hem wel bewaren
reynaert sprac my mach wel verswaren
mijn hert mijn syn van anxte groot
want ic sie voor mijn ogen die doot
dien ic niet en mach ontgaen
heer coninc ende alle die hier staen
v allen bid ic een bede
eer ic vander werelt scede
dat ic mijn biecht doch mach spreken
ende voor v allen mach mijn gebreken
claerlic vertrecken op dat dair by
min ziel des onbecommert sy
ende men mijn diefte ende verraet
enen anderen dies niet en bestaet
niet en betije na desen tiden
jc sal den doot te sachter liden
ende bid alle dan voor my
dat god mijnre zielen genadich sy
alle die geen die dese tael hoorden
dien iamerden van synen woorden
ende seiden het wair een cleyn bede
ende baden den coninck dat hi dede
so dats hem die coninck gaff oorloff
reynaert die blide was hier off
docht het mocht noch beter vallen
doe sprac hi aldus voor hem allen
nv helpt my spiritus domini
want ic en zie hier nyement by
jc en bin dair mysdadich tegen
nochtant was ic in allen wegen
dat goedertierentste ionge kijnt
dat men vant off noch vijnt
tot datmen my spaende vander mammen
doe ic ginck spelen mitten lammen
om te horen dat gebleet
so lange dat ic dair een verbeet
so dat ic tvleisch oec meed ontgan
dair leerd ic leckerny eerst an
so veel dat ic liep totten geiten
jnt wout dair icse hoorde bleken
dair verbeet haerre twee
doe tast ic voort ende deed meer
ende ic wart boude ende koenre
ende ic verbeet vogel ende hoenre
ende ganse dair ic se vant
so dat my bloedich wart mijn tant
doe wart ic so fel ende so wreet
dat icket dair al op beet
al dat ic vant ende dat my dochte
dat my wel bequam dat ic mochte
dair na quam ic aen ysegrim
te wijnter aen den ouden rijn
ende scuulde onder enen boom
ende rekende dat hi waer mijn oom
als ic hem dus maesscap hoorde tellen
so worden wi al dair gesellen
dat my wel myt recht mach rouwen
dair geloofden wi myt trouwen
goet geselscap malcander te doen
ende gingen tsamen myt herten koen
hy stal dat groot ende ic dat cleen
dat wi cregen dat was gemeen
ende oec niet gemeen also
hi en was in huegen vro
mer ic en had mijn deel niet halff
als ysegrym had een calff
off een weder off een ram
so grymde hi ende maecte hem gram
op my op dat hi my van hem dreeff
ende hem mijn deel alleen bleeff
doch was dit vanden mynsten al
mer als wi hadden al sulc geual
dat wi een oss off een koe
geuangen hadden so quam dair toe
sijn wijff ende haers neuen kijnder
so en mocht my nau warden ghijnder
een vanden mynsten rebben
nochtan eer ic dat mochte hebben
hadden sy tvleysch al off geknagen
hier op mostic my doe bedragen
nochtan god danck ic en hads geen noot
want ic heb noch den scat so groot
beide aen siluer ende aen goude
dattet een wagen niet en soude
mit seuen reysen niet wech vueren
die coninck began sijn bloet te rueren
als hi den groten scat hoorde noemen
ende sprac waen is hi v gecomen
reynaert die scat dat segt my zaen
edel heer het wart gedaen
jc salt v seggen synt gi my hiet
noch door noch door leet
en salt door my sijn verholen
heer die scat die was gestolen
ende en wair hi oec gestolen nyet
dair wair groot moort off gesciet
aen v selfs edel lijff
doe dit die coninck ende sijn wijff
hoorden worden sy veruaert
ende wopen riep sy reynaert
o wi reynaert o wach o wy
wee my reynaert wat seg dy
jc vermaen v reynaert
op die lange henevaert
die v ziel varen sal
dat gi die wairheit segget al
ende openbaer brengt voort
al dat v cont is vanden moort
die tiegen mijn heer ende my gaet
ende gi des vmmer niet en laet
so dat wijt alle mogen horen
nv hoort hoe reynaert sel verdoren
den coninck en der coninghynne
ende haerre beider gewynnen
ende nochtan dair toe verweruen
dat hi die geen sel verderuen
die nv so staen na synen doot
nv ist hem gecomen inden scoot
ende wil nv synen sack ontbijnden
ende sien off hi dair in can vijnden
dat hem mach comen te baten
nv wil hi so liegen wttermaten
ende dat so schoon brengen voort
dat ellic sel wanen waers diet hoort
in enen gelaet van droeuen syn
sprac reynaert vrou edel coninghin
al en had di my niet so hooch vermaent
jc bynt die nv steruen waent
jc en laet niet staen op mijn ziel
want licht dat my geuiel
jn die hel dair om te sijn
dair torment is ende ewich pijn
jn dien dat my die coninc mylde
een gestil nv maken wilde
jc soud hem seggen al myt staden
hoe iamerlic dat hi was verraden
te moorden van sijns sels lieden
nochtan diet alre meest berieden
sijn zom van mynen liefsten magen
die ic zeer node soud bedragen
en dede my die zorge vander hellen
dair men seit dat si in quellen
die hier weten verraet off moort
ende dat niet en brengen voort
den coninck die wart dat hert zeer swaer
ende sprac segstu my waer
o wi sprac reynaert waendi des
ghi ziet doch wel hoet myt my es
wat waendi des edel heer
al bin ic anders besundicht zeer
dat ic mijn ziel wil verdoemen
wat soud my te baten comen
dat ic anders seide dan het waer
mijn doot die is my also swaer
my en mach helpen bede noch goet
doe beefde reynaert dair hi stoet
jn enen geueysden schijn van vresen
der coninghinne iammerde van desen
ende bat den coninc op genaden
om te scutten meerre scaden
dat hi den volc bode sylency
ende reynaert gaue audiency
sijn tael te spreken al wt
doe dede die coninc ouerluut
gebieden dat ellic swege al stille
ende liet reynaert synen wille
onberispt ten eynde spreken
reynaert die vol was loser treken
hem dochte beteren sijn geual
nv swijcht hi seit hi ouer al
synt dat mijn heer die coninc is lief
jc selt v lesen sonder brief
die verradenisse openbaer
dair ic nyement in en spaer
dien ic sculdich te wroegen ben
dies laster heeft die scaems hem
nv hoort hoe reynaert des began
dat hi den vader die hem wan
jn verradenissen wil bedragen
ende een van synen liefsten magen
dat was grymbert die dass
die hout van herten hem altijt wass
dit dede hi al om dat
dat men sijnre woorden te bat
gelouen soude die hi sprake
ende hi dan die selue sake
op sijn vyande te bet mocht leggen
aldus began teerst van synen zeggen
hy sprac wileneer tot enen stonden
had mijn heer mijn vader vonden
des conincs heymelicste scat
jn enen verholentliken pat
ende doe hi had aldus groot goet
wart hi so fier so hooch gemoet
dat hi myt sijnre groter houeerde
alle dieren ver onweerde
die sijn gesellen te voren waren
hi dede tybert den cater varen
jn ardennen dat wilde lant
dair hi brwn den beer vant
hy ontboot sine houde
ende dat hi in vlaenderen varen soude
ende off hi coninc wilde wesen
brwn wart zeer blide van desen
want hi hads lange tijt begeert
ende hi maecte hem te vlaenderen weert
dair hi mynen vader vant
dien wel ontfenck doe te hant
seynde hi om grymbert den wisen
ende om ysegrim den grysen
ende tybert die cater dat was die wijfte
ende quamen bi een dorp heet hijfte
tusschen risel ende ghent
hielden sy haer perlement
jn enen donckeren langen nacht
ouermits des viant cracht
ende mijn vaders gewelde
dien dwanc myt synen gelde
swoeren si dair des conincs doot
nv hoort hier een wonder groot
sy zwoeren op ysegrims crwn
alle viue datse brwn
coninck ende heer souden maken
ende setten hem inden stoel taken
op sijn hooft die croon van goude
ende wair yement diet keren woude
van des conincs vriende ende magen
mijn vader soudze al veriagen
mit synen scat ende steken achter
ende bliuen souden inden lachter
djt weet ic wel ende seg v hoe
het geuiel op enen morge vroe
dat mijn neue grymbart die dass
van wijn een deel droncken wass
so dat hi vrou sloppel kaerde
synen wiue seide in rade
ende hiet hair dat sijt zoude helen
ende sy vergat al sijn beuelen
want sijt voort in biechte seide
myne wiue op eenre heide
dair sy bedeuaert gingen tsamen
mer si most bider drie coningen namen
eerst sweren ende bi haerre trouwe
dat zijt door lieue noch door rouwe
nemmermeer zoud seggen voort
mer mijn wijff en hielt nye hair woort
want teerst dat si bi my quam
seide sy my wat sy vernam
mer si seit my in stillre teyken
mede seide si my sulck litteyken
dat ic kende also ende waer
so dat my alle mijn haer
opwaert stonden van vare groot
mijn hert wart swaerre dan een loot
ende veel couder dan een ijss
jc sels v maken merkelic wijss
die puden die voormaels waren vry
ende hoe dat si claechden dat sy
te weel waren onbedwangen
ende riepen op gode myt luden tongen
dat hi hem gaue enen heer
diese bedwonge na sijnre geer
want ten dooch geen meent sonder dwanck
dit was alder puden sanck
ende god die dede hair begeer
ende sette hem enen heer
end seynde hem enen oudevader
die verslant ende verbeetse algader
jn allen steden dair hi se vant
wast te water off opt lant
altijt deed hi hem ongenade
doe claechden sy doe wast te spade
het was te spade te seggen o wy
sy die te voren waren vry
ende niet en achten op yements dreigen
sijn ewelic scalc ende eygen
ende moeten bliuen onselinck
onder horen oudenvader den coninck
dair om gi arm ende gi rike
jc ducht aldes gelike
mit ons oec mocht geuallen
dus droech ic zorch voor v allen
heer dus sorchdic voor v
des gi my luttel dancket nv
jc ken brwn scalck ende quaet
ende vol van groter ouerdaet
dair om onsach ic hem zeer
ende peynsde word hi ons heer
dat wi alle waren verloren
jc kende den coninc wel geboren
mogende ende goedertieren
ende genadich allen dieren
dus docht ic by veel dingen
dattet wair quade wisselingen
dair ons altoos off soude comen
veel pinen ende veel onvromen
mennige zorch mijn herte doochde
nauwe pijnde ic ende poochde
hoe ic gedede enige zaken
dair bi ic scoorden ende braken
mijns vaders bosen raet
die enen dorper ende enen vraet
coninc ende heer maken waende
altoos bad ic gode ende maende
dat hi den coninc mynen heer
behielde sijn weerlike eer
mer wel beuroede ic altijt dat
behelde mijn vader sijn scat
hy soude myt synen valschen gespelen
den raet vijnden ende telen
dat die coninc worde verstoten
die in diepen penzen ende in groten
was ic dicke hoe ic dat
weten soude wair die scat
lach die mijn vader had geuonden
jc wachte nauwe tallen stonden
jn bosch in hage in veld in wouden
wanneer mijn vader die listige ouden
henen tooch off liep
wast heet cout nat ofte diep
wast bi nachte off bi dage
vmmer was ic in sijn lage
tenen tiden lach ic in die eerde
ende wachte als die zeer begeerde
hoe ic best weten conde
wair ic den scat geuonde
dair ic ghern off had vernomen
doe zach ic mynen vader comen
wt enen hool oec ser gelopen
so dat ic dair scats in hopen
was by doen zien dat ic zach
hem driuen als ic v zeggen mach
want ic aen hem dit vernam
dat hi wtten hole quam
al om ziende mercte hy
off hem yement wair by
ende als hi nergent nyement en zach
so beide hi went opten dach
ende stopte sijn hol weder myt zande
ende maecte weder gelijc de lande
dat ic dat zach en wist hi niet
oec zach ic eer hi van dane sciet
dat hi sijn stert dair ouer liet gaen
dair sijn voeten hadden gestaen
ende decte sijn voetstappen mitten monde
dit leerd ic dair tot dier stonde
aen mynen valschen ouden vader
die dese liste cond alle gader
dair ic te voren off en wist niet
mittien hi van dane schiet
ende liep ten dorp waer om sijn genereren
om dies ic niet en woud ontberen
spranc ic op die vaert ende liep ten holle
oec so en was ic doe niet dolle
jc en genaecte doe te hant
dair ic scraefde op dat sant
myt mynen voeten ende croop dair in
dair ic vant een groot gewyn
fijn siluer ende root gout
hier en is nyement so bout
dies ye so veel te gader zach
doe en spaerde ic nacht noch dach
jc en ghinc slepen ende dragen
sonder kerre ende sonder wagen
my halp mijn wijff vrou ermelijn
dus doochden wy grote pijn
eer dat wi den groten scat
brochten op een ander stat
dair hi bet lach tot onsen gelage
wy droegen onder enen hage
jn een hol in die eerde wel diep
bynnen deser tijt mijn vader liep
tottien den coninc wouden verraden
nv mogedi horen wat sy daden
brwn ende ysegrim seynden wt
hair brieue ende groot saluut
aen allen die soudi wouden wynnen
brwn die beer soudse scryuen ynne
ende dat si scier tot hem quamen
ende hair soudi te voren namen
hy soud hem geuen myt mylder hant
doe liep mijn vader al door dat lant
ende droech haerre tweer brieue
hoe luttel wist hi dat die dieue
hem synen scat hadden genomen
ja al had hem mogen vromen
al had hem al die werlt wtten gronde
hy en had dair niet een penninck vonden
doe mijn vader al om end om
tusschen der eluen en der som
hadden gelopen al door tlant
ende mennigen sergant
had gewonnen myt sinen goude
die brvnen te hulpe comen soude
als die zomer quaem in tlant
doe keerde hi weder dair hi vant
brunen mitten gesellen sijn
ende hi seide hem hoe groot pijn
ende die menichfoudige zorge
die hi voor die hoge borge
jn tlant van zassen had geleden
dair die iagers na hem reden
mit haren honden alle dage
so dat hi nau ondroech die crage
dit telde hi den vier felle verrader
dair na toenden hem al gader
brvnen enen brieff dair in sy vernamen
wel twael hondert al by namen
van ysegrims magen al in stonden
mit scerpen tanden myt widen monden
sonder die katers ende die beren
die al in brvnen hulpe weren
ende die vossen mytten dassen
beide van dooryngen ende van zassen
dese hadden al myt hem gesworen
jn dien dat men hem gaeff te voren
van drien weken hoor soudi
si souden comen geweldelic by
tot brunen mitten eersten bode
dit benam ic al des danck ic gode
mijn vader ghinc na deser tale
totten hole na desen male
dair sijn scat hi woud bescouwen
mer doe ghinct tot groten rouwe
want wat hi socht hi en vant niet
ende sijn hol hi alte broken ziet
ende sijn scat al wech gedragen
doe dede hi dat ic lange mach clage
want hi van toorn hem seluen hynck
dus bleef achter brvnen dinck
by mijnre behendicheit al
nv merct hier mijn ongeual
jsegrym ende brwn die quade vraet
hebben nv al den nausten raet
biden coninc ter hoochster banck
erm man reynaert is sonder danck
ende ic heb mijn vader begeuen
om den coninc te behouden sijn leuen
wair sijn sy hier die dat doen souden
hem seluen te verderuen om hem te houden
dje coninck ende die coninghinne
die beide hoopte van gewynne
seyden reynaert buten rade
en baden hem dat hi wel dade
ende hem wijsde sinen scat
als reynaert verhoorde dat
sprac hi soud ic wisen mijn goet
den coninck die my hangen doet
om dat verraders ende mordenaren
mit langen tongen my willen beswaren
so wair ic vmmer wt mijn syn
neen reynaert sprac die conincyn
mijn heer sal v laten dat leuen
ende v vriendelic vergeuen
al gader synen euelen moet
ende gi selt voort aen wesen vroet
ende mijn heer wesen altoos getrouwe
reynaert andwoorde lieue vrouwe
jn dien dat my die conincghinne nv
dit vast gelouen wil voor v
ende gi my geeft sijn hulde
ende alle brueken ende alle sculde
ende alle aenticht wil vergeuen
so wart nye coninck in sinen leuen
so rijck als ic maken sal
want die scat is sonder getal
die ic hem wisen sel al dair hi leit
dair toe so bin ic al bereit
die coninc sprac wil di reyner gelouen
hem is dat stelen en dat rouen
ende dat liegen geboren int been
die conincyn sprac heer neen
ghi muecht hem nv gelouen wel
al was hi tevoren loos en fel
hy en is niet dat hi was
ghi hebt gehoort dat hi den dass
ende sinen vader heeft bedragen
als hi in synen woorden doet gewagen
noch hebben ander dieren
woud hi wesen quadertieren
ofte fel off ongetrou
die coninck sprac wildijt dan vrou
ende wildijt voor v beste raden
al waendic dat my soude scaden
jc wil dese broken ende getwi
van reynaert nemen al op my
ende gelouens sijnre woorden schoon
mer ic sweer hem dat by mijnre croon
waert dat hi vmmermeer mysdede
alle die hem ten tyenden lede
aen gaen die soudent becopen
reynaert sach den coninc belopen
des wart hi blide in synen moet
heer sprac hi ic wair onvroet
seide ic waer ten waer also
die coninc nam vander eerd een stro
ende vergaft reynaert alle gader
die ongunst meed van sinen vader
end van hem seluen oec also
al was reynaert nv blide ende vro
dat en docht my geen wonder wesen
want hi was van der doot genesen
reynaert sprac wel heer
god moet v lonen deser eer
en mijnre vrouwen die gi my doet
jc sel dair om dencken bin ic vroet
ende v des dancken hogelijck
dat gi bouen allen heren selt warden rijck
want hi en leeft niet onder die zonne
dien ic also wel gonne
mijn scat als ic doe v beiden
doe nam bi een stroo op vander heiden
ende boot dat den coninc zaen
mijn heer sprac hi wilt ontfaen
min scat hier mede want icken v vry
ende claerlic dair off verty
die wilen ermelinc besat
die coninck namt stro en dancte hem dat
mit bliden aenschijn ende vro
doe loech reynaert in hem seluen so
so zeer dat ment wel na vernam
dat die coninck hem so gehoorzam
al gader was tot sinen wil
heer sprac hi nv swiget stil
ende merct wel wair mijn reden gaet
jnt oost van vlaenderen staet
een boosch dat heet hulsteloo
sijn rechte naem is aso
pvnt v wel tonthouden dit
een water heet krieken pit
het staet dair bi niet ver van dan
dair en coomt wijff noch man
dicke in enen haluen iaer
so grote wildernis is daer
sonder die wl ende scwfwt
heer dat leit die scat gehuut
die stede die heet krieken pit
tis v nvt verstaen wel dit
ghi selt dair gaen myt ende mijn vrou
jc en weet oec nyement also trou
die moocht kyesen tenen bode
want ic v scade sage node
en gaet dair selue ende als ghi
krieken pit coomt bi
suldi dair vijnden twee ionge berken
heer coninc dit suldi mercken
die alre naest den pit staet
heer tot dier berken gaet
dair leit die scat onder begreuen
dair seldi deluen ende screuen
een luttel moss aen deen zide
dair suldi vijnden mennich gesmyde
van goude rikelic ende schoon
ghi sult dair vijnden oec die croon
die ermeric droech in sinen dagen
die soude brwn hebben gedragen
had synen wil mogen gescien
ghi selt dair mennige scierheit zien
edel steen ende gulden werck
die weert sijn mennich dusent merck
heer coninc als gi hebt dit goet
hoe dick sel di in uwen moet
dencken reynaert getruwe voss
die hier groeues in dit moss
desen scat myt dijnre list
god geeff di eer so wair du bist
ghi moet mede aen onse vaert
ssprac die coninc heer reynaert
end helpen ons den scat ondeluen
jc en waende by my seluen
nvmmer meer connen geraken
jc heb gehoort noemen aken
parijs kolen ende duwa
mer also ic my versta
so spot gi mit my ende v droomt
want krieken pit dat gi ons noomt
dat is een gevensde naem
dit was reynaert onbequaem
hy vensde hem ende sprac ia ia
gy zit dair heer coninc also na
als van romen tot valeye
waen di dat ic v die leye
wisen wil ter flvuie iordaen
jc sel v brengen wtten waen
mit goeder orcond openbaer
lude riep hi kuwaert nv coomt haer
coomt voor den coninc haess kuwaert
die dieren zagen al derwaert
hem wonderde wat die coninc woude
reynaert sprac kuwaert hebdi coude
hoe beef di so hebt genen vaer
en segt mynen heer den coninc waer
des maen ic v bider trouwen
die gi mynen heer ende mijnre vrouwen
sculdich zijt van des ic vrage
al soud my gaen aen mijn crage
dat auentuerde ic eer ict loge
ghi hebt my gemaent also hoge
bider truwen die ic hem
mynen heer ende mijn vrou sculdich ben
sprac kuwaert ist dat ict weet
so segt hem weet gi yet wair steet
krieken pit ist v yet cont
jc wist wel ouer xij iaer waert stont
sprac kuwart hoe vraech di so
het staet int bosch van hulster lo
op die warand in die woestijn
jc heb dair geleden mennige pijn
so mennigen honger ende dorst
hagel snee ende grote vorst
dat ict node soude vergeten
dair en was te biten noch te eten
hoe mocht ic dan vergeten dies
symonet die rike vriess
plach dair tslaen sijn valsche gelt
dair hi hem altijt op onthelt
ende alle die gesellen sijn
mer dat was eer ic myt rijn
mijn geselscap maecte vast
die my gequijt heeft wt mennigen last
o wi sprac hi lieue rijn
lieue hont lieue geselle mijn
gaue god dat gi waert hier
ghi zout hier voor desen dieren fier
onser beider leuen ende spel
jn sconen rymen vertrecken wel
dat ic nye in geenre steden
tegen mijn heer geen zaeck en dede
anders dan ic doen mocht myt recht
gaet weder onder geen knecht
sprac reynaert kuwaert dat seg ic v
mijn heer die coninc en begeert nv
niet te weten van v meer
doe dede kuwart enen keer
tot dair hi was eer hi quam daer
reynaert sprac heer coninc ist waer
dat ic v seide reynaert iaet
vergeeft dat my ic seide quaet
dat ic v mistrouwe hiet
reynaert vrient nv besiet
den raet dair gi mede gaet
ten put dair die berck staet
dair die scat leit onder
reynaert sprac heer gi zegt wonder
waendi ic en seg v waerlic vro
of dat myt my stont also
dat ic myt v wanderen mochte
also als ons beide dochte
ende gijs bleeft al sonder sonde
neemt wat ic v orconde
ende seggen moet al ist mijn scame
doe ysegrym een duuels name
jn die oorde ghinc hier te voren
ende hi monick wart bescoren
doe en conde hem die prouen niet genoegen
dair hem sess monicken op bedroegen
hy claechde altoos ende kermde
so zeer dats my ontfermde
want hi wart cranck ende traech
doe halp ic hem als maech
en gaff hem raet dat hi ontran
hier om bin ic in des paeus ban
morgen als die son op gaet
wil ic te romen om oflaet
van romen wil ic ouerzee
ende van daen keren nvmmermeer
eer ic so veel heb gedaen
dat ic myt eren by v mach gaen
want het wair v grote blaem
dat men soude seggen wair ic quaem
dat gi maket v wandelinge
mit enen verwaten bandelinge
die coninc sprac na dat gi zijt
te ban men souts my doen verwijt
reynaert liet ic v myt my wanderen
jc sel kuwaert off een anderen
ten put laten gaen myt my
reynaert ic rade v dat gi
v seluen wtten ban doet
heer dair om ist dat ic moet
te romen wesen so ic eerst mach
jc en let nacht noch dach
voor dat ic bin geabsolueert
reynaert gi zijt wel bekeert
dat dunct my tot goeden dingen
god die latet v volbringen
recht als dese tael was gedaen
ghinc nobel die coninc staen
op een hoge rootze van steen
ende hiet die dieren al gemeen
swigen ende sitten neder in tgras
ellic na dat hi geboren was
reynaert stont bider conincynnen
die hi te recht wel mochte mynnen
doe sprac die coninc sonder gelijck
hoort alle gader arm ende rijck
beide cleyn ende groot
mijn baroen mijn huusgenoot
reynaert staet hier als die boude
diemen huden hangen soude
nv heeft hier gedaen te houe
so veel dat ic hem geloue
mijn hulde ende mijn mynne
ende mijn wijff die coninchinne
heeft so veel gebeden voor hem
dat ic sijn vrient geworden ben
ende hi gesoent is tegen my
ende ic heb hem gegeuen vry
beide lijff ende lede
en dair toe geef ic hem een vollen vrede
ende gebiede v allen by v liue
dat gi reynaert ende synen wyue
ende synen kijnderen eer doet
so wair si comen in v gemoet
jst bi nachte ist by dage
jc en wil oec geen meer clage
van reynaerts wege horen
al misdede hi te voren
hy wil hem beteren ic seg v hoe
reynaert die wil morgen vroe
palster ende scerp ontfaen
ende totten paeus te romen gaen
van danen wil hi ouer zee
ende hier niet comen wee
eer hi heeft vol offelaet
van sondeliker swaerre daet
dese tael hoorde dat tyeselijn
ende liep daer was ysegrim
brwn ende tybaert waren
vuyl katyue sprac hi hoe ist geuaren
onsalich volc wat doe di hier
reynaert is meister bottelgier
jnt hoff ende mogende wttermaten
die coninc heeften quijt gelaten
alle sijn brueken ende misdaden
ende gi zijt alle drie verraden
jsegrim sprac hoe mach dat sijn
jc waen gi ons lieget tyselijn
jc en doe seker sprac die rauen
doe gingen die derwaert scrauen
die wolf ende brwn ten coninc waert
tybaert sprac ende was veruaert
ende in zorgen so wttermaten
dat hi ghern wilde laten
sijn oge varen om niet
dat hi tot des papen huus liet
op dat hi reynaerts vrient waer
hi en weet wat doen van vaer
hi claechde gode sijn ellende
dat hi reynaert ye gekende
isegrim quam myt gewelt
voor den coninc op dat velt
ende dranck voor die coninghinne
ende sprac myt enen fellen synne
op reynaert also verre
dat die coninc wart erre
so dat si ysegrim deden vaen
ende brvnen vangen also zaen
worden sy geuangen ende gebonden
ghi en zaecht nye so verwoede honden
aen doen meer pinen dan men hem dede
men bantse vast alle bede
ja so seer dat si van alder nacht
aen hand aen voeten en hadden macht
sy en mochten niet een lit verroeren
nv hoort hoe si al voeren
reynaert diese al had leet
hy bewarff dat men sneet
van brvnen rug een vel aff
dat men hem teenre scerpe gaff
voets lanck ende voets breet
nv wair reynaert al bereet
had hi vier vaste scoen
hoort wat hi dair toe sel doen
om sijn scoen te gewynnen
hi sprac totter coninghinnen
vrou ic bin hier v pelgerym
hier is mijn oom heer ysegrim
die heeft vier vaste scoen
woud hi my twee dair off doen
jc naem v ziel in mijn plecht
want het is ellic goet pelgryms recht
dat hi gedenc in sijn gebede
alles goets dat men hem dede
gi moget v ziel aen my nv scoeyen
ende doet my ysegrim mijnre moeyen
geuen oec twee van haren scoen
ghi moechtet wel myt eren doen
want sy blijft thuus in haer gemaec
mit dien die coninghynne sprac
reynaert gi en muecht der niet ontberen
gy en hebt scoen gemaect van eren
dair gi v voet gans in hout
ouer die berge menichfout
te treden ouer struuck ouer steen
gy en moget hebben schoen en geen
die v waren bet te maet
want si sijn vast ende dick hoet gaet
die ysegrim ende sijn wijff
al sout hem gaen aen haer lijff
elker lijck moet v geuen twee scoen
v hoge bedeuaert mede te doen
nv heeft die valsche pelgerym
beworuen dat ysegrym
al totten zenen heeft verloren
van beide sijn voeten voren
dat vel te samen mytten claeuwen
ghi en zaget nye vogel so braeuwen
die stilre hielt sijn lede
dan ysegrim die sijn en dede
doemen dus onscoeyde
dat bloet hem ouer die oren vloeyde
doe ysegrim onscoeyt was
most hi gaen leggen in dat gras
vrou erswijnde die wolfynne
mit enen zeer droeuen synne
sy liet hair off doen dat vel
ende die claeuwen also wel
achter van haren voeten
nv begonde zeer te zoeten
reynaert synen droeuen moet
hoort wat clage hi nv noch doet
moeye seit hi lieue moeye
jn hoe mennige vernoeye
heb di om mynen wille gewesen
dats my leet sonderlinck van desen
so ist my lief ic seg v twy
ghi zijt des gelouet my
een die liefste van mynen magen
dair om wil ic v schoen dragen
ende gi sult deylen aen perdoen
dat ic moey myt uwen schoen
sel beiagen ouer zee
vrou eerswijn was also wee
dat sy nau en conde spreken
ay reynaert god moet ons wreken
dat gi dus wel ziet uwen wil
jsegrim die sweech al stil
ende sijn gesel brwn voorwaer
hem beide was te moede swaer
want si waren gebonden gewont
end had oec dair ter seluer stont
al dair geweest tybert die cater
hy had hem oec gewarmt een water
so dat hi niet en had ontgaen
hi en had scand en scaey ontfaen
wat holpt dat ict maecte lanck
des anderen dages na sonnen op ganck
dede reynaert sijn scoene smeren
die ysegrims te voren weren
ende synen wiue vrou eerswijnden
reynaert die deedse binden
om sijn voeten ende ghinck
dair hi vant den coninck
ende sijn wijff die coninghinne
ende sprac myt bliden synne
heer god geeff v goeden dach
ende mijnre vrouwen die ic mach
geuen prijs myt groten recht
nv doet geuen reynaert uwen knecht
een palster ende scerp ende laet my gaen
doe dede die coninc vragen saen
om den paep bellijn den ram
ende als hi voor den coninc quam
sprac die coninc bellijn hier es
reynaert doet hem een geles
ende geeft hem scerp ende staff
bellijn den coninc andwoort gaff
lieue heer en derfs doen niet
want hi seit selue of ghijs gebiet
dat hi is in des paeus ban
die coninc sprac bellijn wats dan
meister gelis doet ons verstaen
al had een man alleen gedaen
so veel sonden als al die leuen
ende woud hi ontfaen ende begeuen
ende woude dan te biechte gaen
ende penitencie dair voor ontfaen
ende voldoen bi des priesters rade
god die soude hem doen genade
nv wil reynaert ouer die zee varen
dair mede mach hi hem wel verclaren
bellijn sprac den coninc slecht
jc en doe reynaert crom noch recht
ghi en hout my quijt ende scadeloos
van scadeliker dinck altoes
voor losevont den prouisoor
ende voor den biscop prendeloor
ende rapiamus sinen deken
jc en bid v in acht weken
sprac die coninc aldus veel
oec had ic lieuer dat v keel
henge tis my leet dat ic v bat
als bellijn verhoorde dat
dat die coninc toornich wart
wart hi alte zeer veruaert
dat hi was in groten vaer
ende ghinc staen voor sijn outaer
jn sijn boec singen ende lesen
sulc als hem goet docht wesen
ouer reynert dies luttel rochte
het dude also veel alst mochte
doe bellijn die cappellaen
oetmoedelic had gedaen
die getide vanden dage
doe henck hi aen reynaerts crage
een scerp van brvnen vel
nv hoort den losen gesel
heeft hem gedaen een cleyn palster dair by
tot synen genuegen doe was hi bly
end al bereet tot sijnre vaert
doe sach hi ten coninc waert
ende liet hem ontfallen gevensde tranen
die liepen ouer sijn rode granen
als oft hem iamerde in sijn herte
van rouwen had hi al den smerte
dat was dair om en anders niet
dat hi hem allen die hi dair liet
niet en mocht beraden alsulke pijn
als hi dede brwn ende ysegrijm
om dat hem dit niet en mocht geuallen
nochtans stont hi ende bat hem allen
dat sy voor hem bidden souden
also getrouwe als sy wouden
dat hi voor hem allen bade
dat oorloff nemen doecht hem te spade
want hi ghern van danen waer
hy was altoos in sulken vaer
also hi hem seluen sculdich wist
dus bereide hi hem myt groter list
die coninc sprac my is wel leet
reynaert by god diet weet
dat gi dus zeer haestich zijt
neen heer het is groot tijt
men en sel geen weldaet sparen
geeft my oorloff ic wil varen
die coninc sprac hebt goods oorlooff
doe geboot hi ouer al dat hoff
dat sy myt reynaert wt soude gaen
sonder die dair waren geuaen
jsegrim ende brwn die beer
sy waren gewont also zeer
dat sy wenschten om den doot
ten heeft nyement rou so groot
off en mach so droeuich sijn
had hi reynaert den pelgrijm
ghesien hoe vromelic dat hi ghinck
ende hoe gevensdelic dat hem hinck
scerp ende palster om den hals
ende sijn scoen als end als
die hi droech aen sijn voeten
hy had lachen moeten
nochtan liet hem des genoech
jn sijn hert hi sere loech
dat si alle myt hem gyngen
mit so groter zamenyngen
die hem te voren waren zeer wreet
ende hi den coninc die had so leet
so wel had gebrocht te dwaze
het was een pelgryn van deusaze
heer coninc sprac hi nv keert weder
door hooch noch door neder
en wil ic dat gi vorder gaet
jc ducht dattet v sel wesen quaet
ghi hebt geuangen twee mordenaren
geualtet dat sy v ontvaren
ghi sout v voort moeten wachten zeer
dan gi te voren deed ende meer
blijft gesont ende laet my gaen
ende mitter tael ghinc hi staen
op sijn achterste twee voeten
ende maende hem allen groot ende cleyn myt moeten
dat sy alle voor hem baden
off sy aen sijn weldaden
rechte deylinge hebben wouden
sy seiden alle dat sy souden
sijns gedencken in haren gebede
nv hoort wat reynaert dede
dair hi vanden coninc schiet
hoe droeffelic dat hi hem geliet
so dattet haerre zom ontfermde
op kuwert den haze hi karmde
owi kuwert sellen wi nv sceiden
oft god wil gi selt my geleiden
ende bellijn mijn vrient den ram
ghi twee en maket my niet gram
ghi twee gi moet my wel voort brengen
ghi zijt van sueter wandelingen
onberoepen ende goedertieren
ende onbeclaecht van allen dieren
geestelic ende van goede zede
ghi leeft beyde als ic dede
doe ic clusenaer was
heb di louer ende gras
ghi en geeft niet meer om uwen eysch
noch om broot noch om vleysch
noch om sonderlinge spise
mit dusdanigen geprise
heeft reynaert dese twee verdoort
dat si myt hem gingen voort
tot dat sy quamen voor sijn huus
aen dat casteel van maperthuus
als reynaert voor die poort quam
sprac hi neue bellijn den ram
ghi moet alhier buten staen
jc moet in mijn gaen
kuwaert sel in gaen myt my
bids hem bellijn ende oec dat hy
wil troosten mijn wijff ermelijn
mit haren kijnderen ende die mijn
als ic aen haer geen oorlof bat
bellijn sprac ic bid hem dat
dat hise vmmer troost doch wael
ende reynaert myt schoenre tael
mit smeken ende myt flatteren
so dat hi tot synen oneren
jn sijn hol leyde kuweerd
dair vonden sy leggen op die eerd
vrou ermelijn by haren iongen
die zorge hadse zeer gedwongen
ende dien anxt van reynaerts doot
mer nv so was hair bliscap groot
doe sy hem sach also in comen
mer als sy heeft die serpe vernomen
en die palster ende die scoen
dochter haer een vreemt doen
ende sprac lieue reynaert segget my
hoe is v vergaen die vaert
jc was sprac hi in thoff geuaen
mer die coninc liet my gaen
jc moet warden pelgrym
ende brwn ende ysegrym
sijn borge geworden voor my
die koninc heeft danck heb hy
kuwert gegeuen in rechter soen
onse wil dair mede te doen
die coninc gelidet seluer dass
dat kuwart die eerste wass
die ons verriet tegen hem
ende bider trouwen die ic v ben
sculdich bin vrou ermelijn
kuwaert genaecte nv grote pijn
jc bin op hem recht gram
als kuwaert die tael vernam
was hi verueert ende wilde vlien
mer ten mocht hem niet geschien
want reynaert heeft hem ondergaen
die poort ende greep hem zaen
bider kelen mordelike
doe riep hi herde vreeselike
help bellijn wair si di
dese pelgrim moort my
mer dat roepen was cort gedaen
want reynaert die hadden saen
sijn keel ontwe gebeten
doe sprac hi nv ga wi eten
desen goeden vetten haze
die ionge welpen liepen te aze
ende gingen eten al gemene
haer feest en was niet clene
want kuwart had een vet lijff
ermelijn reynaerts wijff
al dat vleisch ende bloet
den coninc bad sy dicke goet
dat hise so wel had verhuecht
reynaert sprac eet dat gi muecht
hy sels genoech voor ons betalen
hy en geert niet bet dan wijt halen
hj sprac reynaert gi spot ic waen
doet my die wairheit verstaen
hoe gi van daen gecomen zijt
vrou ic heb gehuuft den coninc myt vlijt
ende sijn wijff die coninghinne
so dattie vrientscap is zeer dynne
tusschen ons dat weet ic wel
end noch crancker wesen sel
als hi van als wet dat waer
hy sel my haestelic volgen naer
ende sel my hangen kan hi my krigen
dair om wil ic van hier gaen vigen
jn een schoon ander foreest
dair mogen wi wesen ongeureest
seuen iaer ende meer nochtan
eer men ons dair vijnden can
dair is planteit van goeder spisen
dair sijn snyppen ende patrysen
ende veel ander vogelwilt
vrou op dat gi myt wilt
jc wil myt v bestaen die vaert
dair sijn fonteyn van zueter aert
ende lopende beken schoen en claer
deus wat zueter lucht is daer
wy hebben dair gemaec en vrede
ende leuen in groter weellichede
want die coninc liet my op dat
gaen dat ic hem enen scat
wijsde al gynder op kryeken pit
mer hi en vijnter dat noch dit
al zocht dair oec vmmermeer
dit selhem toornen alte zeer
als hi hem dus vijnt bedrogen
wat waendi hoe mennige scoon logen
brocht ic voort eer ic ontginck
het was nau dat hi my niet en hynck
jc en leet nye meerre noot
noch en creech ic anxt so groot
als ic dair voor mijn ogen zach
het verga my hoe dat mach
jc en laet my niet meer dair toe raden
te comen in des conincs genaden
jc heb mijn dwm wt synen mont
danck hebben mijn subtilen vont
ic en rade ons niet sprac ermelijn
te varen in een ander woestijn
dair wi ellendich ende vreemde weren
wy hebben hier al ons begeren
ende gi zijt meyster uwer gebueren
wair om woud dijt dan auentueren
ende nement quaet ende latent goed
wy mogen hier leuen in sekerre hoed
onse borch is goet ende vast
al woud ons die coninc doen ouerlast
ende hi ons myt machte bezaet
hier sijn so veel zidel gaet
dat wi wel te tide ontrumen
wy en mogen myt bliuen niet versvmen
wy weten die wege ouer al
eer hi ons dan vangen sal
mit crachten dair sel veel toe horen
mer dat gi hem hebt gesworen
dat gi selt varen ouer zee
ende dair te bliuen vmmer mee
dats dair ic my aen stoot meest
neen vrou zijt dair om niet beureest
so meer gesworen so meer gelogen
js my dic gecomen voor dogen
jc rade dair ic my mede beriet
dat bedwongen ede en duden niet
al voldeed ic dese vaert
ten bate niet eenre catten staert
jc wil hier bliuen nv gijt my raet
jc mochtet wel vijnden also quaet
dair ic quame als ict heb hier
wil my in verdriet die coninc fier
brengen des wilic altemael wachten
al is hi my te sterck van crachten
nochtan waen ic hem wel te vercloeken
hi en selt hier so quaet niet zoeken
hy en selt dair noch quader vijnden
wil ic mynen sack ontbijnden
nv balch hem zeer bellijn die ram
dat kuwaert sijn gesel niet en quam
ende in dat hol so lange merrde
hy riep lude als die hem errde
en seide kuwaert laet den duuel wouden
hoe lange sel v reynaert houden
haest v hier wt ende laet ons gaen
als reynaert dit heeft verstaen
so gynck wt tot bellijn
ende sprac hem al stillekijn
ay lieue bellijn wair om bellich di
v al sprac kuwaert tegen my
ende tegens sijnre lieuer moeyen
dat en sel v billix niet vernoeyen
kuwaert dede my verstaen
ghi mocht wel zachte voren gaen
op dat gi hier niet langer en wilt sijn
hy moet hier bliuen een luttelkijn
by sijnre moeyen vrou ermelijn
ende by haren welpekijn
die zeer screyen ende misbaren
om dat ic hem sel ontvaren
doe sprac bellijn nv segget my
heer reynaert wat heb dy
kuwaert so lede gedaen
want heb ic te recht verstaen
so riep hi lude helpt my
reynaert sprac wat seg dy
bellijn gi moet v beraden
jc zegge v wat wi doe daden
doe ic int huus gegaen quam
ende armelijn aen my vernam
dat ic woude varen ouer zee
dat hert wart hair doe so wee
dat sy lange beswijmt lach
ende als kuwaert dat zach
riep hi bellijn heelt vry
coomt hier ende helpt my
mijn moeye lauen sy is in onmacht
dit riep hi myt felre cracht
do sprac die ram die niet was fel
en trouwen ic verstont oec wel
dat kuwaert dreef groot misbaer
jc waende wel dat anders waer
reynaert sprac neent niet
jc had lieuer misquaem hem yet
dat mynen kijnderen ende mynen wiue
dan mynen neue kuwerts liue
reynaert sprac bellijn huecht v niet
dat my die coninc gisteren hiet
voor herde veel sijnre lieden
eer ic wtten lande scieden
dat ic hem een paer brieue screue
seldise hem dragen lieue neue
sy sijn gescreuen ende al gereet
bellijn sprac reynaert ic en weet
wist ic wel dat v gedichte
goet wair gi mocht my lichte
gebieden dat ic den coninc
droege had ick enich dinck
dair ict in mochte steken
reynaert sprac v en sel niet gebreken
jn te doen eer si hier bleuen
jc soude v eer die scerpe geuen
heer bellijn die ic selue drage
ende hangense al aen v crage
des conincs brieue al dair in
ghi selt dair off hebben groot gewyn
des conincs danck ende groot eer
ghi selt den coninc mynen heer
herde wellecoom sijn
op desen troost loofde bellijn
dat hi die brieue dragen soude
doe keerde reynaert als die boude
weder in sijn hagedochte
ende nam die scerpe die hi brochte
bellijn dair had hi in gesteken
kuwarts hooft bi valschen treken
dien hi had gebeten doot
om bellijn te brengen in meerre noot
ende hencse hem vast aen synen hals
ende beual hem als ende als
dat hi niet die brieue en zoude
niet besien off hijt gern woude
tot des conincs vrientscap soude naken
ende wildi dat bouen alle saken
die coninc v sel hebben lieff
so segget dat gi self den brieff
gedicht hebt ende oec gescreuen
ende den raet dair toe gegeuen
ghi selt des hebben groten danck
bellijn wart blide ende spranck
vander steden dair hi stoet
hoger dan anderhaluen voet
ende sprac reynaert neue ende heer
nv weet ic dat gi my doet eer
jc sel hebben groot loff
by v als men in dat hoff
siet dat ic dus wel dichten can
jn sconen woorden ende in slichten
al ist dat ics niet en can
men seit dic dat mennich man
eer is gesciet want hem god goste
van saken die hi selue niet en woste
so sel my aen deser vaert
nv wat radi lieue reynaert
sel kuwaert mede te houe gaen
neen hi sprac reynaert hi sel v zaen
volgen bi desen pade
hy en heefts nv geen groot scade
nv gaet voren myt gemaeck
jc sel kuwert sulken zaeck
ondecken die noch sijn verholen
reynaert so blijft gode beuolen
sprac bellijn ende ghinc te houe waert
ende haeste so seer van reynaert
mit lopen dat hi voor middach
quam dair hi den coninc sach
jn sijn hooff myt sijn baroen
die coninc wonderde vanden doen
dat hi die scerpe weder brochte
dair brwn die beer so onsochte
te voren om was gedaen
die coninc sprac tot bellijn saen
segt ons bellijn waen coom dy
wair is reynaert hoe coomt dat hi
die scerp myt hem niet en draecht
bellijn sprac ic maecht
seggen als ic best can ende weet
doe reynaert al was bereet
ende hi henen sceiden soude
vraechde hi my off ic woude
twee brieue brengen door v lieue
jc seide meer dan negen brieue
soudic dragen door v eer
doe brocht hi my gedragen heer
die scerpe dair dese brieue in sijn
die sijn mitter konsten mijn
beide gedicht ende oec gescreuen
ende heb dair den raet off gegeuen
het vergaet myt my hoet mach vergaen
jc waen men selden heeft verstaen
brieue lesen bet gedicht
die coninc dede comen te richt
voor hem koekaert synen clerck
dat was sijn ambocht ende werck
dat hi die brieff te houe lass
die men dair seynde want hi was
subtijl ende verstont veel spraken
tybaert ende hi die traken
die scerpe vanden halss bellijn
die hier doe bider domheit sijn
heeft gesproken also verre
dat hijs licht mach warden erre
dje scerpe ondede kockaert die clerc
doe most bliken reynaerts werc
als dat hi thooft dair wt track
doe hijt zach wel staende hi sprack
helpe wat brieue sijn dit
heer coninc by mijnre wit
dit is dat hooft van kuwaert
och arme dat ic ye reynaert
gelouen soude also verre
doe moecht men zien droeff ende erre
die coninc en die coninghinne
die coninc stont in droeuen synne
ende sloech sijn hooft neder
ouerlanck hielt hy op weder
ende begonde te werpen wt
een dat vreesselixste geluut
dat ye van dieren gehoort wart
alle dieren worden veruaert
doe spranc voort her fyrapeel
die lupaert hi was hi was een deel
des conincs mach hi dorst wel doen
gadi nv aen heer coninc een ongewoen
heer lyon hoe drijfdi dees ongenoech
ghi mysbaert v sonder gevoech
al die coninghinne doot
laet varen desen rouwe groot
ende grijp een moed het is groot scand
si di niet heer van alden land
jst niet onder v al dat hier is
heer fyrapeel wat mach ic dies
dat ic my dus myslaet
hy heeft myt sinen losen beraet
een quaet scalc so veer gebrocht
dat hy mijn vriende heeft verwrocht
den stoutste brwn ende ysegrijm
dat rouwet my in therte mijn
het sel my aen mijn eer gaen
dat ic so vele hebbe mysdaen
tegen mijn beste baroene
ende ic den quaden hoeren sone
also ver soude betrouwen
mer het quam toe by mijnre vrouwen
sy bat dair my so zere voren
dat ic hair bede moste horen
dats my leet al ist te spade
wats dan heer coninc warts anders te rade
js dair mysdaen men salt soenen
men sel den wolff ende brwn doen comen
ende vrou eerswijnde also wel
ouer schoeyn ende ouer vel
ende ouer toorn ende ouer pijn
gheuen den ram bellijn
want hijt selue lijt al bloot
dat hy raet gaff tot kuwaerts doot
hy heeft mysdaen hi selt becopen
dair na sellen wi alle lopen
na reynaert ende sellen vangen
ende by sijnre kelen hangen
sonder vonnisse ende sonder recht
hier mede so wart alle dinge slecht
djt doe ic gern sprac die coninck
fyrapeel die lupart ghinck
dair hi die geuangen vant
jc waen hi eerst ontbant
dair na sprac hi gi heren beide
jc breng v een vast geleide
ende mijns heren vrientscap nv
hem is leet dat hi tegens v
yet heeft mysproken of mysdaen
ende dair voor seldi ontfaen
schoon scoen ende so wi is gram
hi sel v geuen bellijn den ram
ende dair toe alle sine mage
van nv tot aen den doemsdage
jst int wout off op dat velt
so wair dat gi se vijnden selt
dat gi se verbijt ende et
die coninc geeft v dair toe met
dat gi sonder enige mysdaet
reynaert toorn doet ende quaet
ende oec alle sijn magen
so wair gise cont beiagen
dese schoon vriheden
wil v die coninc geuen heden
van hem te houden ewelijck
ende hier bi so wil die coninc rijck
dat ghi hem sweert vaste hulde
hy en wil oec bi sijnre hulde
tiegen v mysdoen vmmer meer
dit moechdi myt groter eer
neemt dit ic raet v wel te doen
aldus was gemaect die soen
by fyrapeel den lupaert
dat moste bellijns tabbaert
costen ende sijn crage
want noch huden ysegryms mage
die vete ende die nijt myt crachte
op bellijn ende al sijn geslachte
sy verbitense dair si connen
die vete was cort begonnen
want mense nye gesoenen en conde
die coninc dede op die stonde
twaleff dage verlenge sijn hoff
om dair mede eer ende loff
brwn ende ysegrim te doen
zeer blide was hi van deser zoen
tot desen houe quam mennich dier
want die coninc deed dair ende hier
ouer al te weten dese feest
dair was bliscap alre meest
die ye wart gesien van dieren
men danste den hofdans bi manieren
mit trompen ende myt scalmeyen
die coninc had so veel doen reyen
dat ellic vol op ende genoech vant
want dair en was in al sijn lant
geen so cleynen dier ten was aldair
ende oec van vogelen mennich paer
ja al dat sijnre vrientscap geerde
sonder die felle vos reyneerde
die rode scalke pelger
die al op die hoede sijn
en docht hi most dair scuwen den ganck
die spise vloyde ende die dranck
men sprac dair sproken ende stampien
dat hoff was al vol melodien
het mocht een lusten die sulken hoff sage
ende recht doet leden was acht dage
opten myddach off later een deel
quam dat conijn her lapeel
voor des conincs tafel dair hi zat
mit synen heren dranck ende at
ende myt synen wiue die coninghinne
ende hi sprac myt enen droeuen synne
heer coninc ende al die hier sijn
ontfermt v der clagen mijn
jc waen men selden heeft gehoort
quader verraet ende arger moort
dan reynaert aen my heeft gedaen
gisteren morgen quam ic gaen
by sijnre feest te maperthuus
dat sat hi buten voor sijn huus
recht als een pelgrim gedaen
jc waende myt vreden verbi hem gaen
ende hier tot uwen houe te comen
recht doe hi my had vernomen
recht hi hem op syne voete
ende quam my tegen te gemoete
al lesende sijn gebede
my docht recht aen sijn zede
off hi al goet tot my woude
ende recht als ic hem liden soude
jn enen smalen nauwen pat
groet ic hem hi en sprac dit noch dat
mer hi tooch wt een ruge want
die hi droech aen sijn rechter hant
hi duwede sijn claeuwen tusschen mijn oren
dat ic waende in my hebben verloren
mer des so weet ic gode danck
jc was so licht dat ic ontspranck
wt synen poten ende ic ontquam
hy grymde seer als die was gram
om dat hy my niet houden en mocht
doch hoe lichtelic ic wech rocht
jc most dair mijn een oor laten
ende in mijn hooft vier grote gaten
van synen nagelen scerp ende lanck
so dat my tbloet zeer licht wt spranck
ende ic welna in ommacht vel
mer die anxt maecte my so snel
die ic had vander doot
dat ic altemael onscoot
ende maecte my wt sijn beryde
siet hier noch die wonden wyde
die hi my mitten claeuwen sloech
laet v ontfermen dit ongeuoech
dat men dus breket v geleide
dair en sel nyement ouer die heide
dorre varen noch oec keren
sel reynaert noch dus lang regneren
hier coomt carbout ende scerpenebbe
die oec zeer grote clage hebbe
recht doe dese tael was vertogen
quam corbout die die roeck geulogen
voor den coninck in tgedinge
ende sprac heer hoort ic bringe
een meer een iamerlic dinck
huden morgen ic spelen ghinck
mit scerpen neb mynen wiue
dair lach gelijc enen doden katyue
reynaert die voss die op die heide
sijn ogen stonden te staer beide
sijn tonge heync ver wt synen mont
recht gelijc enen doden hont
mit op gelokenre wider kele
wy dreuen beide rouwen vele
om synen doot mijn wijff en ick
wy tasten sijn buuck ende rick
mer wy en vonden dair aen geen lijff
doen gynck staen luusteren mijn wijff
aen synen mont ende aen sijn kyn
off hi enigen adem had yn
daert hair zeer in mysvel
want hi die valsch is ende fel
wachte wel nauwe synen slach
want doe hise sonder hoede sach
aen synen mont also staen mercken
sloech hi sijn tande tsamen stercken
mit nyde ende beet haer off dat hooft
van anxte was ic so berooft
dat ic lude riep o wy
doe stont hi op ende snaude na my
mer ic ontvlooch myt anxte groot
anders wair ic bleuen doot
het was oec nau dat ic ontquam
op enen boom ic mijn vlucht nam
end zach van verre hoe die katijff
ghinc staen eten mijn goede wijff
hy en liet aen vleisch noch aen been
niet dan die vederen sommich een
die cleyn plumen gingen oec op
so was hem verhongert den crop
doe en bleef hi dair niet meer
hi had wel gegeter zeer
hy liep heen sijnre straten iagen
doe vloochic op myt groten mishagen
mit groten rou ende mysbaer
ende las die vederen op van haer
om dat ic se v wilde togen
jc en woud noch sulken anxt niet dogen
als ic dair leet om dusent merck
heer ziet hier een ontfermelic werck
dit sijn die vederen van scerpe nebben
heer wildi macht off eer hebben
so doet hier off sulke wraeck
dat hem ellic huede van zulker saeck
want laet gi dus v geleide breken
so war dy selue in tleste versteken
wat heer die niet en recht ouer die quade
die hem sculdich haerre misdade
ende ellic wil selue dair heer wesen
heer coninc huet v wel van desen
nobel die coninc wart zeer ontstelt
als die roeck had vertelt
dese tael ende dat conijn
wart gruwelic in taenschijn
sijn ogen barnden als een vier
ende briesscede als een stier
so lude dat al thooff verstoorde
ten lesten sprac hi dese woorde
by mijnre cronen bi mijnre trouwen
die ic sculdich bin mijnre vrouwen
jc sel dese daet so hoge wreken
dat men dair off sel spreken
dat mijn geleide ende mijn gebot
dus is te broken ic was een zot
dat ic so lichtelic geloofde
den scalc die my verdoofde
mit sijnre geuensder talen
jc gaff hem palster ende malen
ende maecte dair off een pelgrijm
hy seide hi wilde te romen sijn
ende van daen ouer meer
ay my wat can hi lozer keer
hoe wel maecte hi ons die mouwe
mer dede al mijn vrouwe
bi haren raet ist al gesciet
doch ic en byns alleen niet
die bedrogen is bi vrouwen rade
dair heeft mennich of groot scade
by geleden ende groten tooren
jc gebiede ende bidde te voren
hem allen die gern die hulde mijn
sijn si hier off wair sy sijn
dat sy myt werken ende myt rade
my helpen wreken dese ouerdade
so dat ics bliue in mijnre eer
ende ons dat vuyle wicht niet meer
te spot en driue ende oec te schern
jc wil dair mitten liue ghern
selue toe helpen al dat ic mach
beide ouer nacht ende ouer dach
jsegrim die behagede wael
ende brwn des conincs tael
ende hoopten noch gesijn te wroken
op reynaert conden zijt toe gestoken
mer sy en dorsten niet spreken een woort
die coninc was so zeer gestoort
noch nyement die ten houe was ynne
ten lesten sprac die coninghynne
sier pour dieu ne croys mye
toutes tsieres que on voys dye
want ten sel geen man van eren
te licht gelouen noch hoge sweren
eer hi claer wel weet die zake
ende hoort die weder sprake
sulc doen opten anderen clage
wair hi by hem ende hy en zage
het mocht licht dat hijs hem verdroege
ende gaen myt hem al int geuoege
dair staet oec gescreuen me
alteram partem audite
die sulc die claecht en selue meest misdoet
jc hielt reynaert ouer goet
en dat hi om geen loosheit en dochte
dair om halp ic hem dair ic mochte
dat deed ic heer al om v vrome
mer hoet gaet off hoet so come
hy is quaet off hi is goet
hy is wijs ende van rade vroet
ende dair van groten gesclachte
mer dat ic alre meest achte
dat gi verhaesten soud v eer
op hem dat mystond v zeer
want hi en mach v niet ontbliuen
wil dien vangen off ontliuen
hy moet hem liden voordel
doe sprac die lupaert fyrapeel
heer mijn vrouwe seit v waer
doet wel ende volges haer
neemt raet dair off myt v baroen
ende vijnt men hem sculdich int misdoen
als wy nv hebben horen spreken
so laet ons hoochlic op hem wreken
coomt hi niet eer sceit dit hoff
ende doet al sulc ontscout dair off
als hi na recht billix sal
doet dan dat gi te rade wart al
mer wair hi nochtans also quaet
so en gaaf ic dair toe genen raet
dat men bouen recht yet dede
seide fyrapeel des volgen wi mede
alle gader sprac ysegrim
die tael mach niet verbetert sijn
op dat mijn heer also begeert
mer wair hier alte hant reyneert
ende hem ontsculdichde sulker saken
als dese twee nv op hem spraken
so soudic nochtan brengen voort
dair hi tlijff aen heeft geboort
mer ic wil nv swigen des
want hi dair niet tegenwoordich en es
ende nochtan heeft hi bouen al
den coninc gemaect so mal
ende heeft hem gewijst den scat
dair niet en was dit noch dat
jn hulster lo bi krieken pit
meerre logen dan dit
weet ic wel was nye gelogen
dair toe heeft hi ons al bedrogen
ende brwn zeer gescent ende my
dair wil ic mijn lijf setten by
dat hi een woort waers niet en seide
nv rooft ende moort hi op geen heide
al dat coomt op sijn op sijn casteel
niet dair her firapeel
wes den coninc ende v dunct goet
dats billix dat men also doet
mer had hi hier willen comen
hi heest die mare wel vernomen
van des houe by sinen bode
nv willen wi hem ontbieden den rode
sprac die coninc hier te commen
mer hem allen ende myt hem zommen
gebiede ic die gern mijn eer zagen
dat sy gereet sijn bynnen zess dagen
ende wel voorzien om oorlogen
alle die scut hebben off bogen
donre bussen ende bombaerden
beide voet gangers ende te peerde
als behoort ten besit tot maperthuus
jc sal maken reynaert so confuus
jst dat ic coninc heet lyoen
wat seg di gi heren wildijt doen
ja wi riepen si gemeenlic zeer
wanneer gi vaert wi volgen v heer
al sout ons costen lijff ende goet
hier op heer coninc weest wel gemoet
djt hoorde grymbaert die das
och hoe toornich dat hi was
ende rouwich haddet mogen baten
hy liep henen die rechte straten
die te maperthuus lagen
hy en spaerde bosch noch hagen
so zeer liep hi dat hem dat zweet
tot allen leden wt brac gereet
om synen oom reynaert den roden
o wi lieue oom in wat noden
sy di comen wair seldy bliuen
sel ic v zien dus ontliuen
off wtten lande sien iagen
so mach ic wel myt rechte clagen
ghi zijt thooft van onsen geslachte
wijs van rade bi dage en by nachte
al uwen vrienden altijt bereit
so wair gi spreect dair vyndi die pleit
so schoon kundi v fallacien
mit dus groter lamentatien
quam hi tot maperthuus gegaen
ende vant reynaert dair voor staen
hy had geuaen twee ionge duuen
al tot synen behoeff te cluuen
dair sy te voren hair eerste spronck
wvt vliegen oeck soude ionck
en prueuen off sy ter eren
hair yet mochte generen
jnder lucht dair vyelen sy neder
jn onmacht hair vederen waren teder
ende hair vluegelen veel te cort
reynaert die des gewaer wort
want wt gegaen was om proye
hy greepse beide myt groten yoie
ende is dair mede te huus gecomen
mer nv hi grymbaert heeft vernomen
verbeide hi sijns ende sprac hem an
vellecoom neue voor enich man
die ic in ons en geslachte weet
ghi loopt so zeer dat gi zweet
hebdi yet van my vernomen
och oom het is v qualic becomen
lijff en goet is al verloren
die coninc heeft selue gesworen
dat hi v scandelic sal doden
ende heeft heeruaert geboden
alle sijn volc ouer zess dagen
gescut peerd ende wagen
bombaerden ende donrebossen
hyet hi laden ende trossen
tenten ende paulyoene
siet voor v gi hebts te doene
wan ysegrim ende brwn sijn nv
bet biden coninc dan ic bi v
al dat si willen dats gedaen
ysegrim heeft hem doen verstaen
dat gi rooft ende moort tot alre tijt
hi draget op v had ende nijt
hi wart maerscalc int assaut
dat conijn ende die roeck corbaut
hebben grote clage op v gedragen
jc zorch voor v ende al v magen
dat my van anxt geen goet en schiet
och lieue neve ist anders niet
sy di hier off dus zeer verueert
set v te vreden sprac reyneert
al had die coninc selue gesworen
ende alle die tot sinen houe horen
als ic my seluen raet wil geuen
jc word noch bouen al verheuen
si mogen veel raden of sy
mer het hoff en dooch niet buten my
gaet dar varen lieue neve
coomt in en ziet wat ic geue
een paer duuen ionc ende vet
jc en mach geen spise bet
want si sijn goet te verduwen
men machse swelgen sonder kuwen
ende die beenre smaken so zoet
want het is half morch ende bloet
die laet ic alle mede in gaen dore
jc vuel in mijn mage humore
dair om eet ic gern lichte spise
mijn wijff ermelijn die wise
die sel ons herde wel ontfaen
mer en laet haer niet verstaen
van onsen saken oec yet horen
want sy soude hair alte zeer verstoren
sy soud in onmacht vallen van vaer
want een cleyn dinck gaet hair naer
sy is zeer teder van herten toe
morgen ga ic myt v vroe
te houe ende sel mijn zaken
so verandwoorden mach ic te spraken
comen dat sulke te na sel gaen
neue sel dy my staen
als een vrient den anderen doet
ja ic lieue neue lijff ende goet
dat is tot uwer liefd bereit
danck hebt neue das wel geseit
mach ic leuen het sel v vromen
oom ende oec mooch di wel comen
voor alle die heren tot ontscouden
men sel niet vangen nochte houden
also lange als gi sprect v tale
dit heeft die coninghinne wale
en die lupert besproken also
reynaert sprac so bin ic vro
so en ducht ic van nyement een haer
ende ic en hoorde nye lieuer maer
jc sel mijn recht nv wel bedringen
doe zwegen sy van desen dingen
ende sijn bynnen den berch gecomen
dair hebben si armelijn vernomen
ende lach bi haren iongen
ende is ter vaert op gesprongen
ende ontfencse beide wael
grymbaert gruetse myt zueter tael
sijnre moyen ende hair kijnder
men reyde ter maeltijt gijnder
die duuen ionck die reynaert brochte
ellic die at dat hem geboren mochte
nochtan so en waren wi niet zat
al hadder ellic noch een gehat
dair en had niet veel gebleuen
reynaert sprac ziet lieue neue
hoe behagen v die kijnder mijn
rossel ende reynaerdijn
sy sellen onse geslachte meren
sy beghynnen hem vast te generen
die een vanct een dander een kuken
sy connen oec wel in twater duken
na kuken en na enden
jc sou dees dicker om proy wt senden
jc wilse leren eerst beuroeden
hoe sy hem voor die stric sellen hoeden
voor die iagers ende voor die honden
waert dat si den aert wel conden
so wair ic wel op hem gerust
sy souden dic onsen lust
van mennigerhand spise boeten
die wi van node deruen moeten
ende sy slachten my zeer wel
want grymmende spelen si hair spel
ende gene die sy haten
ende hem vriendelic gelaten
om dat hijs te myn verhoet
so brengen size so onder die voet
en biten hem ontwee die keel
dats den aert van reynaerts speel
ende oec sijn si ter grepen snel
dat behoort ons toe zeer wel
com gi moocht v wel verbliden
want het is een scoon toe tiden
te hebben kijnder die sijn so vroom
jc verblijts hoet so coom
dat icse in mijn geslachte weet
grymbert neue gi hebt gesweet
ende zijt moede het waer wel tijt
dat gi ginct op v rust oom wildijt
so dunket my goet gedaen
doe ginc hi neder leggen zaen
op een letier gemaect van stroy
reynaert ende sijn wijf ende al die proy
ghingen oec slapen mer niet reynaert
was myt zorgen zeer beswaert
hoe hi hem best onsculdigen mocht
alden nacht lach hi en docht
ende socht in hem seluen raet
des morgens mitter dageraet
rwmde hi myt grymbaert sijn hooff
mer eerst so nam hi schoon oorloff
aen sijn wijf vrou ermelijn
ende oock aen die kijnder sijn
hy sprac laet v niet verlangen
jc moet vmmer te houe gangen
mit grymbert mynen neue
ende off ic yet te lange bleue
dair om en zijt niet in vaer
al hoordi oec enige lede maer
die sel di altoos slaen int goede
mer vmmer zijt op v hoede
end verwaert onse veste
jc sel gynder vorderen dat beste
nadien dat ict gelegen zie
och reynaert so en was ic dus droeuich nye
dat gi vmmer wijt van desen
ghi waert dair lest in groter vresen
dat gi leuende nau ontquaemt
ende gi seit ende had geraemt
dat gi dair niet weder en wout
vrou die auentuer is mennichfout
het gaet bi wilen buten gissen
sulc die waent hebben hi moets missen
jc moet vmmer dair wesen nv
weest te vreden des bid ic v
want het is al sonder anxt
jc coom weder opt alre lanxt
bynnen vijff dagen ist dat ic kan
hier mede scieden van dan
reynaert ende die dass te samen
ende doe sy op die heide quamen
sprac reynaert neue hoort my nv
synt ic lest biechte tegen v
heb ic mysdaen dat moet horen
men sel die quaetheit brengen voren
jn biechten die men heeft gedaen
men derff die duecht niet doen verstaen
diemen doet dat en is geen sonde
jc maecte brwn een grot wonde
ende een scerp snyden wt sinen liue
ende ic dede den volf ende synen wiue
die schoen vullen myt horen voeten
jc dede den coninc tot my waert zoeten
sinen toorn ende maecten te vriende
dat ic luegen al verdiende
jc seide dat brwn ende ysegrim
stonden na dat leuen sijn
ende dat sy hem verraden souden
dus maect ic buten horen scouden
dat hem die coninck wart zeer hat
ende al myt luegen deed ic dat
oeck wijsde ic den coninck enen scat
des hem nye en wart te bat
want ic loocht al dat ic seide
bellijn den ram ic myt my leide
ende kuwart die ic tlijff roofde
ende seynde bellijn mitten hoofde
totten coninc om sinen toren
jc duwede dat conijn tusschen sijn oren
dat ic hem wel na dat leuen nam
ende het was my leet dat hi ontquam
mer het was my alte cloeck
mit recht claech ic ouer die roeck
want ic at sijn wijff scerpe nebbe
lieue neue ende oec so hebbe
jc my bedocht van enen dinck
dat ic vergat doe ic lest ginck
te biechten dat moet ic seggen mede
het was een hoesheit die ic dede
den wolf my wair leet deed men my
wi quamen gaende ic ende hi
tusschen honthorst ende euerdingen
dair zagen wi dat voor ons gingen
een mery root ende haer vole
dat so swert was als een cole
ende vet vier maende groot
jsegrim was volna doot
van honger ende bad my dat ic liep
totter mery ende haer aen riep
of sy tvolen woude vercopen
jc haeste my ende ic ginck lopen
totter mery ende vraechde hair dat
ende si seide my si vercoft my om een scat
jc vraechde huer hoe zijt woude geuen
sy sprac reynaert het staet gescreuen
achter onder mynen rechter voet
si di van clergien vroet
en wildijt zien ic laet v lesen
doe hoordic wair sy wouden wesen
jc seide neen in goeder trouwen
vermery het mocht my rouwen
jc en can lesen niet een veer
en te copen ic niet en geer
dat nv is v enich kijnt
jsegrinn heft my hier gesent
ende wist gern hier off dat waer
so laten seluer doen comen haer
sprac si ic sels hem maken vroet
jc seide ic sel ende mitter spoet
liep ic daer ysegrim sat
sy seiden oom wil di eten dat
vanden voel so lopet zeer
totter mery si verbeit v ter eer
sy heeft onder hair voet gescreuen
den coop hoe zijt wil geuen
sj woud my hebben lesen laten
mer wat soude my dat baten
want ic een leter en kenne niet
des dooch ic in mijn hert verdriet
dat ic nie en ghinc ter scool
oom wil di copen dat vool
so mochdijt hebben condi lesen
ay my wat zoud my wesen
ja ic walsch duutsch ende latijn
op vestualen ende te prouijn
ende gegaen tot hoger scolen
mit ouden wisen sonder folen
meysters van audientien
questie gegeuen ende sentencien
ende was in loeyen lycensiert
so wat scriften dat men visiert
can ic lesen gelijc mijn naem
jc wil tot hair lopen ic raem
dat ic den coop sel weten ter vaert
wair toe bistu goet reynaert
dattu lesen en const noch scryuen
doe liep hi heen ende liet my bliuen
dat ic sijns verbeiden soude
totter mery ende vraechde off si woude
hair vuellen geuen of dat sijt helde
sy sprac die som vanden gelde
staet after aen mijn rechter voet
so laet my lesen si sprac ic doet
ende haren voet verdragen
die wel myt yser was beslagen
al nywe myt hoefnagelen sess
ende raemde niet alte mess
want sy smeten so voor sijn hoofft
dat hi storte ende was verdoeft
ende viel ouerdoot dair neder
eer hi bequam off op stont weder
mocht men een mijl hebben gereden
die mery liep myt groter haesten
mit haren vuellen haerre straten
ende heeft ysegrim dair gelaten
seer mysmaect ende gewont
hy lach en huylde als een hont
doe bequam doe bloyde hi zeer
jc ghinc tot hem ende seide heer
ysegrim lieue oom hoe staet
si di van den vool wel gesaet
hoe en deildi my niet wat mede
ende ic doch v bootscap dede
hebdi geslapen op v mael
wair wast walsch ofte vocael
dat gescrift onder hair voet
jc wist wel gi zijt so vroet
dat nyement bet lesen en can gi
o wi reynaert neue o wi
jc bid v dat gi v spotten laet
jc bin so qualiken begaet
het mocht ontfermen herde stenen
die hoeyr mitten langen benen
had haren voet so hooch op verheuen
jc waendet hadden geweest letteren gescreuen
die nagelen die dair in stonden
si sloech my zess groter wonden
ten eersten slage dat sy smeet
dat my thooft wel na spleet
ende mijn herssenbecken al ontwee
sulc lesen en geer ic niet mee
ljue oom ist wair dat gi telt
dat heeft my wonder want ic helt
v voorden den besten clerc die nv leeft
nv hoor ic wel dat men my heeft
wel eer geseit ende oec gelesen
jn boeken dat wel wair mach wesen
dats dat die beste clercke fijn
dicwijl die wijste lude niet en sijn
die leken veruroeden se by wilen
dat doet dat sy so versubtilen
jn kunsten dat sy dair in verdwalen
dus brocht ic ysegrim in dwalen
dat hi nauwe sijn lijff behelt
siet neue ic heb v nv vertelt
ad dat ic weet van mijnre
misselic hoet myt my vergaet
te houe nochtan bin ic sonder vaer
want ic bin nv sonder sunde claer
ende ic wil gern bi uwen rade
beteren ende comen te genade
grymbaert die mysdaet is groot
die doot is moet bliuen doot
men machs niet weder doen leuen
mer oom dit wil ic v al vergeuen
om den anxt die gi dair om liden moet
eer gi dair off v ontscout doet
ende hier op wil ic v absolueren
mer dat v alre meest sal deren
dats dat gi kuwaerts hooft dair sende
ende den coninck myt logen verblende
och oom dat was zeer mysdaen
neef die door die werelt sel gaen
moet dick horen tsijn vertrecken
hy moet hem besmytten ende beulecken
wie honich handelt vinger lect
jc ward dicwil gewect
van mijnre conscientien bynnen
gode bouen al te mynnen
ende mynen euen kersten als my
dattet goods liefste wille sy
ende dat dit wair dat beste recht
wat waendi dat die reden vecht
van bynen tegens die vterste wille
dan sta ic in my seluen stille
op mijn eygen vry vernuft
en warde van synnen so versuft
dat ic niet en weet wat mijns gesciet
jc bin in een bloet niet
jc heb en bin van allen gelaten
dat wil ic van my steken ende haten
al dat mynre is dan got
ende hoge clymmen bouen sijn gebot
ende bescouwen der contemplacien
mer dese sonderlinge gratien
gescien my als ic bin alleen
mitter werlt noch myt mensch gemeen
ende ic my seluen van bynnen zie claer
mer ouer een corte wijl dair naer
als ic der werelt ward gemeen
so vijnd ic so veel steen
jn mynen wech achter ende voren
ende ic zie die voet sporen
dair dese prelaten in gaen
so ward ic weder vluysch geuaen
so coomt die werelt en wil dat vleisch
mit groter genuechten sonder eysch
ende leggen my so veel te voren
dat ic die vriheit heb verloren
end dat leuen dair ic eerst in was
so hoor ic sanck ende pijp geblas
lachen spelen end vrolicheit
jc hoor dat dese off gemeen seit
die anders seggen ofte penzen
dair leer ic liegen ende venzen
jn sonderlingen heren houe
dair sprect meest alte loue
heren vrouwen papen clercken
dit sijn die geen die meest die luegen stercken
men der die heren niet tseggen twair
lieue neue hier leer ic naer
jc moet mede louentuten
ofte men soude my buten sluten
jc heb veel lude dic horen spreken
die reckelic ende wairach leken
als sy een reden vertogen
veel ontwee enyge logen
die hoor redene mocht geliken
sy lietense mede door striken
op dat hair tael wair te scoonre
nyet dan die luegenaer waeir coenre
mit verrade inder reden begyn
mer die reden wil dair in
ymmer sijn ende wantse wel clede
so liet hise dair varen mede
neue dus moet men hier ende dair
nv liegen ende zeggen wair
dreigen smeken bidden ende vloeken
ende ellic op sijn hooft zoeken
die die werelt wil hantieren
ende een luegen wil vysieren
ende op hair scoonste dan setten voort
ende so bewympelen dair mense hoort
mit doeken die hi dair om wijnt
datmense voor die wairheit mynt
die en is sijn meyster niet ontlopen
can hise so subtilic knopen
dat hi niet en stamert in sijn tael
ende dan dat hi gehoort is wael
neue dese mach wonder maken
hy mach bont dragen ende scaerlaken
jnt geestlic end int weerlic recht
hy wint wair hi vecht
nochtan en trect hi sweert noch knijff
nv vijnt men mennigen losen katijff
diet zeer benijt dat hi ziet
dat desen dus vordel gesciet
ende meent dat hijt wel can
liegen ende grijpt een luegen an
die hi verschoont ende voort wil setten
hy aet oec gern vanden vetten
mer hi en is gelooft noch gehoort
ende sulc is so plomp als hi sijn woort
ten besten waent seggen ende sluten
valt hi al sijnre materien buten
ende en cant so wel niet zaluen
hy en laet sijn reden staen ten haluen
sonder hooft off sonder steert
so wart hi voor een dwaes vermeert
ende men hout dair mede spot
mer die een luegen geeft een slot
ende seit sijn reden sonder sneuen
als oft voor hem stont gescreuen
ende maectse alle gader dooff
dat men se bet gelooft
dan die wairheit dats die man
wat const ende wijsheit is dair an
die wairheit te seggen dat is goet te doen
hoe lachen sy dan onder hair caproen
die lose scalcken geuen den raet
ende die geen die die logen aen gaet
als hair onrecht gaet te bouen
ende trecht wart afterwaert gescouen
och neue dan sy alte vroe
scout scepen rade dair toe
achterbaets ende helpent sijt in setten
off rechters van anderen wetten
ende leren door die vinger sien
op datsi mede genyeten in dien
off in hoore vrienden gonst
och neue dats een quade const
die sprekers die hair tonge verhueren
mogen hier in veel verbueren
logen te spreken myt berade
dair scand off coomt ende lijfs scade
ic en seg niet men moet wel biwilen
spotten boerten liegen gilen
jn dingen van mysseliken zake
want die altoos die wairheit sprake
en conde die strate nergent houwen
sulc sweert ende seit by sijnre trouwen
ende spreken in placebo
dat hi mach doern herde no
wil hi leuen myt gemake
die altoos die waerheit sprake
soud dicwil vijnder wederstoot
men moet wel liegen alst doet noot
en dair na beteren by rade
tot allen mysdoen staet genade
ten is nyement hi en dwaelt bitiden
wat oom v en can niet ontgliden
gi weet dat nauste op alle dingen
gi soud my wel brengen in dwalingen
v reden is buten mijn verstaen
wat noot is v te biecht te gaen
ghi soud selue sijn die paep
ende laten my ende ander scaep
tegens v biechten ende nemen raet
ghi weet so claer der werelt staet
dat nyement en mach voor v gaen manck
mit deser talen ende niet lanck
quamen sy int hoff gegaen
reynaert wart een deel ondaen
van twyuel in synen moet
nochtans dede hi dairt hem toe stoet
ende maecte int herte coen
hy streeck door alle die baroen
tot dair die coninc selue was
ende het ghinc by hem die dass
die tot hem seide oom reynaert
weest goets moets en onueruaert
die blode en dooch tot geenre wr
den coenen helpt die auentuer
een dach is beter dan sulc een iaer
reynaert sprac neue gi segt waer
god danck v gi troost my wael
eer hi began enige tael
maecte hi een gelaet so fier
ende zach dair ende hier
als wie wat wil die come haer
hy zach dair veel in die scaer
van synen magen die dair stonden
die hem nochtan geen goet en gonden
ende dat conde hi wel verdienen
die otter die beer myt hem tyenen
die ic hier noch wel sel noemen
doch was dair oec sulc comen
dien mynden ende hadden lieff
reynaert knyelde ende op hieff
sijn tael ende voorden coninck
hy sprac god die nye en verghinck
ende alles machtich blijft altoos
bewair mijn heer den coninc altoos
ende sijnre vrouwen der coninghin
en geef hem wijsheit ende syn
wie dat recht off onrecht heeft
want dair veel op eerden leeft
die van buten dragen schijn
anders dan si van bynnen sijn
jc woud god toonde openbaer
ende voor thooft gescreuen waer
jc liets my costen een lieff dinck
ende ghijt also wist heer coninck
van allen saken als ic doe
jc heb geweest laet ende vroe
altoos in uwen dienst geuoecht
en dair om bin ic dus gewroecht
mit logen voor v vanden quaden
die my gern souden scaden
ende doen verliesen v hulde
mit onrecht ende sonder sculde
des roep ic wopen ouer hair lijff
doch hoop jc heer ende v goede wijff
sijt so wijs ende so besceiden
dat gi so niet en sijt te verleiden
mit loosheit off myt logentaelen
dat gi trecht yet laet verdwalen
want gi en hebs nye geplogen
dair om heer hebt voor ogen
na den recht alle saken
jst in daden of in spraken
ende doet ellic gelijc wet
dats my genoech en geer niet bet
die sculdich is die scaem hem
men sel wel weten wie ic ben
jc en can smeken off flatteren
jc wil mijn hooft ondecken myt eren
alle die int pallaes waren
swegen ende haddens wonder twaren
dat reynaert sprac so stoute tael
die coninc seide och hoe wael
reynaert condi v fallaci
v scone bootsen ende saluaci
en sel v niet baten veel
jc waen noch huden v keel
v wercken sel ontgelden
jc en wil niet veel myt v scelden
mer ic sel corten v pijn
dat gi ons lief hebt dat is aenschijn
aent conijn ende aen corbout
v scalcke vond loos ende stout
sellen v doen steruen sonder zuuct
so lange gaet te water die kruuck
dat sy brect ende valt aen sticken
jc waen die kruuck die ons so dicken
heeft bedrogen haest sel breken
reynaert die was om dit spreken
jn groten anxt ende in vaer
hy woude dat hi tot colen waer
ende hi dair niet en wair gecomen
doe dochte hi wat mach my vromen
jc moet der duer so hoe ict make
heer coninc sprac hi gi sout mijn sprake
wt horen dat wair reden goet
al wair ic geoordelt totter doet
nochtan soud men mijn tael horen
jc heb v doch hier te voren
mennigen nvtten raet gegeuen
ende ic bin ter noot bi v gebleuen
dicke dair v die ander ontweken
off my die lose myt valschen treken
tonrecht tegen v my hebben belogen
ende ic des geen onscout en moet togen
so mach ic mijn misual wel clagen
jc heb gesien in ouden dagen
dat ic gehoort was voer een ander
noch mocht die dach comen voir ander
ende comen in haren ouden staet
men sel gedencken ouder daet
ende myt besceide dair in voort gaen
jc zie hier noch so veel staen
mijnre magen ende geslachten
die luttel schinen mijns te achten
diet nochtant soude deren
heer coninc dat gi my sout ontheren
off verderuen myt onrecht
so deed gijt oec een den getruutsten knecht
die gi hebt in al v lant
wat waendi heer had ic becant
jn my enige brueke ofte smette
dat ic te rechte of te wette
jn v oge hier gecomen waer
ende onder mijnre viande scaer
neen ic om een werelt van goude
jc was dair ic wesen woude
op mijn rwmt ende op mijn vry
mer god danck ic ken my
so claer sonder enige vlecken
dat ic wel openbaer der trecken
jnt licht en spreken voir die goede
mer my was so wee te moede
doe my grymbert brocht die maer
dat ic al om liep haer en daer
bijster als een onvroet man
ende wair dat ic was inden ban
jc wair hier gecomen sonder beiden
dair ic dus dwaelde aen die heiden
quam mijn oom mertijn die aep
die wiser is dan enich paep
van gramarien inder practiken
hy was des biscops van cameriken
aduocaet wel negen iaer
hy zach my dryuen groot misbaer
ende sprac neue wat is dat v let
ghi dunct wesen al onset
segt my wiet v heeft gedaen
men selt den vrienden doen verstaen
swaer saken die gaen ter noot
een tru vrient is een hulpe groot
hy vijnt dicke beteren raet
ter noot dan diet aen gaet
al is hi nochtan niet so vroet
dat doet den man ontgaet den moet
en die wijsheit also zeer
alst hem aen tlijff gaet off aen deer
ende is so myt hem begaen
hy en weet wat doen off eerst bestaen
recht off hi wair sonder syn
och lieue oom seide ic meer off myn
also gi my seg is my gesciet
jc coom in groten swaren verdriet
sonder scout ende onuerdient
van hem dien ic so groten vrient
van herten altoos heb gesijn
dat is een dat lampreel ende conijn
dat deet my quam gisteren morgen
dair ic sat voir mijn borge
ende soude mijn getide lesen
hy seide dat hi te houe woude wesen
hy gruete my schoon ende ic hem
doe seide hi reynaert ic ben
moede gelopen ende hongerich mede
heb di ye teten door mijnre bede
jc seide ia ic genoech coomt haer
doe dede ic hem geuen een paer
kersspette dair botter op lach
want het was op enen woensdach
dat ic geen vleisch en plach te eten
ende oec vaste ic sel di weten
tegens pijnsteren die ons nv naect
want die hoochste wijsheit die smaect
ende geestelic leuen wil leyden
die sel hem tegen die hoochtijt bereiden
te veruulen des heren gebot
het was estote parati seit got
jn dat ewangelium lieue oom
jc dede sijns nemen goede goom
van boeten ende van sconen brode
dats goede haue voir hongers node
ende doe hi sat gegeten was lampreel
quam mijn ionxste soen geheel
ende woude wech doen dat relijff
want ionge kijnder eten lief
doe hi taste na dat conijn
slochen voir die tande sijn
dat hem dat bloed wt ran ten ogen
ende viel in onmacht in swaren dogen
doe reynaert mijn outste zoen
dit sach liep hi ende geerde loen
ende greep biden hoofde dat lampreel
jc hadden gestuert totten morseel
ten waer dat ict hem benam
dair halp ic hem dat hi ontquam
en sceidse ende sloech mijn kijnt zeer
dat conijn liep tot mynen heer
den coninc ende seide ic wilden moorden
siet oom dus coomtet inden worden
my is groot ongelijc gesciet
nochtan claecht hi ende ic niet
hier na quam corbout geulogen
die my een droef gelaet ginc togen
jc seide wat is dy laet dijn kermen
hy sprac mijn wijff is doot ochermen
ghinder leyt een doot aes vol maeden
dair mede woud sy hair saden
ende at vanden wormen so veel
dat sy hair spleten wtter keel
ende sterff en cond hair niet verbieden
jc bad hem dat hi my bedieden
soude wat dair wair gesciet
doe vlooch hi henen ende liet
mi staen en conde niet van hem weten
nv seit hi ic heb die hoer doot gesmeten
off ic hebse doot gebeten
alst niet en is dat moet god weten
hoe soud ic comen so na
want sy vlieget ende ic ga
siet oom dus bin ic bedragen
jc mach mijn auentuer wel clagen
dat geluc is my zeer onthout
mer licht het is mijnre sonden scout
het is my goet cond ict geliden
neue gi sult te houe tiden
ende doen v ontscout voor den heren
och oom des moet ic al ontberen
want my heer herman die provisoor
jn spaeus ban heeft swaerlic voor
om dat ic ysegrim raet gaff
dat hi sciet ende sijn oorden ouer gaff
ter elmaer dair hi in was begeuen
hy seide het was so swaren leuen
hy soude steruen soud lange dueren
my iamerde sijn karmen ende trueren
ende halp hem als een vrient getrouwe
dat hi wt quam des heb ic rouwe
want hi meent bouen alle dinck
my te behangen voor den coninck
dus loont hi my goet myt quaet
siet oom dus bin ic teynden mijn raet
jc moet te romen om een absoluci
ende so naect grote persecuci
mynen wiue ende mynen kijnderen
want dese quadien die my dus hijnderen
sellen altemael onteren
ende dit soud ic gerne keren
wair ic vanden ban vry
so ginck ic ende ver andwoorde my
nv en derfs ic niet bestaen
dus soud ic onder goede lude gaen
jc heb anxt god soud my plagen
neen neue laet v niet versagen
eer ic v dus verdrucken laet
jc ken te romen wel den staet
ende versta my wel opt werck
jc heet mertijn des biscops clerck
jc sel den prouisoor doen cytiren
te romen ende tegen hem pleytiren
neue ende doen v exsecuci
ende brengen v een absoluci
sijns ondanckens al waert hem leet
want ic in thoff den loop wel weet
wat ic laten sel off doen
dair is oec mijn oom symoen
die machtich is ende seer verheuen
hi helpt gern die wat geuen
dair is prentout ende luyster wel
scalcuont ende geeft my greep snel
dat sijn al onss naeste magen
ende oec sel ic myt my dragen
een deel gelts off ics had te doen
die bede is mitter giften coen
men sel den penninck houden leren
ter noot dat onrecht me te keren
een trouwe vrient sel lijff en goet
voor sinen vrient setten alst noot doet
wel is die vrient ende gelt verdoemt
dair nyement troost off baet off coomt
neue troost v hier wel toe
jc en rust niet na morgen vroe
eer ic te houe bin voor die heren
jc sel v saken al inpetreren
gaet te houe als gi eerst moget
alle die sonde ende ondoget
dair v in verswaren mach die ban
die treck ic my seluen an
jc laetse v quijt en neemse op my
als gi te houe coomt dair seldi
rukenau mijn vijff vijnden
ende hair zuster ende mijn kijnder
ende uwer magen veel nochtan
neue die sprect dan coenlic an
mijn wijff is sonderlinge goet
ende die gern om die vrienden doet
ghi selt dair aen vijnden vrientscap groot
want trecht heeft dicwil hulpe noot
die vriend sijn altoos goet besocht
al had mense oec een deel verwrocht
waert dat v geen recht schien en mach
seynt ouer nacht ende ouer dach
jnt hooff om my ende laet my weten
alle die in tlant sijn geseten
jst coninck ist vrou ist wijff off man
sel ic brengen in des paeus ban
ende seynden een interdict so swaer
dat men en sel voor noch naer
doden grauen singen noch lesen
dair en sel oec nyement gedoopt wesen
noch geen sacrament ontfaen
ten is eerst vol recht gedaen
neue dat sal ic v te hant beiagen
want die paeus is out van dagen
also dat mens niet veel en acht
mer altemael des hoofs macht
heeft die cardenael van valoot
hy is ionc ende van magen groot
nv heeft hi een cobijn
ende hi is oec also in schijn
bouen allen dingen lief ende weert
so wat hi aen hem begeert
dat vercrijcht si alte licht
siet neue dit is mijn nycht
ende dair bin ic so wael mede
dat sy altoos mijn bede
doet vorderen so wat ic begeer
doch neue bid ic den coninc mynen heer
om hulp dat v recht gesciet
jc weet wel hi en weigert my niet
ende trecht is elken swair genoech
heer coninc doe ic dit hoorde ic loech
mit groter bliscap quam ic haer
ende heb v geseit alt waer
mach yement enich ander dingen
mit goeden tugen op my bringen
als men billix sel doen enen edelen man
lat my na recht beteren dan
off willen sijs my doen geen verdrach
men set my velt ende dach
ende enen goeden man tegen my
die my gelijc geboren sy
ende laet ellic dair sijn recht bekynnen
welc die eer wynt men laetse myt mynnen
dit recht heeft hier altoos gestaen
dair om en latet nv niet vergaen
ouer my alst is nv ouer mijn
het mach hier namaels een ander sijn
dat recht en doet nyement ongelijc
sy swegen al arm ende rijck
doe dus coenlic sprac reynaert
dat conijn was zeer veruaet
ende die roeck si en dorsten niet spreken
ende sijn beide wtten houe gestreken
ende spraken doe sy opt rwm waren
god geef dat sy qualic moeten varen
dese valsche moordenaer fel
hy can sijn loosheit cleden so wel
recht off ewangelien waren
hier off en weet nyement twaren
dan wi souden wijt dan betugen
tis beter dat wi nygen ende bugen
ende wie dair tegen hem om vochten
want wi ons niet verweren en mochten
hy is so quaet alwair dair viue
der onser hi beroofde ons vanden liue
doe was ysegrim te moede wee
ende brwn doe van toorn sijn dese twee
wtten houe ontrumen sagen
die coninc sprac wil yement clagen
die coom voort ende laet ons horen
hier quam dair ghister soveel te voren
wair sijn sy nv reynaert is hier
heer coninc sprac dat felle dier
sulc claecht zage hi sijn aduersarijs
hy sweech der clage en dat dit wair is
mer ic lampreel ende carbout
die my voor v so mennichfout
belogen hebben dair ic niet en was by
mer doe ic quam doe vlogen sy
sy ende dorsten by haren worden niet bliuen
dair om soudmen loze katyuen
gelouen van al datsy spraken
dair soude veel misual off laken
nochtan heer coninc hadden sy
genade ic segget sonder twy
by uwen bode aen my begeert
hoe gern dat sy my hadden gedeert
jc had hem vriendelic vergeuen
want ic en wil in haet niet leuen
noch clage noch wrake op mijn vianden
mer ic settet gode in handen
hy selt wel wreken als hem dunct goet
dat set ic vast in mynen moet
die coninc sprac reynaert gi zijt
jnt herte al verblijt
ende gi zijt in groter mvten
jst v van bynnen off van buten
heer ic waent noch nergent naer
also slecht off also claer
jn v staet als gi wt met
jc moet v seggen wat my let
op v eer gi enige meerre kijff
aen my bewijst myt herten stijff
my te doen noch meerre confuse
doe gi waert wt mynen huse
ende ict v al had vergeuen
die quaetheit die gi had bedreuen
ende ghi scerp ende staff
van my ontfenct die ic v gaff
op dat gi ouer zee sout varen
ende v van allen sonden zout claren
ende voort aen leuen in goeden staet
doe gi my seynde onreyn quaet
die scerpe weder ende kuwerts hooft
dair in so waerdi so verdooft
dat gi my dorst doen sulcke scande
het was een onbequaem offerhande
enen knecht te seynden synen heer
hier tegen en weet gi geen weer
want selue die cappellaen bellijn
most hier off die bode sijn
diet ons al seide hoet verghinck
alsullic loon als hi ontfinck
om dat hi die boodscap dede
seldi oec ontfangen mede
off my sel rechts ende wet ontbreken
reynaer en weet nv wat spreken
so doorzeer wart hi veruaert
hem dunct het gaet al achterwaert
ende al sijn raet en baet hem niet
ontfermelic staet hi ende siet
bleeck van verwen wart hi gedaen
hi en weet niet wat bestaen
hy sach dair veel van sinen magen
die alle swegen hoorden en zagen
mer nyement en boot hem noch die hant
die coninck sprac segt loos calant
si di nv stom en spreect ghi niet
so stont hi in groot verdriet
hi had quader dant hem dochte
hi versuchte hem onsochte
dat sijt hoorden altemael
dat behageden brwn herde wael
ende ysegrim dat sy loegen
vrou rukenau en doch niet wel voegen
reynaerts moeye die apynne
dese was mitter coninghinne
wel gemynt ende liefgetal
dat was reynaert goet geual
dat sy dair was op die stont
want hair was mennige wijsheit cont
ende si dorst wel spreken daert was te doen
sy was sterck cloeck ende coen
men ontsachse wair sy quam
heer coninc sprac si en weest niet gram
wanneer dat gi te recht sit
want uwer edelheit en vuecht niet dit
so wat heer dat gramscap draecht
dair ist recht al wt geiaecht
een heer sel hebben altoos discrecie
dats der rechter wijsheit specie
mi sijn die pvnten van recht wel cont
bet dan die sulcken die draget bont
want ic dair so veel off heb geleert
dat ic dair in was gefundeert
een verheuen meyster in loye
men maecte my een letter van hoeye
jnt spaeus hoff door mijn weerde
dair ander beest lagen opt eerde
oec had ic altoos die voorsprake
als ic te doen had enige sake
om dattet myt recht my was cont
senica sprect ons wt synen mont
een heer sel recht doen ouer al
nyement hi oec beswaren sal
dien hi gegeuen heeft geleide
buten recht off buten besceide
men sel trecht door nyement meyncken
wilde ellic hem seluen bedencken
van den genen die hier staen
wat hi bedreuen off gedaen
ende noch doet alst valt bi tiden
hy soude te bet myt reynaert liden
ellic ken hem seluen dat is mijn raet
wie is hier die altoos vast staet
hy en valt zomtijt ende gelijt
die nye en myste tot geenre tijt
die is heilich ende zeer goet
bi rade te beteren als hi mysdoet
dats menschelic ende is dic geplogen
mer sonder beteren mysdoen ten wil dogen
dats duuelic leuen en sonderlinc quaet
merct wat dair gescreuen staet
jnder ewangelien less
estote misericordes
weest ontfermich noch staet dair meer
nolite iudicare
et non iudicabimini
oordelt nyement so en sel dy
selue oordel liden geen
dair staet oec hoe die pharizeen
jn ouerspel vengen een wijff
sy wildense stenen ende nemen tlijff
onse heer vraechde wat sy rieden
hy sprac so wie van v lieden
hem seluen kent van sonden reen
die warp op hair den eersten steen
doe vlogen si alle ende lietense dair
want sy en waren niet van sonden claer
ljcht mochtet hier sijn also
sulc ziet in eens anders oge een stro
die selue in sijn oge een balc heeft
tis mennich die ouer een ander geeft
een ordel ende hi is selue die quaetste
al valt een dicke ende hi int laetste
opstaet ende te genade coemt
dair om en is hi niet verdoemt
god ontfaetse die sijns begeren
ende nyement den anderen condempneren
al wist hi wat van sijn gebreke
hi en dede eerst off sijns selfs bleke
reynaert mijn neef en hads niet te quader
want sijn vader ende sijn oudevader
hebben altoos in meerre loue
ende bet gedaen te houe
ende beter geheten dan ysegrim
noch brwn noch alle die mage sijn
het was een ongelike snede
dair van eren ende van wijshede
was te besigen mijn neue ende sy
mer die werelt duncket my
nv al verloren ick en weet hoet gaet
die scalc risen in horen staet
biden heren my valschen treken
ende die goede warden versteken
die dueget eer ende wijsheit plien
jc en can niet wel gesien
hoe dattet lange sel mogen staen
vrou had hi v so veel misdaen
als hi my doet het wair my leet
jst wonder dat jc hem bin wreet
dat hi mijn geleide dus breken
en hoordi niet wat clagen sy op spreken
van verradery moort ende dieften
heb di hem so vecoren in lieften
ende hi dunct so goet so goet so claer
so setten op een outaer
en doetten voir een sant aenbeden
mer hi en leeft niet op die werlt heden
daer enich duecht off wet in waer
ghi moget dair veel off zeggen nyemaer
men en selt int eynd so niet vijnden
hy en heeft oec nyement die sijns bewijnden
hem en wil helpen maech noch vrient
also heeft hijt ouer al verdient
dair om so heeft my vreemt van v
ende nye en hoord ic sonder nv
dat hem yement van enich dinck
bedancte dair hi mede om ghinck
hy strijct altoos sinen steert
heer ic hebben lieff ende weert
ende oec weet ic van hem mede
een grote duecht die hi v dede
jn uwer tegenwoordicheit onlanck
des gi hem doe wist groten danck
al ist nv myt v aldus om geslegen
dat swaerste moet noch meeste wegen
een sel sijn lieff mynnen te maten
ende sijn leet te zeer niet haten
gestedicheit vuecht wel den heren
tis misselic hoe die zaken verkeren
men sel den dach te zeer niet
louen noch laken eer men ziet
dat hy ten auont is comen
goet raet can dic den genen vromen
die hem vlijt dair keret an
ouer tween iaren quam een man
hier tot uwen houe een serpent
om een oordel dat onbekent
v was ende alle v rade
dat serpent stont tot synen scade
aen enen twn daert door waende gaen
wart biden halse in een strick geuaen
daert vmmer tlijff soude hebben gelaten
mer dat die man tot sijnre baten
verbi soud gaen ende zach hoet stoet
daert zeer opriep al myt oetmoet
dat hi hem holp dair wtter noot
off het soude dair bliuen doot
den man verdocht sijn verdriet
looft dattu my niet
venijnden en selste nochte scaden
jc sel di wtter noot ontladen
dat serpent was des bereet
ende swoer hem enen dueren eet
niet te scadigen in eniger saken
doe loste hijt wtten ongemake
ende sijn een stuck te samen gegaen
doe wart dat serpen beuaen
mit groten honger so beseten
want het en had in langer tijt niet gegeten
so dattet waende bliuen doot
ende mit dien na den man dattet scoot
ende wilden ende eten dan
mit groten anxt onspranc die man
wt synen slaep ende sprac wat wilstu
mi verderuen en hebstu nv
vergeten die trouwe die ic di dede
dair du my gaues dijn zekerhede
dattu my niet soudste misbieden
dat serpent sprac voor allen lieden
mach ic verandwoorden dat ic doe
want hongers noot dwinct my dair toe
lijfs noot brect alle wet
die man sprac macht niet vallen bet
so geeft my doch so lange vry
dat wy yement vijnden die wy
daer wi onse reden vertrecken al
ende wiemen dan wisen sal
jnt recht na onser beider boete
dat hijt behoude ic bins te moete
sprac dat serpent dus gingen sy te samen
so lang dat hem te moete quamen
die roeck ende slijndepier sijn soen
hair reden vertogen sy zeer schoon
carbout wijsde totten man
hy had dair oec ghern geweest an
mit synen soen ende hem gesaet
dat serpent sprac ten man hoet staet
heb ics niet gewonnen hoe dunct v
die man sprac hoe soud comen nv
een rouer te wisen enich woort
dat rouen hem oec toe behoort
ende oec en mach een niet wisen alleen
laet ons drie off vier gemeen
horen spreken die hem rechts verstaen
laet dan gaen daert sculdich is te gaen
jc hebt nochtan quaet genoech
dat serpent myt des ouerdroech
ende gingen echter so lange stonden
dat sy den beer ende den wolf vonden
die sy alle hair zaeck seiden
aldair wijsden sy onder hem beiden
dat serpent den man soude doden
want hongers dwanck ende lijfs noden
brect alle ede ende alle ende alle trouwe
die man had vaer ende groten rouwe
doe hi dit hoorde van sinen liue
dat serpent spranc na hem zeer ryue
het scoot wt sijn venijn
die man ontspranc myt groter pijn
ende sprac gi doet my onrecht groot
dat du dus stacs na mynen doot
du en hads geen recht dair toe gehat
dat serpent sprac wair om segstu dat
het is di twewarf gewijst tegen
dat vanden genen die selue plegen
te moorden te stelen ende te rouen
aldat sy sweren off gelouen
dat en houden sy myn noch meer
mer voorden coninc onsen heer
leit my dair in sijn hoff
dair beroep ic di hier off
ende dat moochstu weigeren niet
ende wat my dair gesciet
dat wil ic dulden ende dogen
ende geen weer dair tegen pogen
brwn die beer ende ysegrim
seiden totten man dit sal sijn
dat serpent en sel niet bet geren
ende meende quaemt int hof ons heren
dattet al soude gaen na hare loue
voor v heer ist v yet te hoge
des wolfs kijnder ist die veel mogen
ydenbalch ende selden sat
quamen myt haren vader om dat
sy den man meed souden eten
want si van honger lude creten
dat gi hem huus ende hof verboot
doe stont die man in groter noot
ende riep om groot genade
hy claechde hoe hem tserpent woude scaden
dien hi so grote duechd dede
ende bouen trouwe ende sekerhede
dien hi van hem had ontfaen
dat serpent sprac ic en heb niet mysdaen
des ga ic aenden coninc al bloot
want dat dede liues noot
dat bouen allen node gaet
ghi coninck ende al v raet
waert hier zeer mede begaen
want v coninclike edelhede
ende oec v rechtueerdichede
sach aen die trou vanden man
ende en wout dair niet comen an
dat hi den doot dair om lede
want hijt op geloue dede
want men sel billix houden trouwe
ende vander ziden siet men nouwe
die noot drijft alst gaet aenden liue
heer dus haddi groten kyue
dair en was nyement int hoff
diet beste recht wist hier off
mer dair waren sulc die myt willen
den man gern hadden helpen villen
haddet also mogen gaen
jc zie noch hier die sulc staen
jc weet wel wat sy doe seiden
ten leste doet tot genen besceiden
en conde comen wat sy rieden
dedi reynaert mynen neef ontbieden
dat hi die sake soude verclaren
des was hi bouen alle dier waren
ghehoort ende bet gelooft voor v
reynaert sprac gi moet ons nv
dit sceiden na dat beste recht
wi volgens al hoe dat gi segt
want gi weet den rechten gront
reynaert sprac heer my is onkont
hoe ic dit na haren worden dele
van horen seggen liecht men vele
mer sage ic dat serpent staen
jn sulker noot also geuaen
als het stont doe die man vant
dair hijt loste ende ontbant
mi dunct dat hi den recht misdede
reynaert wi volgens uwe rede
hier is nyement diet verbeteren kan
dit deed die heer doe ginck die man
mit v ende dat serpent mede ter stede
dair hijt eerst vant in die droefhede
jn allen schijn dat hijt doe vant
als hijt eerste staende vant
also reynaert had geheten
doe seit gi reynaert laet my weten
hoe dunct v best dat men dit sceide
reynaert sprac nv sijn sy beyde
ellic so sy waren te voren
sy en hebben gewonnen noch verloren
nv wijsic heer volcht des my
dat die man mach wil hy
dat serpent lossen als hi dede
ende ontfaen des sekerhede
want hi des bleef ongescaet
ende meent hy dat hem tegen gaet
so wijs ic dat hi wel mach gaen
dair hi wil en latent staen
gebonden so als hi ten eersten mochte
wantet ontrouwe aen hem sochte
ende hijt halp wt sulker vrese
nv dunct my recht oordel wesen
dat die man heb die koore
also wel als hi had te voren
sjet heer dit oordel docht v goet
ende al v raet die bi v stoet
voclchdens ende prijsdent reynaert
die man ghinc henen sijnre vaert
quijt ende vri ende dancte v zeer
aldus verwaerde reynaert v eer
als een trou vrient doet synen heer
wair heeft ysegrim of die beer
v so veel eren ye gedaen
sy connen wel bulen myt hoy slaen
ende scoon boffen ende blasen
ende als sy zwellgen mogen ende asen
die vette morseel ende die goede spise
so sijn vroeder dan die wise
salomon off aristotiles
so is elken eens lewen moet gewes
van coenheit ende van hoger daet
mer als sy comen dair die noot aen gaet
so sijn sy die eerste die dair wiken
die scamele moeten dan voorwart kyken
ende verwaren die afterhoede
och heer dit en sijn geen vroede
dees verderuen volc steden ende lant
sy en rueken niet wes huus dat brant
des sy hem biden colen wermen
al dat sy houden ofte schermen
dats haers selfs baet ende geuoech
men vijnt deser meer dan genoech
mer voor dees en plagen
reynaert niet off sijn magen
als ander slapen so zorgen sy zeer
om haers heren vordel ende sijn eer
om wise vonden ende nauwen raet
dat groten heren dicwil baet
meer dan cracht ende ouermoet
ende gelijc reynaert doet
al en heeft hijs nv genen danck
men sel noch vernemen omlanck
wie best vordel weerdich is off sy
van synen magen heer alsegdi
dat si en verscuuen ende versteken
om sijn loosheit ende sijn treken
dat woudic dat een ander sprake
dair off soude comen sulke wrake
dat hem soud dencken alle sijn dagen
mer heer v willen wi verdragen
ghi en moocht ons niet myspreken
wair yement die tegen v woude steken
dat wair myt werken of myt talen
dat wouden wi v so helpen verhalen
dat men soude seggen dat wi dair waren
wi en plegen ons niet veruaren
dair wi camspel hebben mogen
heer ic moet v vmmer togen
by oorloue reynaerts mage
die lijff ende goet bi hem souden wagen
en lieten sijn niet door v bedwanc
hem is die mennige na belanc
dies niet en lijt in openbaer
mi seluen maec ic voor een maer
jc bin sijn moey al bin ic een wijff
jc soude mijn goet end ooc mijn lijff
by hem setten had hi noot
dair toe heb ic drie kijnder groot
vol wassen van liue sterc ende coen
die ic voor hem set had hijs te doen
eer ic hem liet verderuen
nochtan soud ic lieuer steruen
dan ic se voor mijn dode sage
so grote liefte ic tot hem drage
dat eerste is biteluus mijn kijnt
dien heb ic altoos gemynt
want nye en sachmen enen so cloeck
een out vuyl hemd of een broeck
dat nadich is myt veel knopen
dat te besien ende ouer te lopen
ende te zueren vanden gaudynen
rybauden boeuen ende cockynen
hebben dair zeer vercoren om
sy geuen hem apel haerre som
die sy gecrigen ter luden huus
so gaet weder biteluus
die hair tande dair door steken
also sise door cloyen ende door beten
ende latense rotten ende ongedwogen
so groeyen si die dair sitten plogen
dat sise mitten nagelen verdriuen
ende sleters ende wel te stucken wriuen
hier kanse mijn soen so wel of claren
dat sy sijns wel ontbaren
ende brengen hem totten meerre baet
dair crijcht sijn brueder of toeuerlaet
sijn ander soen heet vuyl romp
want hi is van synnen so plomp
ende so slecht van synen dingen al
hy en kent nau wit voir root smal
hy soude dick liden groot gebrec
mer biteluus vult hem den beck
mitter spisen die men hem geeft
doch een grote duecht vuyl romp heeft
dats dat hi is so vreenthout
ende van herten oec so bout
dat hi bi synen vrient sout bliuen doot
eer hi hem ontginck ter noot
hier om heb icken v zeer gemynt
een dochter is mijn derde kynt
die ic lieff heb heet hatenet
dese weet ic oeck wel haer wet
ende is voortgaende inder neringen
op hoofd dien node scheert geringen
mit langen hair ongedwogen
dese dienst megen des gern plogen
die lieuer dansen inden nacht
en smorgens slapen lanck en zacht
ende tot alre ledicheit hem bet voegen
dan dat sy hem kemden ende dwoegen
ende latent verwoeyt groeyen vol neten
diet door wroeten ende door steken
so gaen sy clouwen ende wriuen
nochtan en connen sy se niet verdriuen
mer sy biten veel te onsochter
so comen sy tot haer neet mijn dochter
ende doen off huue ende caproen
dese can hem best baet doen
want sy is myt gripen snel
hier om plegen sy ze wel
mit apelen peren broot ende noot
veel meer danss hem is noot
dat deylt hi vuyl romp synen broeder
dit zie ic gern ic bin hair moeder
dat sy malcander sijn dus trouwe
doe riep ic tot hair rukenouwe
ende sy gingen bi hair staen
elc was lelic als barlebaen
groot als hair moeder ende niet mynder
wellecoom seit lieue kijnder
staet hier bi uwen neeff reynaert
doe sprac si coomt al herwaert
die reynaert bestaen ende my
laet ons den coninc bidden dat hi
hem trecht vanden land doe hier
tot hair so quam mennich dier
die dus myt enen snellen trade
mit synen wiue vrou lupelkaerde
dat eenkoorn ende dat mvshont
die fluwijn dat maerter bont
die beuer ende sijn wijff oerdegaelle
die genette ende die oostraelle
die bunsing ende dat forreed
dese twee waren reynaert eerste leed
want sy gern hoenre eten
die otter soude hem node vergeten
ende panthecrote sijn wijff hem by
nochtant waren die beuer en sy
reynaerts vianden dair te voren
mer sy en dorsten niet verhoren
vrou rukenau want sy ontsagen
oec was sy thooft van synen magen
wijs van rade ontsiende zeer
dair quammer twijntich ofte meer
by reynaert door hair lieue
vrou aelcrotte ende quantes kyeue
hair twee zusteren quamen mede
die wezel die egel ellic selue dede
dat hermel ende die vledermuys
hoe wel ontfenckse biteluus
ende sijn moey vrou aelcoot
want het waren hair speel genoot
die water rot ende dat water mael
dat fories dat lossen ende nochtan wael
wel veertich die ic niet en can genoemen
die sijn al by reynaert gecomen
rvkenau sprac heer coninck
nv moochdi zien op desen rinck
off reynaert heeft enige magen
heer gi moget ons node veriagen
wy sijn v tru ondersaten
die lijff en goet by v soude laten
wair dat ghijs oec had te doen
al si di machtich sterc ende coen
ons vrientscap en mach v niet scaden
laet reynaert hem wel beraden
op die zaeck die gi hem tijt
en can hi hem onsculdigen nijt
so doet hem houes wet
wy en eysschen niet noch en gheren bet
dit en soud men weygeren nyement
die coninghin sprac ic en doets ghiement
vrou dit seide ic hem ghisteren wel
mer hi was so door fel
dat hi dair na niet horen en woude
die lupaert ende fyrapeel die boude
spraken heer gi moget niet nochtan
veerre rechten dan wisen v man
want woudi myt gewelt gaen voort
als off gi v eer verloort
hoort tael ende weder tael
ende dan beraet v seluen wael
hoe gi recht na tbeste besceit
die coninc sprac dits al wairheit
mer ic was so doer gram
doet my inden mont quam
van kuwaerts hooft ende sijn doot
dat dede my dat ic so verscoot
doch wil ic reynaert horen spreken
kan hy die ondaet van hem steken
die men seit dat hi heeft gedaen
jc laten ghern quijt gaen
ende hi docht myt herten zere
god geef mijnre moeyen eere
sy heeft mijn rijsgen wel doen bloeyen
sy heeft wel aen mijn kar gecroegen
sy heeft my geboden wel die hant
god danck dat sy den vont so vant
jc heb nv enen goeden voet
op te dansen bin ic vroet
jc wil nv selue zien wt mijn ogen
ende brengen voort deel schoon logen
die ye gehoort is ouerluut
om my te helpen self hier wt
doe sprac hi heer coninc o wy
js kuwart doot wat zeg dy
ende wair is bellijn die ram
wat bracht hi v hier doe hi quam
want ic hem drie juwelen gaff
dair ic dat waer gern wist aff
wair dat sy sijn gebleuen
dat een soude hi v hebben gegeuen
ende mijnre vrouwen die ander twee
bellijn en bracht ons myn noch mee
dan kuwarts hooft al ic wilneer sprack
dat ic vlusch op hem wrack
want ic hem dede nemen tlijff
want hi seide self die vuyl katijff
dat hi den raet dair toe had gegeuen
dat die brieue waren gescreuen
die men in die scerpe vant al dair
och arme heer ist vmmer wair
tfy katijff dat ic ye was geboren
sijn dan juwelen verloren
des claech ic mijnre lieuer vrouwen
jc woude mijn hert brake van rouwe
dat ic leue dat is my leet
wat sel mijn wijff seggen als zijt weet
sy sel onvroet wesen op my
also node hengede sy
dat ic die iuwelen hier seynde
nvmmermeer is mijns leuens eynde
en ward ic goet vreent tegens haer
sy sel als si weet voor waer
driuen also groten rauwe
wat neue sprac vrou rukenauwe
wat baet dat gi droeft dus seer
noemt ons die iuwelen hebt genen deer
wy sellense by vrienden raet
wel crigen tsy vroe off laet
des sy bouen der eerden sijn
van onsen meyster akarijn
sel dair om lesen in sijn boeken
wi sellen te ban doen ende vloeken
jn allen kerken dier off weet
tot dat hi dair off doet besceet
het en mach ons niet ontstaen
neen hebt des genen waen
so wiese heeft en sceit dair niet aeff
nye en gaff coninck so riken gaeff
als iuwelen sijn
doch dat hert hebdi mijn
so zeer verlicht myt uwen troost
mer ist dat my god verloost
tot mynen wil wt desen onrecht
dair om dese lose knecht
mit logentael hebben behangen
al soud ic dese werelt door gangen
ende dair om laten tleuen mijn
jc sel weten wair dat sy sijn
mjt eenre geuensder rouwiger clagen
sprac reynaert hoort al mijn magen
jc sal v noemen die iuwele
doch moocgdi seggen dat ic fele
gelucs ende eeren hebben verloren
teen was een vingerlijn noem ic voren
van fynen goude was dien rynck
ende bynnen dat tegen den vynger ghinck
stonte letteren geamelgiert
van sabel ende van azuer vysiert
ende dat hebreeusche namen
jc en condse gespelden noch versamen
want ic die tael niet en verstont
mer een wijs man maecte my des cont
het was meyster abrioen van tryer
hier isser veel die sijn manier
wel kennen hi verstaet alle dingen
tusschen arkeloos ende drongelingen
ende enam ende floorsbergen
jn alle die wildernisse nergen
en is geen dier so sterck so coen
ten is van meyster abrioen
bedwongen als hijt aensiet
ende moet al doen dat hy gebiet
nochtan en looft hi niet aen gode
mer het is die beste iode
diemen in der werelt vijnt
crude ende gesteente hi wel kynt
hair virtuten ende wat dat sijn
jc liet hem sien dit vingerlijn
hy seide my dat drie namen
eerst wtten paradise quamen
en datse seth synen vader brocht
doe hi den ontfermigen oly zocht
so wie namen ouer hem draecht
hy blijft altijt ongeplaecht
vander temptatien ende vanden quaden
donre blixom mach hem niet scaden
touery noch alfs gedroch
meerre lude duecht leytter an noch
hy en mach niet verderuen van coude
al lage hi nact in enen woude
al moeder naect op een velt
drie wijntersche nacht aen een getelt
al vroost ende weidet wtten noorden
so grote cracht hebben die woorden
jn orconde meyster abryoen
een steen van wonderliken doen
stont buten aent vingerlijn
hy en mocht niet verbetert sijn
ende was gedeilt van verwen drye
als root cristal was deen pertye
ende dat blencte so claer
off hi barnenende vuyr wair
also was hi altoos gedaen
so wair een woud by nachte gaen
ende des hi myt hem droech den steen
hy en behoefde lichts en geen
van keersen want hi zach
so wel oft wair schoon dach
mjt sulke gelijc was dander twaer
so fijn ende so door claer
als oft wair gebruneert
so wat mysquamen den ogen deert
off aen den lichaem enich geswel
dat conde dat wt boeten wel
nie dan ment bestreeck dair mede
jn allen hooftzweer ende swairhede
off inden lichaem enich ongesond
die van versumentheit comen cond
van vergiffenisse ende venijn
off enige ziecte die mach sijn
lanc euel gycht ende tysike
fistel kancker ende artike
ende alle siecte sonder die doot
op dat men een luttel fonteynen goot
dair men den witten steen in stack
en dat dranc al ongemack
wort hy quijt cond hi geswelgen
mit groten recht mach ic my belgen
dat ic dus vulic heb verloren
die derde verwe moochdi horen
die was groen als een glas
mer zommich dropel dair in was
gemengt recht als purpur vaer
die meyster seide my voorwaer
so wie dat droege sulcken steen
van synen vianden en souden geen
so sterck wesen off so coen
die hem macht had te mysdoen
ende hi soude alle wege
so wair hi vocht hebben zege
waert bi nachte off by dage
dess hi den steen nuchteren aensage
ende dair toe soude hi liefgetal
sijn mitten luden ouer al
al hadden si hem gehaet te voren
hy soude vergeten alle toren
ende droech hi den steen dat si en sagen
ende en soude hi niet versagen
tegen hondert gewapend te voet
so soude hi blide ende wel gemoet
ende vrolic van herten keren
behoude sijns lijfs ende eren
mer hi most sijn een edel man
dair geen dorperheit wair an
off alle dese cracht en holp hem niet
lieue vrienden nv besiet
hebdi ye in waren wort
van steen meerre cracht gehoort
ende om dat hi was so goet
so docht ic dat my niet en stoet
te hebben so dueren scat
ende had den coninc om dat
mynen lieuen heer geseynt
als een voor den edelsten die men vijnt
ende wanttet al aen hem leit
al onse eer en onse zalicheit
op dat sijn lijff voor allen vresen
te bet altoos bewaert soud wesen
een spiegel ende een kam
die ic ter seluer steden nam
dair ic vant dat vingerlijn
dus wil ict openbaer sijn
dat was in mijns vaders scat
ny en creech ick meer dan dat
ende die woude vmmer hebben mijn wijf
so wel waren sy hair gerijf
dat icse dair niet en mocht laten
die had ic ter eren ende haerre baten
der coninghin geseynt mijnre vrouwe
want sy my vrientscap ende trouwe
ende grote huescheit heeft bewijst
die kan ende mocht niet sijn volprijst
hy was gemaect van een been
end dat was suuer ende reen
dat is geheten panthera
tusschen dat groot jndia
ende dat eerdsche paradise
voir dese beest ende oec hair spise
van verwen is hi also schoon
dat men onders hemels throon
geen verwe en vijnt so diere
panthera en heefs een maniere
dair toe so ruuct hi also zoet
dat sijn lucht can geuen boet
van eniger groter quale
sijn schoonheit ende dat hi ruuct so wale
dat doet mennich dier dat hem volcht na
een scouder been heeft panthera
seer dvn breet ende dat so vast
dat hem deren en mach geen last
ende als men hem dat leuende wynt wt
so blijft hem altoos die virtuut
vander zueter lucht ende roke
ten mach niet rotten noch crigen broke
nvmmermeer tot genen dagen
water vuyr steeck noch slagen
en mach hem niet scaden licht
so hert so vast ist en so dicht
die zuete lucht die dair wt schiet
en soude die mennich louen niet
het heeft al sulke cracht
dat etens noch drinckens en acht
die sijn zade dair by mach wesen
die is alles euels genesen
gesont van herten vri ende vro
dit been is gepolijst also
claer oft wair van suluer fijn
dair toe wit alst mach sijn
van yuorien off bockraen
die tanden die dair aen staen
sijn nauwe te maten ende smal
so slecht off sy waren van glasen al
en tusschen die tand ist velt so breet
datter mennich beeld in steet
van finen goude wel gesmeden
half duuekels lanc en dair beneden
die velde sijn gescakiert
van sabel van kelen geammelgiert
van synoper ende van azuer
ende is die hystorie ende auentuer
hoe venus jvno en pallas
een apel die fijn gouden was
onder hem drien hadden gemeen
ende ellic wouden hebben alleen
alle wijl sy dair om keuen
ten lesten sijns zijs op een bleuen
dat sy aen parijs ghingen
ende hem den gouden appel bringen
dat hi en gaue openbaer
die van hem drien die scoonste waer
buten troyen op die heide
jvno geloofde hem ende seide
die meeste rijcheit te hebben dan
die doe ter werelt had enich man
op dat hi hair den appel wijsde toe
pallas die geloofde hem doe
woude hi hair den appel toe wisen
sy souden hooch in machten doen rysen
dat hi alle sijn viande soude
onder hem dwingen hoe hi woude
venus sprac wat seg di van scat
off van gewelt berecht my dat
js priamus niet dijn vader
ende hector dijn brueder die algader
tlant heeft bedwongen voor ende na
en is niet dijn moeder ecuba
en is troeyen niet dijn die grote stat
jc sel di geuen die meeste scat
den edelsten ende den besten dair by
die in alle die werelt sy
wilstu my voor die scoonste prisen
ende den gouden appel my toe wisen
du selste hebben dat scoonste wijff
die ye ontfenck op eerden lijff
ende vmmermeer gecrigen sal
so bistu rijck bouen al
so clymstu allen heren bouen
dats een scat die nyement can vollouen
want reyn vrouwen scoon ende goet
die connen sterken mannes moet
ende verdriuen alles herten leyt
sijn doen plegen scamelheit
sy doen duecht ende wijsheit keren
parijs hoorde hair presenteren
sijn hert wart in groter vroude
hy bad dat sy hem nomen woude
die scone vrouwe wie sy wair
venus sprac ic seg di wair
des conincs wijff van grieken helene
scoonre vrou en leeft nv gene
edel zedich  rijck ende wijs
doe gaff hair den appel parijs
ende seide dat si die scoonste waer
hoe hi helenen creech dair naer
ende namse den coninc menelaus
by hulpen der godynne venus
ende brachtse te troyen bynnen
dat grote solaes der herten mynnen
dat sy twee te samen dreuen
gout dair myt beelden op gegeuen
dair men bi mocht boecstauen gereet
van ellic dinck dat ondersceet
nv hoort van dat spiegel goet
dat glas dat dair in stoet
dat was schoon ende onmaten claer
dat men dair in sach ver ende naer
al dat op mijl na gesciede
wast aen beesten off aen liede
van dingen die men weten wilde
ende die oec voorden spiegel hilde
sijn aengesicht ende hi dair in zaghe
had hi sproete smette off vlage
op sijn oge peerle off twitte
vluys ofte cobe oft ander smitte
dat genas hi claerlic al
so groot virtuut so groot gheual
dat had dat spiegel glas in hem
jst wonder dat ic mysmoedich ben
te verliesen so groten vont
dat hout dair dat glas in stont
was licht ende vast ende heet eetijn
het soude ewelike sijn
eert rotte ende wormstake
ende om dese selue sake
dede die coninc salomon
synen tempel bynnen doen
mit desen hout al om gecleden
om sijnre groter reynicheden
men prijstet beter dan enich gout
het is gelijc elenushout
die wilen die coninc trompaert
off had gemaect dat houten paert
om lieften des maradigas
dochter die so schoon was
op dat hise waende wynnen
dat peert was so gemaect van bynnen
so wie dair op sat ende hijs begeerden
hy voer henen sijnre veerden
hondert mylen bynnen eenre vren
dat quam tot scerper auentueren
cleomedis synen soen
want hi en woude nie gelouen die goen
dattet houten peert had sulken macht
hy sat dair op ende besacht
want hi was moedich ende koen
ende geerde hoge dade te doen
om der werelt prijs te ontfaen
crompaert dreide om enen weruel saen
die in des borst te voren stont
doe hief peert op wt vryen gront
ende voir ter veynster wt vander zael
eer men een pater noster soude lesen wael
hy seide hi was tien mylen ver
clemoedes was droeue ende er
hy en waende nummermeer keren
die hystorien dair off ons leren
wat groter anxt dat hi leet
ende hoe ver dat hi reet
op dat hi lemus houten paert
eer hi vernemen conde den aert
hoe ment weder keren dede
hoe ment daelde ende op voer mede
doch doe hijt wist so was hi vro
en dit quam meeste deel so
bi des edels houts cracht
dair sulcke kunst was in gevracht
ende al des gelijcs so was
dat hout dair op stont tspiegel glas
ende was oec ander haluen voet
breder dan dair dat glas in stoet
buten om gaende alront
dair mennich hystori vreemd in stont
dat my te seggen wair te veel
van goud van sabel ende van keel
azwer suluer ende synoper
dese sess verwen waren proper
dair in gewrocht daert behoorde
ende onder ellic hystori die woorde
gegreuen ende geammelgiert
wat ellic bedude so wel visiert
ende ten was nye spiegel na mynen waen
jnt eerst stonter gemaect aen
van enen peerd sterck ende vet
dat seer myt nyde was besmet
op enen hert die liep int wout
so licht so snel dat mennichfout
den peerd die op wies den toren
om dat hi altoos liep voren
en hette niet cond verswellen
hem dochte het soude hem neder vellen
al sout hem dair om raden we
jc wil v seggen noch voort mee
het ghinc ende sprac hem aldus aen
hadstu enen hert geuaen
die ic di wel soude wisen
di soud dair grote baet off rysen
sijn hoornen sijn vleisch ende vel
dat soutstu vercopen wel
die herde sprac nv segt my dan
hoe sellen wi dair comen an
dat peert sprac sit op ic sel di dragen
en laet dair ons om varen iagen
die herde sat op ende sijn versien
dit hert voor hem ghinc vlien
want hi was licht ende snel
ende ontliep dat peerd wel
si iaechden so lanc tpeert wart mat
ende sprac totten man die op hem sat
jc wil my rusten nv sit off
jc bin so moede gyff my oorlof
die herde sprac ic heb di geuaen
du en conste my nv niet ontfaen
jc heb tuegel ende sporen
jc dwing di alstuut gesworen
nvmmer en moetstuus hebben danck
siet heer hoet peert hem seluen dwanck
ende vinck in sijns selfs net
hoe mach een sijn geuangen bet
dan die om synen fellen nijt
hem seluen so vaet dat men hem rijt
sulc pijnt zeer om sijns selfs scade
ende het loont hem seluer almyt quade
het stont dair tot eenre stont
een ezel waren end een hond
onthouden myt enen riken man
die den hont seer lieff gewan
die hont spranc op ende queecte sinen staert
ende lecte sijn heer omtrent sinen baert
dit sach die ezel boudewijn
die zeer deerde in therte sijn
ende sprac hoe macht wesen
wat ist dat mijn heer aen desen
vuylen catijff heeft versien
die ic nvmmer orbair en zie plien
dat hi hem lect ende op hem sprinct
mer my die men ten orber dwinct
die sacken te dagen te lopen te driuen
hy en soude niet myt hem vyuen
den arbeit doen in enen iaer
die ic in eenre weeck volnaer
nochtan sit hi by mynen heer
ter tafel ende crijcht al sijn begeer
van been te clvuen van vetten telyuren
ende my en mach anders niet gebueren
dan dijstel netel ende scerpe kaerden
ende des nachs te leggen op die aerde
sonder stro ende sonder letier
dit is in my seer cranck bestier
jc en wils niet langer dogen
jc wil om mijns heren wil pogen
te verweruen ende wesen sijn vrient
en dienen hem als die hont hem dient
mittien so quam sijn heer sijn weert
die ezel hief op synen steert
mit synen steert dat hi spranck
hy bleerde hi green hi sanck
mit synen vorsten voeten voren
vedelde hy sijns heren oren
dat hi hem maecte grote bulen
hy scoot gereets mitter mulen
ende wilden cussen aen synen mont
also hi had sien doen den hont
doe riep sijn heer myt eernste groot
help help desen ezel slaet my doot
doe quamen die knapen toe gescoten
mit stercken stocken ende myt groten
en sloegen so wtermaten
dat hi sijn lijff dair waende laten
doe liep weder op synen stal
ende at dijstel end had ongeual
netel kaerden ende gras
ende bleeff een ezel als hi was
die een anderen sijn veluaren vergan
dat hem niet en cost nochtan
ende al wair hi inden staet
des geens geluc dien hi haet
het soude hem recht so wael vuegen
als myt lepelen teten der suegen
dair om is die beste raet
datmen den ezel den ezel laet
dijstel eten ende dragen den sack
hy en can hem vuegen in geen gemac
al deed men hem oec duechd en eer
hy pleecht altijt sijn oude leer
wair ezels crigen heerscappien
dair siet ment selden wel dyen
want si op nyement off roeken
dan hairs selfs bate zoeken
nochtan rysen sy alle dage
jn machten dits dat ic meest clage
ende betvoort stont dat mijn vader
ende tybert gingen te gader
ende hadden gesworen by haer trou
dat sy om weelden noch om rou
niet van malcander en souden sceiden
ende wat sy cregen onder hem beiden
dat souden deilen ten haluen ongetelt
doe sagen sy comen ouer tfelt
jagers gereden myt veel honden
sy liepen in velt al dat si conden
als die hairs lijfs hadden vaer
tybert reynaert gi segt my waer
hoe sellen wi best mogen vlien
die iagers hebben ons versien
weet gi enige goeden raet
mijn vader die groot toeuerlaet
aen hem vermoede op sijn gelof
dat hi lem niet en ging off
door genen noot sprac tybert neve
een sac vol raets ic ons wel geue
die weet ic wel heb wijs te doen
bliuen wi bi een als heelden koen
wy en dorren iagers noch honde duchten
tybert die began hem te versuchten
ende sprac reynaert wat baet
jc en weet niet dan enen raet
dair moet ic op nemen goom
doe clam hi op enen boom
bouen op ouerste onder die bladen
dair en mocht hem nyement scaden
ende liet mynen vader alleen staen
jn groten anxt sijns lijfs beuaen
want die iagers ende die honden
setten hem na al wat sy conden
men blies den hoorn men riep slach
ende doe die cater tybert dit sach
hielt hi sijn spot myt hem ende sprack
wat reynaert ondoet nv uwen sack
dair al die raet in is het tis tijt
gi die so wijs geheten zijt
bescud v seluen off v naect toren
dit most nv mijn vader horen
van dair hi hem meest toeverliet
en dien dus iamerlic verriet
so dat hi vol na bleef doot
hy liep ende myt vresen groot
so zeer dat hem dat sweet wt brack
en sijn mael van achteren leet groot ongemack
om dat hi te lichter soude wesen
nochtan en mochtet niet baten in desen
want die honden waren hem te snel
en souden hem hebben gebeten int vel
mer dat hem die auentuer dat
goste dat hi dair vant een gat
een out hol in die eerde staen
dair croop hi in ende is ontgaen
den honden ende die iagers mede
dus hielt tybert sijn zekerhede
die hi hem loofde die lose droch
och hoe veel vijntmender noch
die luttel achten wat sy louen
op dat sy haers willen comen bouen
ende off ic tybaert noch hier om haet
waert onreden off onmaet
mer neen ic heb te lief mijn ziel
nochtan sage ic dat hem misfiel
aen lijff aen goe  off aen eren
jc ducht het en soude my niet deren
op dat een ander deed dan ic ter tijt
nochtan en wil ic hat noch nijt
tot hem dragen ic wilt om god vergeuen
mer noch en ist niet wt gewreuen
jn mijn hert also claer
dair en staet in mennich haer
van ongunsten alst my coomt te voren
doch dat doet dat vleysch
dat dicke op reden vecht
en doet wil gaen voer recht
daer stont vanden wolf oec mede
die sijns dancks nye goet en dede
hoe hi eens op een heide wilt
vant een doot peert geuilt
mer dat vleisch was al op geten
doe ghinc hi biten grote beten
aen die beenre die hi in swalch
drie vier teuens in sijn balch
want hi had den honger groot
so gierich was hi dat hem scoot
jn been dwars in sijn keel
dair hi om leet smerten veel
hy socht al om meysters vroet
ende geloofde hem groot goet
dat hem beterde sijn mysual
ten lesten doe hi ouer al
sochte ende geen baet en vernam
aen enen craen dat hi doe quam
die enen langen hals had ende vet
die bad hi dat hi sijn gebrec
beterde hi sout hem wel lonen
ende het soude hem ewelic versconen
die craen hoorde hoe scoon hi boot
ende synen hals in sijn stroot
ende tooch hem been wt synen beck
die wolf vergifte mytten streck
wopen riep hi du doets my wee
jc vergeeft di en doets niet mee
jc en wouts niet van enen anderen liden
jsegrim nv ganc di verbliden
sprac die craen gi zijt genesen
nv geeft my dat mijn sal wesen
die wolf sprac nv hoort desen geck
jc bin seluer aent gebreck
ende hi wil van my goet hebben toe
hy en denct der duecht niet die ic hem doe
want hi stac sijn hooft in mynen mont
ende ic liet hem wt trecken gesont
ende heeft my dair toe zeer gedaen
en soud dair dan yement of baet ontfaen
so wair sy my mit allen recht
eens lonen scalcken haren knecht
den genen die hem ducht bewisen
wair men den scalc laet risen
so gaet te niet recht ende eer
het is mennich die enen anderen zeer
wil doen ende sijn gebrec verswaren
mer soude hi hem seluen claren
dair om seit men en tis waer
wie scelden wil sel wesen claer
al dit en veel mennich nochtan
dat ic wel genoemen kan
was inden spiegel wel gewrocht
die meyster had veel gesocht
dien maecte was van consten vroet
ende om dat my veel te goet
te houden waren sulke juwelen
had ic se den coninc tot synen delen
ende mijnre lieuer vrouwen ter eren gesent
wair sijn nv die sulke present
op trouwen haren haren heer geuen
dien rouwe die mijn twe kijnder dreuen
om dat spiegel dat was te vele
want sier hem dic myt groten spele
jn plagen te spiegelen ende voor te springen
ende zagen hoe hair stertgens hingen
ende hoe hem hair mwlken stont
ocharmen my was onkont
dat kuwaert was so na den doot
hoe ic hem op trouwen groot
die scerpe gaff myt die iuwelen
jc en wistet nyement bet te beuelen
jc had gewesen op dat lijff mijn
dan hem ende den ram bellijn
het waren die trouste vrienden twee
die ic waen te krigen vmmermee
wopen ouer den mordenaer
jc sel dair noch off weten twaer
al soud ic die werlt dair om door dolen
want mordaet en bleef nye verholen
het mach licht dat hi hier by ons staet
onder den hoop hier dier of weet hoet gaet
waer kuwart bleef al en seit hijs niet
want mennich scalc die loosheit pliet
wandelt dic mitten goeden
dair hem nyement en can voir hoeden
sy connen herde wel haren aert bedecken
dat my meest doet verwecken
dats dat my die coninc onse heer
op loopt dus fellic ende dus zeer
ende seit mijn vader ende ic mede
hem noch den syne nye goet en deden
dit heeft my vreemt van enen coninck
mer hem coomt so mennich dinck
te voren dair hi syn op let
dat hi dat een mitten anderen verget
ende licht is dit aldus gesciet
lieue heer en gedenct v niet
hoe v vader den coninck
leefde ende gi een iongelinck
van tween iaren niet veel myn
dat mijn vader quam hier in
vander scolen tot mompelier
dair hi studeerde der iaren vier
jn recepten van medecinen
ende alle die teyken van vrynen
kende hi so wel als sijn hant
ende alle die crude die men vant
treckende van viscoppen ende laxitiue
die kende hi bet dan suke viue
die grote meisters nv willen wesen
hy was van consten so wt gelesen
dat hi syden ende bont moch dragen
hy vant den coninc in groten plagen
van suucte doe hi te houe quam
dat hi swaer ter herten vernam
want hi en mynde bouen allen heren
die coninck en mocht sijns niet ontberen
so wanneer hi was int hoff
alle die ander hadden dan loff
hy en geloofde nyement voor hem
reynaert sprac hi oec ic ben
die ziecten crijcht so langer so quader
lieue heer coninc sprac mijn vader
hier is een glas maect v vryne
jc sal v dan seggen zekerlic v pyne
also zaen als ic se aensie myt ogen
ende hoe men v sel helpen mogen
mijn heer dede dat hi hem riet
want hi en geloofde doe niet
dair hi meerre geloof op droech
al wast dat hi synt omsloech
aen mynen heer die hier staet
bi quaden geelen bi valschen raet
het geeft my wonder alre meest
dat so verkeerde synen geest
mer het was seker tegens synen doot
hy wart van synnen zeer wonderlic groot
dat hi so raesde ende dutte
heer coninc sprac hi v is nutte
suldi vmmermeer genesen
ende dat moet entelic wesen
eens wolfs leuer van zeuen iaren
hier en moet gi niet me sparen
die suldi eten off gi sijt doot
want v vrijn tuget al bloot
ende haest dair mede voir alle dinck
die wolff stont doe dair aen den rinck
ende hoorde toe ende sweech al stille
mer doe die coninc synen onwille
hem claechde ende sprac her ysegrijm
nv hoordi wel hoet hier moet sijn
v leuer moet my genesen
doe sprac hi heer ten mach niet wesen
want ic weet wel dat wair
dat ic noch niet out en bin vijf iaer
jc heb mijnre moeder horen seggen
mijn vader sprac heer wat mach v leggen
aen sijn woorden doeten spouwen
gi doet wel myt sijnre ouwen
jc sel wel aen die leuer zien
off hi wair seit ende mittien
most die wolf ter kueken gaen
die leuer wart hem wt gedaen
die coninc atse ende hi genas
van allen suucten die in he was
des danckede hi synen vader
ende sijn gesyn hiet hi al gader
dat men voort meyster reynaert hiete
ende op sijn lijff dat nyement en liete
hy bleef voort bi den coninck
ende was gelooft van alle dinck
altoos most hi hem naeste gaen
ende op sijn hooft was gestaen
een scoon fiolen rosen crans
die hem den coninc myt eren gans
gaff ende deedse hem myt eren dragen
nv is dit alte samen ouer geslagen
ende men verget al ouder duecht
die gierige scalken werden verhuecht
en die wijsheit set men achter
des hebben die heren groot lachter
ende dalen so lanc so meer
want als een dorper gier wert heer
ende bouen synen bueren crijcht macht
so en weet selue niet wie hi slacht
hy en kent niet waen hi comen sy
ende om nyement liden en droeft hy
hy en hoort oec nyements bede
dair en volcht die gifte mede
al sijn menich dats brengt hier
och hoe mennich dorper ghier
sijn nv te houe biden heeren
die zeer smeken ende smeren
mer mochten sy haers heren leuen
behouden myt een oor te geuen
si lieten steruen eer zijt gauen
si slachten den wolf die node lauen
den coninc sijnre leuer woude
noch had ic lieuer eer dat ic soude
die coninc steruen ende sijn goede wijff
dat hondert wolf verlorent tlijff
ende het wair oec mynre scade
want wat coomt van quaden zade
sijns dancks doet hi selden duecht
heer coninc dit sciede in uwer juecht
dat uwen vader dat was gedaen
dair bi ist licht v ontgaen
ende oec so hebb ic selue mede
gedaen eer ende huefshede
die doe wel behagede v
al danct di my so luttel nv
mer v en gedencs so ic waen
dair bi ist noot dat ics vermaen
niet dat ict doe om enich verwijt
want ic bin sculdich tot alre tijt
door v te doen wes ic vermach
jc quam gaende op enen dach
mitten wolf her ysegrijm
wy hadden geuaen tesamen een swijn
dat beten wi doot voor tlude garren
heer doe quaem dy van verren
wt eenre hagen ons in tgemoet
ghi gruete ons myt scoonre groet
ende spraect gi twee sijt wellcome
die honger doet my also wee
ende mynen wiue die hier coomt achter
woud di ons deilen ons soud te sachter
te moede wesen van uwen gewynne
her ysegrim sprac biden kynne
ja so dat men nauwe verstont
mer ic riep myt luder mont
ja wi heer al waert veel meer
wie wildi dattet deilt nv heer
dat sel dy wolf heer spraect gi doe
des was ysegrym doe wel vroe
en deildent als hi was gewoen
die een heelft nam hi tot sijn verdoen
end dat ander deel mijnre vrouwen
doe ghinc hi biten ende knouwen
ende haeste hem dat hijt op at
dat oor mitten naes gat
ende half die longen gaff hi my
ende al dat ander behielt hy
aldus toonde hi sijn edelheit
eer men eens credo had geseit
so had hi sijn deel op als gi selt weten
nochtan had hi geern meer gegeten
want hi en was noch niet sat
doe baed gi ysegrim noch om wat
mer heer hi en gaff v niet een koot
doe hief dy op uwen rechteren poot
en sloechten so tusschen sijn oren
dat hem dat fel mochte schoren
vander nasen totten ogen
doe en cond hi niet gedogen
die smerte hi huylde ende bloyde zeer
ende liep wech myt snelre keer
ende brengt ons meer hoe ghijt raemt
ende ziet dat gi v bet meer scaemt
als gi deilt op een ander tijt
doe seide ic heer gebiet ghijt
jc ga myt hem ic weet wel wat
ghi seit ic liep na dat
mit hem hi carmde zeer ende stan
ende croonde hoe qualic hi dair was an
mer hi en dorst niet wel clagen
so lange liep wi te samen iagen
dat wi een vet calf vengen
ende doe ghijt ons saget brengen
lachde gi ende het behagede v wel
reynaert sprac gi zijt snel
ter iacht als gijt v wilt onderwijnden
jc zie gi cont wel wat vijnden
gi zijt goet wt geseynt ter noot
dit calf is vet ende groot
hier moget gi seluer deilre of sijn
jc doet gern seide ic lieue heer mijn
die een helft is v wt te voren
die ander moet uwen wiue toe behoren
pensen leuer dermen ende longen
die sellen hebben v iongen
dat hooft sel hebben ysegrijm
ende die voeten die sijn mijn
doe gi dit hoorde waer di vro
reynaert wie leerde v also
huesschelic deilen doet my verstaen
heer dat heeft dese knaep gedaen
die mitter roder crvnen sit hier
om dat hi hem maecte so fier
huden doe deilde dat swijn
dus was gelopen isegrijm
dat hi creech scade ende scande mede
mit sijnre onhuesscher gierichede
oec dat men wolff noh huden vijnt
die sonder eet ende verslijnt
die geen dair hi ouer mach
hem naect mennigen droeuen dach
die die wolue zaden moet
want sy en sparen vleisch noch bloet
al dat sy vijnden nemen sy mede
wee der landen ende der stede
dair die woluen hebben die ouerhant
sy en sparen vrient noch vyant
so wat sy crigen dat hem genuecht
dat ende mennigerhande duecht
heer heb ic voor v gedaen
die ic v wel soude doen verstaen
en viel die reden niet te lanck
des gi my segt zeer luttel danck
naden woorden die ic van v hoor
my dunct zaech di al dinc wel door
dat gi wel myt my mocht liden
byn ic die ezel die men sel riden
off dat lamkijn dat men eten moet
wair mijn auentuer goet
jc soude ander snodel eten
jc plach goet ende quaet te weten
bet dan sulc ander ende was oec mde
wel gelooft van dat ic dede
jc const voir vrouwen en voor heren
een saeck in setten ende ordineren
dair macht aenlach ende bet voorsien
wat vanden dingen mocht gescien
dair sulc tien daert nv aen staet
men plach genen wisen nauwen raet
te sluten jc en wass dair by
al heeft dat ongeual nv my
aldus onder tnet geuaen
dat blat dat mocht noch ommeslaen
ende dat rat van auentueren
mocht my noch oec gebueren
dat mijn recht ende oec mijn woort
gelijc enen anderen soude gaen voort
want ic en eysch geen verdrach
jst datment my betugen mach
na den recht in enigen broken
jc wil dat aen my sy gewroken
ende seit my yement yet op dat hi
toe mach brengen die set by
nader gewoente vanden houe
heer conic by uwen oorloue
bidic dat v dit genuege
reynaert gi sprect al te gevuege
vwer talen volch ic al
my en is oec niet tot ongeual
cond wi weten wi kuwaerts leuen nam
anders dan ons bellijn den ram
sijn hooft in die scerp brocht
jc laet v quijt van desen gerocht
en ic en wil niet meer op v cronen
lieue heer god moets v lonen
seker gi moget oec wel also
sijn doot maect my so onvro
dat my dat hert dunct versieden
och doe sy beide van my scieden
cuwert ende mijn vrient bellijn
hoe swaer wart dat herte mijn
my docht dat ic beswijmde al
jc meen het was tegen dit ongeual
dat my leider was so naer
alle die meeste hoop die was daer
die reynaerts tael hebben gehoort
van juwelen ende hoe sy voort
dair op storte sijn gelaet
meenden dat was sonder beraet
en dat hi niet dan wair en sprac
sij claechden seer sijn ongemac
synen scaed ende synen rouwe
die coninc selue ende sijn vrouwe
ontfermden sijnre ionck ende oude
ende seiden dat hi troosten soude
ende pijnde hem te zueken die iuwele
want hi hadse geprijst so vele
datter hem zeer die syn op stoet
ende om dat hi hem maecte vroet
dat hise hem beiden had gesant
al quam hem niet in die hant
nochtan hadden sise gern genomen
hadden sy geweten wair aen comen
reynaert die wel die meninge verstont
die weynich goets had in synen gront
sprac god danck v heer ende vrouwe
dat gi my troost in mynen rouwe
jc en sel rusten nach noch dach
noch nyement die ics bidden mach
jc sel lopen ende iagen
smeken bidden ende vragen
die werelt duer die vier hoeken
al soudic ewelic zoeken
tot dat ic weet wair sy sijn
ende ic bid v lieue here mijn
off si waren oec tot sulcker stede
dat mijn cracht mijn bede
niet helpen en mocht dat gi my dan
wilt helpen want het gaet v an
het goet is v ende v toebehoort
te rechten voor rooff offte moort
die leider dair om is gesciet
reynaert des en laet ic niet
wanneer gi weet wair sy sijn
ende gi begeert die hulpe mijn
die sel v altoos sijn bereit
och heer dats alte wel geseit
cond ic noch ic souts v lonen
nv dunct reynaert sijn zaken zeer sconen
hy heeft den coninc tot synen wil
die hem viant was openbaer ende stil
hy denct macht hier dus gaen wt
datter toe was goede gruut
na dien gescepen stont te voren
hy heeft hem allen so veel in doren
luegen geslagen ende doen verstaen
dat hi wel vri waent henen gaen
sonder van yement beroepen sijn
so had hi oec mer ysegrijm
wart toornich ende mysmoedich zeer
hy sprac heer coninc edel heer
si di dus kijnts dat gi gelooft
den losen scalc die v verdooft
mit gevensder logentael gescal
dat heeft my wonder al
jc soud hem tru gelouen spade
hy is van moort ende van verrade
door togen ende men houtet al voir spel
dat sal ic hem bewisen wel
eer dat hi noch sceit van my
mi is lief dat hi hier is so by
sijn liegen en sel hem hier niet vromen
dat hy van my yet can comen
sjet heer dese loze catijff
verriet eens alte zeer mijn wijff
hy deedse eens alte diep waden int slijck
bijt water onder enen hogen dijck
ende maecte hair wijs dat sy den steert
jnt vater staec dair soud ter veert
also veel visch aen biten gi sult weten
sy en soudse niet myt hair vierde eten
sy waende waers die arme dwaes
ende ten buuck toe in die maes
eer sy totten water quam
dair sy doe totten stert in swam
so sy alre diepste conde
dit was in enen wijnter stonde
datse dus bedrooch reynert
want sy hielt so lang den steert
jnt water dat sy dair in beuroos
so wat sy tooch sy en mocht niet loos
wtten yse doe hi dat sach
liep hi dair toe al dat hi mach
ende spranc achter op tlijff
och dair vercrachte hi mijn wijff
sy en cond geweren het hair toren
so hert stont sy int ijss beuroren
dit en can hi niet missaken
want ic vant hem opter braken
also ic liep om mijn beiach
ende opten dijck mijn wech lach
sach ic hem beneden op hair staen
crijdsen lijdsen steken slaen
alsmen pleecht tot sulken speel
och dair leet ic hert zeer veel
doe riep ic reynaert wat doe dy
doe hy so na hoorde my
spranc hi op ende ghinc sijnre straten
jc ghinc tot hair myt droeuen gelaten
ende most int slijc zeer diep waden
ende in dat coude water baden
eer ic dat ijs ontwee gedoste
ende haren steert dair wt loste
nochtan liet zijs dair een groot stick
en dair toe waren sy end ick
wel na doot bleuen van galp
so lude van smert eer ic se wt halp
dattie dorpers dat vernamen
ende op ons gelopen quamen
mit pieken haken ende stocken
ende die wiue myt haren spynrocken
dair riepen sy slaet alle toe
jc en creech nye meerre anxt dan doe
ende dat selue soude oec mijn vrouwe
want wi ontquamen al door nauwe
wi liepen dat tsweet wt brac
dair was een dorper die na ons stac
mit enen pieck die wel was lanck
die deed ons alte groten dwanck
want was sterck ende licht te voet
ten wair dat ons die nacht bestoet
wy waren dair zeker beide bleuen
die lelike quamen myt sterken steuen
hadden ons so gern gesmeten
sy seiden wi hadden hair scaep gegeten
ende boden ons mennigen ramp
dair gingen wi door mennige camp
bewassen myt braem ende biesen
dair mosten ons die dorpers verliesen
ende dorsten by nacht ons niet volgen
sy keerden weder zeer verbolgen
om dat wi also ontgingen
siet heer dit sijn lelike dingen
dits moort cracht ende verraet
dat v scerpelic te rechten staet
reynaert sprac heer wair dit waer
dat ghinc mijnre eren alte naer
god verbiets my dat ment so vond
tis wair ic wijsde hair teenre stond
hoe sy visschen soude vaen
ende enen goeden wech ouer te gaen
een water sonder te treden int slijck
mer si liep so gierichlijck
doe si die visschen hoorden nomen
sy waende niet te tide te comen
sy en hielt wech noch wise
so dat sy beuroos inden yse
dat dede dat sy te lange sat
sy had vissche genoech gehat
had sy myt reden willen liden
diet al wil hebben het valt bi tiden
dat hi van allen missen moet
alte gierich en was nye goet
want nyement en kan den gierigen versaden
doe ic se zach zo zeer beladen
doe waende ic hair te helpen wtter noot
jc hieff ende ic ludse ende ic croot
om dat ic waende wt te boren
mer dat was arbeit verloren
want sy was my alte swaer
doe quam ysegrym aldair
ende sach hoe dat ic croot ende stack
dat hi doe in dorperheiden track
als die quade te doen plegen
aldus so was die zaeck gelegen
ende heer ten wass anders niet dan logen
mer ic meen hem schemerde sijn ogen
also hi ons sach van bouen int dal
dair hi opten dijck sat
hy vloecte my zeer ende swoer bi dat
sijn magen ic soud becopen
doe icken hoorde ginck ic lopen
ende lieten scelden ende dreigen
doe ghinc ic heffen ende wegen
end halp sijn wijff wtten diepen
off die dorpers lude riepen
ende iaechden dat was hem goet
want sy verwermden hair bloet
sy waren anders van coude veruroren
ende wat ic na ofte voren
heb geseit dats al waer
jc en naem aen goude claer
niet dusent merck van goud
ende ic v eens liegen soud
soud ic v liegen lieue heer
dat soude my mysvoegen zeer
dat en sel offt god wil nvmmer wesen
jc genees so ic mach genesen
ende ic sel vmmer seggen waer
jc hebt geplogen al mijn iaer
synt dat ic eerst wijsheit began
ende twiuelde v oec anders dan
van allen dat ic hier heb geseit
dattet yet wair dan al wairheit
geeft my achte dage spaci
jc sel v doen sulke informaci
mit goeden gelouelic orcond
dat gijs my al v leuens stond
wel selt gelouen ende te baroen
wat heb ic mitten wolue te doen
of ander sijnre geliliker katyue
vraecht seluer sinen wiue
dat ic eer seide oft so geuel
sy selt selue liden dat weet ic wel
doe sprac vrou eerswijn
waen reynaert fel quaet cockijn
nyement en can hem hoeden voor dy
du const dijn loosheit so brengen by
ende dijn beraet so wel versconen
dattet di noch qualic sal lonen
jnt eynd al ist dat lange merret
hoe hadstu my eens besperret
ten put dair die twee emmers hingen
die myt eenre poleyen gingen
op ende neder als men woude
du saetste in groter ongehoude
beneden opt water inden enen
jc quam tot v ic hoorde v stenen
jc vraechde di hoe du quaemste geseten
du seitste ic heb so veel geten
visschen al hier inden born
dat my spliten mach die korn
hoe coom ic daer wijst my dat
doe seitstu moeye sprinck in dat vat
dat dair hanget gi coomt hier zaen
ende ic deed doe most ic neder gaen
mer du quames doe was ic gram
ende vraechde hoe dattet dair toe quam
het is der werlt loop spraecstu weder
dat een gaet op ende dander neder
doe sproncstu wt ende ginges henen
ende ic bleef dair allenen
honger ende coud enen haluen dach
dair ontfenc ic mennigen slach
eer dat ic rwmde van daen
moey het dede my onsacht ic waen
gi hads my lieuer dan ic die slage
want gi mocht se bet verdragen
ende onser een mostse vmmer ontfaen
jc leerde v wildijt verstaen
dats dat gi op een ander tijt
te bet op v huede zijt
ende nyement en gelooft te licht
ellic zuect hem seluen om sijn baet
het wair een dwaes die dat vergaet
voort lieue heer sprac eerswijnde
hoe wel seilt hi myt alle wijnde
hoe schoon met hijt voor den ogen
aldus heeft hi my dick bedrogen
sprac ysegrim ende gebracht in scaden
hy my oec eens verraden
totter apynnen sijnre moeyen
dair was ic in groten vernoeyen
ende mijn oor wel na liet
weet voorwair hoet is gesciet
wil hij twair seggen ic laet hem die tael
want ic soudse vmmer so wael
seggen hi en sel my berispen
ja ic ysegrim sonder lispen
sal ic v seggen ende ooc al clair
jc bid v allen hoort dair naer
hy quam aen my in geen wout
ende claechde synen honger mennichfout
want ic sachen nye so mat
hy en had gern meer gehat
my wondert wair hi die spise laet
noch sie ic wel aen sijn gelaet
dat hi van honger begint te grymmen
hy aet lieuer dan hi zaach spynnen
dan hi dronck een aem wijns
doe ic hoorde so iamerde my sijns
jc seide ic zueck mijn beiach
dair gingen wy te samen enen dach
dat wi niet en vonden teeten
doe begond hi zeer te trecken
ende seyde hi en mocht niet veerre gaen
doe sach ic dair een hol staen
onder enen hage van dicken bramen
dair hoordic wat in scramen
doe seide ic tot hem gaet dair in
en suect off gi dair vint v gewin
ten mach niet sijn gi en vijnt dair wat
doe seide hi neue in dit gat
en coom ic niet om hondert pont
jc en wist eerst hoe dair bynnen stont
het dunct my dair so gruwelic wesen
mer ic sel hier onder desen
vwer verbeiden gaet in voren
ende keert cort weder ende laet my horen
hoet dair in gescapen staet
ghi kvnt so mennigen nauwen raet
ende v bet te onthelpen dan ick
siet heer dus wijsde hi my int strick
my arm wicht cleyn ende cranck
ende hi die sterck is groot ende lanck
bleeff leggen rusten in sijn vrede
besiet wat trouwen ic hem dede
den anxt die ic dair bestoet
en leet ic noch om geen goet
jc en wist dattet my so vergaen soude
jc ghinc dair bynnen als die boude
dair vant ic enen breden ganck
crom doncker ende lanck
eer ic bynnen dat hol quam
dair ic grote clairheit vernam
die lucht die dair in quam van besiden
dair lach een groot aep myt twe widen
ogen die blencten als een glas ende vier
jc en sach nye so vroliken dier
mit groter mwl myt langen tanden
ende scerpe nagelen aen voot ende handen
mit enen langen stert aent set
jc waen het wair een mamet
een bakumijn op een meer kat
jc en sach nye leliker dier dan dat
ende bi hair lagen doe te sprong
hair drie kijnder lelike iong
die hair moeder wel geleken
doe sy my quamen comen steken
swegen sy ende sagen my lelic aen
jc had wel gewilt te sijn van daen
jc was verueert wat baet versaect
doe docht ic bin dair in geraect
jc moet dair wt al ic best mach
sy was meerre dair sy lach
dan ysegrim end hair kijnder
waren eer meerre dan ic eer mynder
ten oren toe van haers selfs dreck
het stanc dair vuyl dan hels peck
wel was icker na off gescrict
al had ic van eerst gemict
twair te seggen ic most vertijen
ende mitten hoop die dair lach lyen
doe seide ic god diet wel doen mach
moeye die geef v goeden dach
ende uwe kijnder mijn magen
het sijn die scoonste van haren dagen
die ic ye gesach voor ofte na by
deus hoe wel behagen sy my
hoe lieflic sijn si ende hoe schoon
ellic mocht myt eren eens conincs soen
wesen wi mogen v louen myt recht
dat gi dus meerret onss geslecht
jc had grote bliscap gedreuen
had ic geweten van desen neuen
want het is een troostelic toe tiden
jc en mochts niet langer liden
doe ic hoorde dat gi waert verlegen
jc en moste uwes comen plegen
my wair leet ic en had vernomen
reynaert lieue neue west welle comen
jc weets danck dat gi my vant
ghi zijt oec wijss ende trou becant
ende hebt des gern voor ogen
gy moet uwe neuen oec wijsheit togen
ende laten doen eer ende tucht
jc heb recht op v geducht
want gi wandert onder die goede
och hoe wel was my te moede
als ic dese tael hoorde
dit verdiende ic te eersten woorde
mittien dat icse moey hiet
al seid ic so sy en bestont my niet
mer mijn rechte moey staet ghinder
vrou rukenau die scoon kijnder
pleget te wynnen sedich ende vroet
jc seyde moey lijff ende goet
staet tuwen gebode wes ic vermach
gebiet tot my nacht ende dach
jc sel hem leren dat ic kan
jc had gern geweest van dan
om dattet na die wiege dair roock
ende bi sonder om ysegrim oock
die so herteloos van honger
jc seid moey v ende ionger
moet god altoos behoeden
jc wil thuus wart gaen spoeden
my wijff sel na my verlangen
neue gi en selt nergent gangen
ghi en hebt eerst gegeten sat
ende liet gijt oec ic seg v dat
jc soud in groter ongunst verstaen
doe stont hi op ende dede my gaen
jn een ander hol dair by
dair lach so veel spisen dat my
vonderde wan sy was comen
herten hijnden ic en cans niet nomen
patrisen roeken ende recaluen
mit al dese mocht ic my saluen
ende doe ic van als had genoech
gaff sy my dat ic myt my droech
een stuc vleisch van enen hijnde
mit mynen wiue myt mynen kijnde
teten als ic thuus quame
dat nam ic in groter scame
mer het moste vmmer wesen
jc dancte hair zeer ende myt desen
heb ic oorloff aen haer genomen
ende sy hiet my corts weder comen
jc seide dat ict laten soude node
hier mede beual ic se te gode
ende sciet haestelic van danen
blidelic dan yement soude wanen
om dat my het scoonste geuel
jc maecte my te lopen snel
ten gate dair ic wt quam
ende doe ic ysegrim vernam
die lach ende onder enen boom
vraechde ic hoe staet myt v oom
qualiken seide hi lieue neue
tis meer dan wonder dat ic leue
jc sterue van honger geeft my doch yet
doe iamerde my zeer sijn verdriet
ende ic behielt hem dair dat leuen sijn
die dair lach in groter pijn
hy wist my dair veel groten danck
al is die gunst nv dus cranck
wel cort had hijt op geslonden
doe seide hi neue wat heb di vonden
jn dat hol dat laet my horen
my hongert nv meer dan te voren
want mijn mont is nv ter spijs gewect
jc seide oom gereet so trect
jnt hol gi selt genoech dair vijnden
daer leit mijn moey myt haren kijnder
condi wel liegen ende die warenheit sparen
so seldi hebben al v begaren
mer seg di twair v naect verdriet
heer coninck en was dit niet
genoech gewaerscuut diet verstonde
dat hi van al dat hi vonde
contrari dair off soude seggen
mer rude onbesnode beleggen
ende connen geen wijsheit gegronden
dair om haten sy subtijl vonden
want si se selue niet en verstaen
nochtan seide hi sonder waen
ende liegen so zeer eert hem onuochte
dat ment voor wairheit tellen mochte
hier ginck hi mede in dat hol
dat van vuylen stanck was vol
dair vant hi die mermot sitten
die lelic was ende ongescitte
des duuels dochter moedecack
een dinck myt spisen stont dair geclack
doe riep hi wopen myt gruwelt zeer
sy sien hier oft die duuel weer
dese lelike juckers iongen
waen comen sy wtter hellen gesprongen
men mocht dair duuels meed veruaren
gaet drenctse qualic moetten se varen
jc en sach nye so lelike wormen
al mijn hair stont my te stormen
van aen te sien alst billix es
heer ysegrin wat mach ic des
het sijn vmmer die kijnder mijn
end ic moet hair moeder sijn
wat hebdi dair mede te doen
waer sy lelic sijn ofte scooen
sy en hebben v niet gebeden
sulc heeft voor hem geweest heden
die beter is ende wiser dan gi
ende oec na maech die seide my
dat si scoon en sedich waren
wat doe dy hier myt deser maren
wi en seynden v geen bood wildijt weten
jc wil van uwer spisen eten
het is bet bestaet aen my
dan aen die wichteren hier en is seit hy
niet teten sprac hi het is genoech
mittien hy thooft ter spijs wart droech
hy quam voor thol ende woud dair in gaen
mer mijn moey die scoot op zaen
mit haren kijnderen ende liepen hair toe
ende wonden hem zeer doe
mit haren nagelen scerp ende lanck
dat hem tloet wtten ogen spranck
jc hoorden kriten ende hulen zeer
mer en vermat hem geenre
hy en deed anders niet dan hi vlo
wtten hool hi was also
seer gecrabbet ende gebeten
dat sijn vel al was gereten
jn sijns selfs pels mennich gat
sijn aensicht was van bloede nat
ende van sijn oor oec off een stick
hy croonde my zeer doe vraechd ick
off hi hem liegens onderwant
hy sprac ic seide so ict vant
een lelike teue een vuyl vracht
neen oom gi soud hebben gesacht
hoe staet myt v wel lieue nycht
dit sijn mijn mage naden richt
ende mijn scoon neue dese iongeling
jc had lieuer datmense hing
sprac hi dan ic dat had gedaen
ja oom dair om most gi ontfaen
al sulc payment als ghinc daer
gi sout contrari hebben geseit al claer
men moet om beters wil bi tiden
liegen ende die waerheit myden
onse beter hebbent voor ons gedaen
siet heer dus quam dair aen
dat hi gecreech die rode huue
nv staet hi als een sympel duue
vraecht hem oft also geuel
hy was dair so na hi wetet wel
spot ende scaemt sijn spitige tael
fel reynaert die condi wael
gy segt ic wel na doot was
van honger gi loofde my op dat pas
dats want dat been dat gi my gaeft
dair had ghi tvleisch al off geknaecht
dat dair niet een twijnt was aen
ende spotte myt my doe zaen
dat ic verhonger dair ic sta
ghi sprect mijn eren alte na
wat heb di mennich spitich woort
mit logentael op my brocht voort
ende dat ic stont na des conincs leuen
om den scat die ghi hem sout geuen
ende wisen sout in hulster lo
ende hebt mijn wijff bedrogen so
dat sy blijft gescandeleert
jc wair ewelic onteert
wraeck ic des niet nv gi hier sijt
jc heb so lange verdragen den tijt
gy en zijts niet weert men spreects my lachter
ghi en moget nv niet trecken achter
jc en can niet veel callen
mer ic ty v hier voor hem allen
dat gi een verrader ende een morder zijt
jc selt v doen lyen in een crijt
op enen dach lijf tegen lijff
ende des coomt ten eynde onse kijff
siet hier ic biede v den hantscoe
jc wil dair voor steruen off brengen toe
die recht heeft het sel wel bliken
dit en condi reynaert niet geliken
hy dochte hoe coom ic hier aen
dat ic camspul moet bestaen
tegens desen sterken vraet
nv byn ic teynden mynen praet
op te nemen en dooch niet gelaten
het coomt te scade of te baten
doch hoe ic vaer het moet wesen
jc hebbe veel vordels in desen
want hem sijn noch die claeuwen voren
so zeer so hi was bescoren
doe hise door my moste ontscoeyen
dair in sel icken zeer moeyen
ende sijn weer wart veel te quader
doe sprac hi morder ende verrader
yement die dat op my wil leggen
dair liegen sy aen al diet seggen
ende gi voor in heer ysegrijm
ghi bracht my dair ic wil sijn
hier om heb ic al gebeden
siet hier mijn pant dair alle vrede
valsch sijn ende ghi dair toe
die coninc ontfenct die wed ginck doe
ende sprac set gi twe ons wedden borgen
dat gi opten dach van morgen
ten krijt coomt als camperoen
ende te doen doen dat gi sculdich sijt te doen
doe wart die cater ende die beer
borge voor ysegrim den heer
bitelmuus die dass grymbaert
verborchden den voss reynaert
neue sprac tot hem die apyn
sijt wel voorsien ende wijs van syn
v oom leerde my eens een less
dat seer seech salich ess
den genen die camp vechten moet
een groot clerc een myster vroet
gaft hem ende die abt van bandelo
ende seide hem oec also
want hy sijn clerc te wesen plach
dat men niet verwynnen en mach
bynnen dien dage in genen strijt
hem dienen dan ter mergen tijt
mit nuchteren mond ouerleeft
dair om neef sijt ongeureest
jc sal voer v lesen alle morgen
so en dorfdi voor den wolf niet zorgen
hy en mach v nergent oec doen wee
het is beter camp dan hals ontwee
groten danck mijn lieue moeye
mijn zaeck is recht dair op ic roeye
dat hoop ic sel zeer helpen my
al reynaerts magen bleuen hem by
des nachts ende holpen hem corten den tijt
vrou rukenau socht hair profijt
ende die sijn vordel seer begeerde
dede hem tusschen thooft en den steert reynerde
sijn hair altemael off scheren
ende dair na al myt oly smeren
doe wart al dat lijf so glat
men cond dair nergent aen hebben vat
want hy was vet ende wel geuoet
neef sprac sy ziet wat gi doet
ghi selt v seer te drincken pinen
so maect gi morgen te meer vrinen
mer houtse wan gi coomt int krijt
ende alst v noot is en dunct tijt
so seict vol uwen rugen staert
ende slaet den wolf in synen baert
en mochdi hem in sijn ooch geraken
ghi soud sijn lucht seer duuster maken
ende dat mocht v seer vromen
ende hem tot groten hijnder comen
mer sel di al in een
vwen stert houden tusschen die been
op dat hi v dair bi niet en vat
ende die oren hout so plat
after waert leggen aen v hooft
op dat hi v dair niet en noost
so en mach hi v niet deren
end pijnd v wijslic hem te verweren
ghi selt eerst wiken voor sijn slagen
ende laten na v springen ende iagen
ende vmmer loopt tegen den wijnt
dair gijt stoff ende sant diepste vijnt
dat doet mitten voeten op scuven
hier mede sel di hem seer huuen
want het sel hem in die ogen waeyen
en dair sel tsien mede verdraeyen
ende die wijl dat hi dan wist sijn ogen
so suldi om v vordeel pogen
biten ende slaen welc v dunct zienste
ende ymmer doet hem dan een dienste
jn sijn aensicht myt uwer piss
dan en sel hi niet weten wair hi is
so seer sel di hem dair meed verdoren
mer ymmer laet hem v iagen voren
tot dat hi een deel is vermoeyt
hem sel tragen seer den voet
al is hi groot hi en heef geen hert
en die claeuwen doen hem groot smert
om dat gise hem vilen daet
neue dit is mijn beste raet
const gaet dicwill voir cracht
siet dat gi v wel wacht
ende so wijslic set ter weer
dat gijs en wi alle hebben eer
misquaem v yet dair wair my leet
jc sal v leren mynen streeck
dat my v oom leerde mertijn
op dat gi verwynre moet sijn
also gi sult ic en twiuel niet
mittien si die hant voort stiet
die sy op sijn hooft leide
ende dese woorde seide
blaerde scaeye sal penis
carsbij gor sous abe firnis
neue nv sidi wel bewaert
voor al mysual zijt onuervaert
ende neemt v rust dat is mijn raet
want het is op dageraet
rust een luttel het dunct my goet
ghi wart veel te bet gemoet
wi sellen v wecken wel te tide
moey sprac hi bin ic blide
goods loon moet gi ontfaen
ghi hebt my so veel gedaen
jc en machs v nemmermeer voldancken
my dunct my en mach nyement crancken
synt gi my dese heilige woord laest
doe ghinc hi slapen mitter haest
onder enen boom int grass
al tot dat die son hooch op was
doe quam die otter tot hem gegaen
ende vecten dat hi op soud staen
ende gaf hem enen entvogel ionck
neue sprac hi mennige spronck
heb ic gesprongen te nacht
eer ic dese myt mijnre cracht
enen vogelaer genam
by helre broeck recht aen den dam
nv neemt ende eten mitter vaert
dese hant gift sprac reynaert
ontseide ic dit so wair ic sot
dat gi mijns gedocht dat loon v god
jc selt verdienen mach ic leuen
reynaert dat hem was gegeuen
het smaecte wel het ghinc al yn
vier grote tuegen end oec niet myn
scoonre fonteynen hi dair na dranck
doe ghinc enen snellen ganck
ten rytenweert myt synen magen
dien mynden ende sijns plagen
ende als hem die coninc vernam
dat hi also bescoren quam
ende ouer al sijn vel gesmeert
doe sprac hi aey vos reyneert
hoe wel condi tot v seluen zien
hem allen verwonderde van dien
so nywelic was hi int aenscouwen
hy neech den coninc myt sijnre vrouwen
mitten hoofde sonder spreken
ende is recht int krijt gestreken
dair die wolf doe was bynnen
mitten genen die hy doe mynden
ende spraken mennich hooch woort
die krijt wachters brochten die heiligen voort
dat was die lupert en die oss
die wolf die zwoer voor dattie voss
een morder was ende een verrader
ende arger mocht hi wesen quader
dat soud hi op hem maken waer
ende reynart die voss die swoer al daer
dat hijt looch als een vuyl katijff
ende makent waer dair op sijn lijff
doe sy den eet hadden geswore
spraken die crijt wachters te voren
doet dat gi sculdich te doen zijt
doe rwmden sy alle dat krijt
mer vrou rukenau die bleef staende
by reynaert ende hem vermaende
dat hi doch op die woord
die hi van hair had gehoord
voor die dageraet vroech doe
neue sprac sy siet wel toe
het is v stuck het gaet v aen
ghi const wel spreken ende gaen
doe gi zeuen iaer waert out
oec meen ic dat gi noch wel zout
by nacht int duuster gaen sonder dwalen
dair gi wat goets wist te halen
al en haddi lantern noch maneschijn
ghi heet alle wege wijs te sijn
onder die gene die v kynnen
pijnt nv uwen viant te verwynnen
so heb di ewelic den prijs
wel lieue neue ic bins wel wijs
dat gi mijn beste zeer begeert
jc sel dair om dencken sprac reyneert
ende huden alsulcke eer beiagen
dat gi ende alle mijn magen
dess eer selt hebben ende mijn viant
scade toorn ende groot scand
alle die dage die sy leuen
hert syn en moet begint hem te verheuen
jc denct hem so te brengen by
als wi te samen sijn te kry
dat hi en sel niet weten daer
wair hi hem hueden sel voorwaer
jc selt hem so na leggen myt list
twaer scade dat hi al dinck wist
sj sprac god gunst di neuelinck
mit desen si wtten krijt ghinck
ende liet die twee kempen alleen
die te hant worden hant gemeen
die wolf quam tot hem myt groten nijt
ende ondede sijn poten zeer wijt
ende waende reynaert dair in vaen
mer reynaert die ontspranc hem zaen
want hi was lichter dan hi te voet
die wolf spranc na hem mitter spoet
grote spronc ende ghinc hem iagen
haerre tweer vrunden ende magen
stonden buten tkrijt en zagen toe
die wolf screet wider dan reynaert doe
so dat hi en after haelde saen
hi hief op den poot ende meenden slaen
mer reynaert zach hem so by
ende sloech synen rugen stert die hy
vol had geseict hem int aenschijn
doe waende blint warden ysegrijm
want die seick ghinc hem in die ogen
doe most hi rusten ende pogen
want die ogen dair of reynichde
die reynaert die sijn quaetste meynde
ghinc doe staen scrauen in dat mol
ende deeds hem stuuen die ogen so vol
alsoot op stoof onder den wijnt
dat ysegrim wart so zeer verblint
dat hi alle die weer begaff
want dat sant ende dat mul zeer claff
hem mitter pissen in doge so veel
dattet ghinc al wtten speel
het smerte hem so dattet traende
hy wreef hi wischde doe quam gaende
reynaert myt groten nyden
ende sloech hem drie wonden widen
mit sinen tanden in sijn die
wat ist beet v dair een bie
sprac hi her wolf hoe sider aen
jc sel v noch ander toe gaen
jc heb noch was nywes bedocht
ghi hebt v droefheit lang gesocht
ende v scand nv heb dise vonden
ghi so mennich lam geslonden
ende mennich onnosel dier verraden
ende my mit groten onrecht in scaden
hier gebracht ende myt valschen treken
dat sal ic nv al op v wreken
want ic bin dair toe vercoren
v oude verdiente van hier te voren
sel v nv recht in brengen
want god en wils niet langer hengen
v quade boosheit v quaet regneren
jc sal v van als absolueren
het is uwer zielen groet
dat gi hier penitencie doet
weest verduldich in v sneuen
want gi en selt niet langer leuen
v lijff dat staet aen mijn genaden
mer trouwen waerdi so beraden
dat ghi woud sueken aen my oetmoet
val verwonnen op mijn voet
jc woud v sparen al sidi quaet
want mijn consciencie my raet
dat ic nyement en dode gern
jsegrim waende van desen schern
onuroet te werden het deerde hem zeer
hy en conste spreken mijn noch meer
so toornich was hi van herten
ende ooc so began hem zeer te smerten
die wonden die hem reynaert beet
want dair tbloet wt liep gereet
hi en docht om geen saken dair
dan hoe hi mocht wreken sijn swair
mjt groten nyde hieff hi op den poot
end gaff reynaert enen slach groot
op sijn hooft dat hi ter eerden vel
doe scoot die wolf herde snel
ende waende hem ter stont te vaen
reynaert was licht ende spranc op zaen
ende liep hem dapperliken toe
een fel strijdt began dair doe
die duerde dair lange tijt
jsegrim die had groot nijt
op reynaert alsoot wel sceen
wel tien spronck spranc hi na een
op hem end hadden gern geuaen
mer die huut was hem so glat ic waen
mittien dat hi was so wel besmeert
dat hem al ontquam reyneert
hi en mochts niet gripen sijn vel
ende oec was also snel
dat hi dicke al hien waende slaen
js hi hem tusschen die been ontgaen
onder sijn buuck ende sloop so door
so liep hi dan weder voor
ende gaff hem enen aefschen hou
ende mitten stert sijns pissens dou
sloch hi en in sijn ogen dicken
dat ysegrim waende sticken
ende nochtan dat meeste let
doe hi myt pissen so was besmet
ghinc int slijc en sant staen scrauen
en dede hem dat stoff int ogen drauen
op sijn vordel mitten wijnd
jsegrim leet grote pijn
hem docht dat hijt had alte quaet
doch sijn cracht ende sijn daet
was reynaert een groot last
ende mennigen onsachten tast
most hi van hem ontfaen
als hi en te pass cond begaen
want was sterc ende groot
mennigen beet slach ende stoot
gauen sy malcander dair si mochten
seer nauwe sy hem onder sochten
om malcander te verderuen
jc woud ic noch een weruen
al sulken camp mocht aensien
jc sagen lieuer mocht my gescien
dan van riden in een perck
die een was listich ende die ander sterc
deen vacht myt crachten dander mit liste rade
si pijnde zeer malcanders scade
dje beste van hem beiden en was niet goet
den wolf toornde in sinen moet
dat reynnaert so lange onstont
en wair dat si so was gewont
jn sijn twe voeten voren
reynaert had den camp verloren
mer die waren noch so open
dat sy dair qualic of mocht lopen
ende reynaert mocht bet aen teyde off
die hem pis mul ende stoff
dicht altijt in sijn ogen swanck
ende maecte hem dat sien so cranck
dat hi duchte voor sijn ogen
ten lesten sprac hi ic wil pogen
een eynde te maken desen kijff
hoe lange sel dese loze katijff
voor my dueren ic bin so groot
jc souden billix vallen doot
al en dede ic dair toe niet el
jc bin groot scande weert wel
dat icken so lange spaer
men sel myt vingeren hair ende dair
na my wisen ende maken spot
jc heb noch dat quaetste lot
want ic bin so zeer gewont
dat ic bloede als een hont
ende dair toe warpt hi my so wol
jn mijn ogen stoff ende mol
ende door drenct my so myt pissen
dat ic mijns siens cort sel myssen
laet ic hem lange voor my dueren
jc wilt al setten ter auentueren
en zien wat my geuallen mach
mittien sloech hi enen slach
op reynaerts hooft also groot
dat hi op die eerde scoot
ende eer hi wel op conde staen
heeft hi en in sijn poot geuaen
ende hielten onder hem leggen stil
als een dien doden wil
hi ginck hem persen ende duwen
doe began hem seer te gruwen
ende te droeuen al reynaerts magen
doe sy en so onder leggen sagen
mer ysegrims magen waren vroe
reynaert weerde hem ymmer toe
mit sinen clawen van onder op
ende gaff den wolf mennigen clop
want lach opwert mitten voeten
die wolf en dorsts niet wel gemoeten
dair op myt synen poten
mer mytten tanden heeft hi en gescoten
na hem als dien verbiten woud
doe reynaert sach dat wesen soud
ende hi vmmer sijn verbeten
heeft hi sijn vorste clawen gesmeten
ende hael hem off wel gedichte
die huut tusschen die wijnbraewen zeer lichte
ende sijn een oge ghinc wt mede
dat hem herde we dede
hi huulde hi iancte van herten zeer
sijn vriend diet sagen haddens deer
ende dreef iamerlic mysbaer
dat bloet liep hem al neder daer
hy veechde sijn ogen wide
reynaert die dit sas was blide
hy worstelde so seer ende wranck
dat hi op sijn voeten spranck
die wijl dat hi sijn ogen vaechde
die wolf die dit niet wel en hehaechde
sloech na hem eer hi ontginck
so dat hi en in sinen arm vinck
ende hielten vast oec hoe hi bloede
reynaert die was doe weder te moede
ende sette hem crachtelic ter weer
dair worstelde hi so lanck so zeer
so dat ysegrim wies sijn toren
beide van nv ende van voren
so dat hi alle smert vergat
ende werp reynaert onder hem plat
dair hem in mysuel zeer
want sijn een hant die hi ter weer
sette dien scoot mitten val
jn ysegrims kynnebacken al
doe waende hi wel sijn hant verliesen
jsegrim sprac nv gaet kyesen
lijdt verwonnen tot deser noot
off ic sal di seker slaen doot
dijn stoff dijn piss scrauen ende scheren
en mach di helpen noch weren
noch dijn treken du en conste ontgaen
du hebste my so veel mysdaen
scade ende scande hier te voren
ende nv heb mijn ooch verloren
ende bin dair toe so zeer gewont
doe reynaert hoorde dat so myt hem stont
verwonnen te liden of den doot slach
docht hi dat aen die koor lach
wel dusent merck na dat hem stoet
nv hi dat een of dat ander moet
seggen ende hi des heeft scade
wart hi des wel cort berade
lieue heer ende oom ic wil v man
ewelic sijn nv voort an
ende wesen heer van al mijn haue
ende gaen voor v ten heyligen graue
ende weruen v clooster wynnige daer
ende alle kercken voor en naer
die dair sijn int heylige lant
ende brengen v hier in v hant
voor v ende voor uwer ouder ziel
jc waent den coninc nye en geuiel
te bieden aldus sconen bot
gelijck den paeus onse eertsche got
willic ewelic dienen ende eren
ende hulde sekeren ende sweren
v dienst knecht ewelic te wesen
ende alle mijn mage te brengen tot desen
dat si alle doen sellen gelijc
so sel di wesen een heer van desen rijc
wie sel hem dorre steken tegen v dan
ende wat dat ic geuangen can
mit hoenre snyppen gansen patrisen
visch off vleisch off wat spisen
dat my geuallen mach te voren
dair sel di eerst off hebben die koren
ende v kijnder ende w wijff
eer sy my coomt in mijn lijff
dair toe sel ic tot ale tijt
by v wesen waer gi zijt
ende so wel tot uwen liue zien
dat v niet en sel misschien
ghi sijt sterc ende ic heet loos
houden wi ons te samen altoos
die een myt doen dander myt raden
ons en sel nyement mogen scaden
ende wi sijn doch so na geboren
dat wi billix scade noch toren
deen den anderen niet doen en souden
jc had node strijt gehouden
tegen v had ics mogen ontgaen
mer gi spraect my te camp aen
doe most ic doen dat ic nood dede
doch heb ic hueschelic dair mede
geleden so ic tegen v vacht
jc en toende nye al al mijn cracht
op v als off gi my vreemde waert
want wat die neue den oom spaert
dats grote reden ende wel staen
lieue oom dus heb ic gedaen
had ic op v gedragen hat
ghi haddet veel te quaet gehat
mijn hert en mocht v doen geen quaet
jc en heb v oec niet gescaet
dat v deert in desen strijt
dan ongeual dat nv ter tijt
quam dat wt ghinc v een oge
och des ic groten rouwe doge
ende sulken iamer in mijn hert
jc woudic seluer had den smert
lieue oom ende ghijs te vreden waert
jc sel sueken nv ongespaert
dat icket scier sel doen genesen
ende so salt v groot vordel wesen
als gi wilt slapen off rusten an
so en heb di mer een oge te luken dan
dair een ander moet luken twee
noch sel ic v doen vordel mee
want mijn wijff ende mijn kijnder
ende mage meer ende mijnder
sellen voor v knyelen door v eer
daert die coninc sit onser heer
ende alle die dair bi begeert
ende bidden v dat gi uwen neef reyneert
by uwer genaden wilt laten leuen
ende oec sel ic my sculdich geuen
ende v scalc ende eygen te wesen altoos
ende ic menedich ende truweloes
tegen v geweest heb dicke
ende oec sel ic seggen wat sticke
dat ic hebbe van v geseit
anders dan duecht ende reckelicheit
dair heb ic valschelic aen gelogen
hoe soude enigen heer mogen
meer eren gescien dan ic v biede
men mocht my geuen grote myede
lieue oom dair ict om dade
nv neemt in danck ende warts te rade
ic kenne ende lye dat gi wel sout
mi nv hier doden off gi wout
mer wat lage v hier an
ghi most v altijt hueden dan
voor min mage ende mijn geslachte
ende wat lage v aen die machte
dair om is hi wijs ende vroet
die in synen toornigen moet
hem niet en verhaest mer wel te versien
watter hem na off mach gescien
die wel versynt is in synen toren
dair is grote wijsheit in geboren
mennich dwaes van heten moede
verhaest hem dick in ouer spoede
dair hem coomt groot scand en scade
dan rout hem na so ist te spade
mer oom dair toe si di te wijs
ende het is beter eer ende prijs
gemack ende vrede en veel vrienden
dan men om v lachten dienden
ende oec so ist luttel eren dat
hem die verwonnen is ende mat
doot te slaen mer lachter groot
wair ic leue off ic bin doot
twaren dats een cleyn cost
ay dief hoe gern waerstu verlost
dat hoor ic wel aen dijn tael
du en gaefste my niet een eyer scael
waerstu van hier op dijn vri
al mochstu gelouen my
alle die werelt van goude root
jc en laet di niet wt deser noot
jc acht cleyn alle dijn magen
jc sel die veet wel dragen
al dattu hier hebste geseit
js niet dan geuensde loosheit
wat waenstu my aldus verleden
jc ken di langer dan van heden
jc en bin geen vogel myt caef te locken
och hoe soutstu myt my vocken
off ic di aldus liet ontgaen
had een ander dit verstaen
die niet en kende dijn dasen
du soutsten licht verdwasen
als hi hoorde v schoon loeyen
mer du verlieste hier al dijn floeyen
want ic versta te wel dijn tael ende logen
du hebste my so dic bedrogen
dat ic my wel huede voor dijn behoeue
segt quade onreyn loos boeue
du segest du heues my gespaert
jn desen camp sich herwaert
op my is mijn een oge niet wt
du hebste my mijn huut
doorwont meer dan tot xx steden
du en gaefste my niet so veel vreden
dat ic mijn adem mocht verhalen
jc soude alte zeer dwalen
dede ic di hier enige genade
so mennich confuus ende scade
hebstu my altoos gedaen
nochtan dat my bouen al gaet staen
du hebste mijn wijff vrou eerswinde
die ic gelijc my seluen mynde
hebstu bedrogen ende ooc onneert
so dat si blijft gescandelizeert
hoe soud ic dat vergeten mogen
wanneer my dat coomt voor ogen
so vernywet my al mijn zeer
doe docht reynaert enen nauwen keer
die wile dat hi aldus tegen sprack
sijn ander hant hi onder stack
al beneden tusschen sijn been
en grepen recht alst wel aenscheen
doe vast bi beid sijn hoeygen
en duden so dat hi van noyen
wel lude moste briesschen ende hulen
doe tooch reynaert wt sijnre mulen
sijn hant die dair te voren in stack
doe had jsegrim sulc ongemack
mit dat reynaert hem so ser tooch
dat hy bloet van pynen spoech
ende hem oec mede sijn groof orijn
achter ontgleet van groter pijn
noch deerde hem veel meer dan dit
want hem so seer sijn ogen pit
bloede dat hi al verdoefde
also hem tbloet liep wtten hoofde
hy storte neder in onmacht
reynaert scoot toe myt cracht
aen hem ende heeften gegrepen
biden kullen ende heeften gaen slepen
om dat krijt dair sijt alle sagen
ende gaff hem veel steeck ende slagen
des sijn vrienden droefden zeer
si gingen ten coninc onsen heer
screyende ende baden hem mennichfoud
dat hi den camp op nemen woud
het is my lieff die coninc seide
doe gingen die krijt wachters beide
die oss ende die lupaert
ten krijt ende spraken reynaert
onse heer die coninc wil v spreken
ende wil dit oorlooch te samen breken
tusschen ysegrim end v
ende desen camp opnemen nv
ende bidt dat ghijt op neemt fier
want waert dat uwer een bleef hier
dat wair scade aen elke side
ghi hebt die eer vanden cride
alle die beste bliuen bi v
reynaert sprac danck hebben sy nv
wat mijn heer my gebiet
dat en der ic laten niet
jc en gerss niet scoonre dan gewonnen
mijn mage comen hier geronnen
jc wils hem vragen dunct v goet
sy seiden ia reynaert dat doet
tis reden dat men den vrienden seit
grote saken dair macht aen leit
ende men des volget haren rade
mittien quam vrou sloppelcade
ende hair man grymbaert die dass
vrou rukenau die blide was
ende huer twee susteren quamen daer
bitelmuys vuylromp ende hair twe kijnder claer
harenet hair dochter die derde mede
die vledermuys ende twesel dair ter stede
dar quammer twijntich meer ic waen
dan off reynaert inden camp had gestaen
diet wel gaet crijcht eer en loff
mer diet mysualt dair vliecht men off
niement en is dair ghern by
die beuer ende die otter ende sy
panthegrote ende oordelgole
huer twe wiuen ende huer ostrole
ende die maerter ende die bvnsinck
die hermel die egel dat genetkijn
die muyshoorn ende dat eenkoren
ende al die ic noemde hier te voren
quamen dair ende veel meer nochtan
om dat hi den camp verwan
ja die sulc die grote claech eerst dreuen
op hem waren nv sijn naeste neuen
en toonden hem nv die meeste gonst
ende noch is dit der werelt const
die wel vaert crijcht veel magen
die hem die weelde helpen dragen
mer wie noot heeft ofte liden
vijnt luttel mage tot allen tiden
sy scuwen den wech dair hi gaet
grote feest ende bli gelaet
dreuen sy myt trompen ende myt scaelmeiden
wel lieue neue dat sy seiden
god danck dattet aldus is vergaen
wy waren in groten anxt beuaen
doe wi v onder leggen sagen
reynaert die dancte sijn magen
ende ontfencse myt groter vroude
doe vraechde hy off hy den coninc woude
den camp op geuen by horen rade
ja gi neeff sprac vrou slappelcaerde
ghi moges hem wel louen myt eren
doe gingen sy wtten krijt keren
mitten krijt wachters totten coninck
reynaert voor hem allen ghinck
wt genomen die menestreel
men trompter myt groten speel
ende reynaert knyelde voor hem neder
die coninc deden opstaen weder
ende sprac sijt blide reynaert
ghi hebt myt uwen dach myt eren bewaert
ende ic laet v quijt ende vry
ende geeft dit op ic hout aen my
tusschen v tween dit wil ic leggen
ende mijn goet duncken dair of seggen
bi rade van mynen edelen lieden
ende dan bi te ontbieden
teerst dat ysegrim is genesen
so lange moetet in vrede wesen
heer sprac reynaert my genuecht wel
mer ic vant hier mennich op my fel
doen ic hier aen v hoff eerst quam
die nye scade van my en nam
mer om dat hem luden docht
dat men best ouer my mocht
so riepen si mede ouer mijn scade
also mijn vianden daden
ende om dat hem docht dat ysegrim
bet myt v was dan ic mocht sijn
anders wair om en wisten si niet
sy en dochten niet als die wise pliet
wat dair off mocht bliken
heer dese ende alle die hem geliken
slachten wel een groot hoop honden
die eens op eenre messen stonden
teens heren houe diese had onthouden
sy wachten als die gern souden
eten off men hem wat brochte
doe sagen sy comen al dat sy mochte
enen hont gelopen wtter koken
dair hi vleisch in had geroken
ende had een been dair vleisch aen claff
genomen eer ment hem gaeff
ende pijnde hem heen dair mede wech te comen
mer die cock had vernomen
ende beliepen eer hi ontquam
mit sieden water dat hi nam
wt enen ketel in een plateel
ende gaff hem dair mede sijn deel
after op sijn lenden stiet
so dat hijs hem en bedancte niet
want hi hem so door scoude sijn vel
dat hem sijn hair al wt vel
ende hem die zwaerd al door scoot
doch hi ontquam al wtter noot
ende behielt dat hi dair nam
ende hi biden honden quam
ende sy hem tvleisch brengen zagen
riepen sy dese can hem wel begiagen
dair so veel vleisch aen claff
die hont sprac gi en weetter nie aff
ghi prijst my voor dair ghi tbeen ziet
mer noch en saechdi my after niet
siet my een eerst after opten steert
en prijst my dan off ics bin weert
na doe sy hem achter besagen wel
hoe dat hem tvleisch ende vel
was doorsoden ende was al raeu
ende sijn hair wt geuallen caelu
gruwelde hem allen so voort scouden
so dat si ter costen niet en wouden
sy en wouden oec sijns geselscaps niet
mer alle dese hoop doe van hem sciet
ende lieten hem varen als hi mochte
her coninc heer dus hebben noch tgerochte
die lose ghier als sy sijn heren
ende sy crigen hair begeren
so warden si machtich ende ontsien
sy slachten desen si scattense mittien
recht als een verhongert hont
dese dragen tbeen in haren mont
niement en der tegen hem kyuen
men prijst hem al dat si bedriuen
elc seit hem dat sy gern horen
op dat hi blijft ongescoren
ende die sulc om dat sy lecken
mede vanden hase ende helpense decken
ende onsculdigen hoor bose dade
aldus stercken sise int quade
och heer die geen die des plien
hoe luttel si after ten stert waert sien
dats na teynde alst gode verdriet
ende die auentuer langer niet
hoor regnaci en wil gedogen
so vallen sy neder vanden hogen
jn groter scande ende in scaden
so warden openbaer hair daden
nyement hoors lidens dan verdriet
men vloecse machmen hen anders niet
sulc wart bescoren en so bschout
dat hi noch goet noch eer en hout
het haer valt hem wt aen beiden ziden
dat sijn hair vrienden die hem ontgliden
die hair boosheit verhuut hebben mede
by dage by nachte tot alle stede
ende hebbense onsculdicht ende bedect
mer nv myt screyen ellic van hem trect
als sy hair ondaet moeten becopen
recht als die hond gingen lopen
vanden hont die dair was versoden
also laten sise inden noden
ljeue heer dit exempel sel di
by uwer genaden onthouden van my
ten sel uwer wijsheit niet scaden
wat waendi hoe mennigen scalcken quaden
vijnt men noch arger dan een hont
diet tzuge been dragen in horen mont
jn heren houe ende in stede
die myt onrecht die vrihede
ende gemeen recht vercopen
ende ouergeuen om dat sy hopen
dair off te hebben hair genot
alle moetse scenden got
die des plegen wie sy sijn
mer my noch die geslachte mijn
god danck en selmens niet verwiten
dair off wil ic ons wel off quiten
ende des comen in die lucht
jc en heb voor nyement ducht
reynaert die sel reynaert bliuen
dat en sel hem nyement connen of vriuen
al haddent al sijn viant gesuoren
her coninc mijn hert heeft v vercoren
jn ganser mynnen bouen allen heren
ende nye en woud ic van v keren
al is v anders doen te verstaen
jc heb altoos v best gedaen
ende voort meer doen dair ic kan
reynaert gi zijt mijn homan
van my beleent als edel baroen
dair om si dijt sculdich te doen
oec wil ic dat gi vroe ende spade
coomt tot mynen secreten rade
jc set v weder in al v macht
siet dat gi v voor misdoen wacht
helpt alle saken ten besten keren
dat hoff en mach v niet ontberen
als gi v wijsheit set ter duecht
so en is dair nyement die v verhoocht
van scerpen raed van nauwen vond
jc sel dair dencken lange stond
om dat exempel dat gi my seit
siet dat gi alle rechtueerdicheit
hantiert ende my getruwe sijt
jc wil voort meer tot allre tijt
altoos wercken bi uwen rade
hy en leeft niet die v mysdade
jc en sout scerpelic ouer hem wreken
op dat gi laet v quade treken
ghi selt ouer al mijn tael houden
ende in mijn lant van als gewouden
als mijn souereyn baelyoen
dese offici geef ic v te doen
ghi moechse myt groter eren ontfaen
alle reynaerts magen die by hem staen
dancten den coninc hier off zeer
die coninc sprac ic soud veel meer
doen doer v allen dan gi waent
jc bid v dat ghijt hem vermaent
dat hi my vmmer sy getrouwe
seker sprac rukenau die vrouwe
dat sal weser zijt niet in vaer
ende waert oec dattet anders waer
so en wair hi niet van onss geslacht
jc en wouden oec krencken mitter macht
ende ewelic sijns missaken
reynaert danctse myt huesscher spraken
den coninck hier off ende knyelde voor hem
lieue heer sprac hi ic en ben
der eren niet weer die gi my doet
jc sel dair om dencken bin ic vroet
ende v getrou sijn al mijn leuen
ende altoos sulcken raet v geuen
alsoot betaemt uwer eren
hier mede dede hi sijn keren
mit sinen magen vanden coninck
hoort hoet myt ysegrim verginck
brwn tybert ende vrou eerswind
sijn kijnder sijn mage ende haer gesind
haelden wten krijt mit erren ende clagen
ende hebben op een lettier gedragen
van hoy dair in hi warm was ende lach
sijn wonden die men sach
diemen dair vant wel vijftien
dair quamen mesters van surgien
diese verbonden wiecten
hi was so cranc van ziecten
dat hi dat vuelen had verloren
mer si wreuen hem myt cruut die oren
so dat hi vander onmacht onscoot
ende gaff enen creet so groot
dat al verscoot dat by hem was dair
ende waenden dat hi verwoet was claer
eer die meysters hem gauen dranck
die hem dat hert dat zeer was cranck
stercten ende hem dat rusten dede
sy troosten sijn vrienden oec mede
sy seiden hem en soude niet letten
doe sceide dat hoff ellic ginck hem setten
thuus te keren daen hi was comen
ende reynaert heeft oec oorloff genomen
aenden coninck ende synen wiue
die hem baede dat hi niet en bliue
lange hi coom weder by hem
hy sprac vrou ende heer ic ben
tot uwen gebode altoos bereit
gebraeck v yet dat wair my leit
van dat ic mocht volbringen
mit lijff myt goed myt allen dingen
end dair toe al die vrienden min
die sellen v onderdanich sijn
tot allen tiden wes gi begeert
wi hebben v lief gi sijts weel weert
god geef lange lijff myt eren
jc wil tot mynen wiue keren
end tot mynen kijnderen of gijs ghebiet
ende aldus hi vanden coninc schiet
mit scoenre tael myt groter gonst
die reynaert noch al wel cost
jst geestelic off weerlic staet
aen reynaert slwt men alden raet
sy crupen al in reynaerts hol
aen sijn baen is al die sol
die stem die hem doe was gegeuen
die is hem ye synt gebleuen
hy heeft gelaten een groot geslacht
die altoos risen ende wassen in macht
wie reynaert kunsten niet en pliet
die en dooch nv ter werelt niet
jn maet off staet van machten geset
mer kan hi crupen in sijn net
off heeft geweest sijn scolier
so moet hi wonen wel hyer
so weet hi wel wat dair toe hoort
so rijst hi ende men trect hem voort
van reynaert is een groot zaet
gebleuen dat dair nv zeer op gaet
want men vijnt nv meer reynaerd
al en hebben sy geen rode baerd
dan men ye dede hier te voren
gerechticheit blijft al verloren
trou ende wairheit sijn verdreuen
ende dair voor is ons gebleuen
ghiericheit loosheit hat ende nijt
dese hebbent al in hoor beurijt
sy ende hair coninghinne houerdy
regneren nv op eerden vri
al ist int paeus oft keysers hoff
elck pijnt den anderen te steken off
van sijnre eren ende stemmen
ende selue myt vordel clymmen
mit symonien ofte myt gewelt
men kent te houe niet dan gelt
tgelt isser meer gemynt dan got
ende men doet meer door sijn gebot
want wie gelt brenct is wel wel ontfaen
ende sijn begeren sel voort gaen
jst aen heren oft aen vrouwen
tgelt doet altijt veel ontrouwen
ende vrouwen scande beiagen
ende mennich valsch getuuch gedragen
oncuuscheit loosheit ende leckernye
js nv alt spul onder die clergye
jst paeus keyser al van romen
sijn al in reynaerts oord gecomen
elc meent hem seluen in allen saken
jc en weet wat eynd hier of sel naken
elc mensch macht wel besorgen
god diet al is onuerborgen
moettet op dat beste voegen
hier mede laet ic my genoegen
wat woudic veel die werelt berechten
van saken die my self aen vechten
dair ic ondanc toe off crege
so waert beter dat ic swege
dair om wil icket mede liden
elc doet wel in synen tiden
dat is best sijns selfs profijt
want na desen tijt coomt genen tijt
dat men orbair dair off scaffen mach
ende elc moet sijns selfs dach
verwaren ende sijn woorde dragen
reynaerts vrienden ende sijn magen
namen oec oorloff aenden coninck
ende gingen myt haren neuelinck
meer dan veertich tot eenre sommen
reynaert was blide alhier omme
dat hem so breet was sijn steert
ende hem die coninc had so weert
dat hi en vercoos tot synen rade
hy docht hier in en stect geen scade
jc mach nv mitter macht mijns heren
mijn vrienden helpen mijn viande deren
ende mijns willen veel bedriuen
ende des al onbegrepen bliuen
op dat ic selue wil wesen vroet
jc prijss den coninc bouen alle goet
reynaert en sijn mage te samen
gingen so lange dat sy quamen
tot sijn borch tot maperthuus
dair namen sy oorloff voor sijn huus
mit bliden aenschijn myt talen goet
reynaert viel hem allen te voet
ende dancten hem allen vriendelic zeer
der groter gvnst der groter eer
die sy hem gedaen hadden in sijnre noot
synen dienst hi elcken boot
mit lijff myt goede off sijs begeerden
hier mede brocht hise aen veerden
ende schiet van hem ellic ghinc te synen
reynaert ginc tot vrou ermelynen
dien wel blidelic ontfenck
dair hi hair vertooch alle dinck
dat hem te houe was gesciet
een woort en liet hi achter niet
hier off was ermelyne vro
ende sijn kijnder oec also
dat hair vader dus was verheuen
jn groter bliscap dat sy bleuen
reynaert sijn wijff en sijn kynder
wie v van reynaert meer of mynder
anders dan gi hebt gehoort
dat sijn al gevensde woort
mer dat gi hebt gelesen hier bouen
van hem dat moech di wel gelouen
dies niet en gelooft ist wijf oft man
en is niet ongelouich nochtan
doch tsijn veel lude diet hadden gesien
hem soude te myn twiuelen aen dien
het sijn veel dingen gesciet
die men gelooft al ziet mense niet
mit syne figuren ende bispeel
die geuonden ende gesciet veel
die nye en waren noch en gescieden
mer om exempel anderen lieden
te geuen dat sy dair bi mochten leren
duecht te doen ende quaet te keren
licht also macht hier off wesen
so wiet wel verstaet int lesen
al ist zom boert men vijnter yn
wise leren ende goeden syn
dat hem licht wel baten mocht
dair en is nyement goedes in bedocht
het is int gemeen gebrocht voort
ellic treck hem aen dat hem toe hoort
js dair oec yet in mysset
diet beteren can die maket bet
jc weets hem danck wie in sijn maken
sijn best doet en is niet te laken
mer wie alle dinck wil berichten
wie soud hem yet willen dichten
doch wie dit gedicht laet so hijt vijnt
en mysdoet tegens my niet twijnt
hier neemt eynde reynaerts hystorie
god geef ons allen die hemelsche glorie
diet boec screef int voorgedicht
suecten wel ghi vijntten licht
