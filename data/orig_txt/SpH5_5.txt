die vader die al hevet gemaect
dat in die werelt slaept ende waect
ende dat lijf ende vorme hevet ontfaen
die sone diet oec sonder waen
al hevet gecocht groet ende clene
dattie vader maecte gemene
ende daer omme oec gaf sijn lijf
die heylige geest die sonder blijf
al volinde ende al voldede
dattie vader entie sone mede
hadden begonnen onder hen
dus wrachte hare drier sen
al eens in ere geweldicheden
ende oec in ere drivoudicheden
alse inden vader ende in den sone
ende inden heyligen geest die scone
hem can voegen mettesen tween
hets recht want si drie aleen
oyt waren ende bliven selen
desen drien willic bevelen
mine ziele ende minen sen
want ic dies wel bedacht ben
dat ic sonder hem mach niet
nu merct wel ende ane siet
ende hebbet bi u wel u gedochte
hoe yemen yet gedoen mochte
jegen den vader hine dade meest
jegen den sone enten heyligen geest
want u wel georkent es
dat dese drie sijt seker des
een persoen wesen moet
ic die int gelove goet
ben ende vaste mi houde daer ane
bidde desen persoen ende mane
dat hi mijn herte also verlichte
dat ic te poente dit gedichte
gemake ende dit volbringen moete
des biddic u maria soete
met jhesum uwen sone goet
want hebbic uwer beider spoet
sone es mijn dichten niet te swaer
want u troest nemt mi den vaer
dat ic mi ontsie te min
nu hort hier dat begin
waer af dat ic dichten sal
gehort hebdi groet ende smal
hoe die werelt al haer dinge
gehandelt hevet sonderlinge
tote op keyser vrederics doet
ende daer na quamen inder noet
menfroet ende oec coenraet
overmids haer quade daet
dit staet inde vierde pertie
van coninc lodewijc die goede de vrie
die den spiegel maken dede
daer af hebdi gehord oec mede
hoe hi starf vor thinius int here
tot desen tiden tot tesen here
hebdi die jeesten al gehord
in vier pertien bringen vord
salic u hier vord berichten
tot onsen tiden ende dichten
alle die dinge groet ende smal
die gesciet sijn overal
ende desen boec willic heten
die vifte pertie ut gespleten
allen den andren van selsenheden
ende van goeder nuttelijcheden
die in lx jaren sijn gesciet
dat vore was en es al niet
jegen twonder dat gesciet es
binnen deser tijt des sijt gewes
sint dat willem van hollant
dat keyserike nam in hant
want op hem willic beginnen
in marien namen der coninginnen
na des keysers vrederijcs doet
die menigen brachten in pinen groet
so coes die paus innocent
maer niet met alder heren concent
den lantgrave van doringen
maer dese en conste niet bedwingen
sijn wedersaken so dat hi
niet coninc en hiet ende hier bi
sone willic op hem beginnen niet
want hijt oec gewerden liet
ende hem der pinen oec verdroet
jegen coenrade ende jegen sijn conroet
te stridene altenen dies niene verdochte
want hijs oec niet volbringen mochte
om siecheit die hem ane quam
daer hi oec dien doet an nam
om dese sake om dese dingen
en willicken metten keyserlingen
niet gereckelike tellen
doch mach hi heten der gesellen
maer niet van gerechten aerde
want hi noyt quam indie waerde
daerom latic van hem bliven
maer ic sal u die dinge bescriven
die gesciede in desen tiden
al latict hier dus over liden
ic salt vertrecken groet ende smal
onder den keyser willem al
dies graven sone was van hollant
hoe hi tconincrike nam in hant
ende met concente vanden heren
dat salic u in teerste leren
ende hoe hi taken quam in die stat
ende den keyserliken stoel besat
sijn doen ende sijn leven al
dat hem gesciede groet ende smal
salic u secgen in rimen slecht
ende oec mede alt gevecht
dat in sinen tiden gesciede
van allen landen van allen dieden
van wonder van tempeesten van prophecien
gelijc dat secgen die ander pertien
deen voren ende dander na
dat elc op sijn carnatioen sta
ende onder elken keyser geset
daer dwonder bi gesciede met
gelijc dat in heeft dlatijn
so salict in dietsce maken fijn
ende oec mede in viij boeken
diemen verre heeft doen soeken
willem florens sone van hollant
ende joncfrouwe machtelden van brabant
die smiddels hertogen dochter was
vanden drien heinriken alsict las
dese werd te coninc gecoren
in manieren als gi selt horen
heinric van brabant die hertoge
die doe was i prinse hoge
ende willems maech was alsment kent
hem was vanden paus gesent
van aelmaengen dat keyserike
doen gaf hijt vord dier gelike
willemme sinen neve saen
diet vromelike heeft bestaen
nochtan en was hi doe niet out
want doe sijn vader der doet scout
betaelde screefmen ons heren jaer
xijc ende xxxiiij vor waer
ende willem hadde xxi der jare
doemen coninc coes daer nare
dese willem had te wive ontfaen
des hertogen dochter hebbic verstaen
van brugewijc lisebet hiet
daer hi enen sone af liet
die florens hiet bi namen
doe die sake so vort quamen
dat willem te coninc was gecoren
dedi alsmen plach daer voren
ende wilde den stoel besetten taken
ende begonde also die saken
alse hi sculdich was te doene
aldus belach die stat die gone
enen tijt tot dat hi
der stat wille gecreech daer bi
so dat sine in hebben gelaten
met bisscopen met vele prelaten
die hi met brachte vor waer
gelijc hi sculdich was daer naer
besat hi den stoel int inde
ende na dat met groten gesinde
trac hi vord te coelne ward
ende berechtet daer na conincs ard
ende dede daer int lant gebieden
van conincs halven alden lieden
pays ende vrede ende datmen vord
vans conincs willems halven tbord
vanden rine suveren soude
dat elc here come boude
die ten keyserike hort toe
ende werde sijn man daer alsoe
met beden ende met behindicheden
es hi thuus dor dlant gereden
ende maecte vrienscap jegen die heren
die hi niene conde bekeren
met gevechte die trac hi an
met worden ende met gichten dan
want vele waser daer noch toe
die onhoude herten hem droegen doe
om vrederijcs neve coenradine
maer hi bluste al dese pine
met gichten ende met gelove goet
dit es dat menigen swigen doet
in sijn irste jaer oec mede
was aelbrecht te colen in die stede
daer men af seget verre ende wide
dat hi was in sinen tide
bloeme van clergien al
alsic hier na wel secgen sal
daer ic u van sinen bloemen
gelijc hi seide i deel sal noemen
doen coninc willem had gevrijd
om coelne die straten onlangen tijd
so lach hi daer hebbic vernomen
hine wilde ander stede begomen
in desen dat hi trac van daer
so quam hem ene boetscap swaer
dat hi tes keyserswarde quame
oft hi behouden wille den name
vander keyserliker crone
aldus voer hi daerward scone
ende belacht met herecracht
vi weken dach ende nacht
int leste moesten sijn ontfaen
of het waer over hem gegaen
want hi met sinen here
gewonnen had die meeste were
ende doen die ander dat vernamen
gaven si hem op te samen
dus ward hi daer geweldich dies
ende hadde daer af al sinen kies
doen dit die ander stede sagen
begonsten si hem meer versagen
ende maecten pays om dese dinc
ende hier met hi oec bevinc
een deel dier gene die waren nu
sine wedersaken dat secgic u
die van coenraets maysniede waren
want doen si vernamen openbaren
dat hi tkeyserswarde had gewonnen
entie ander stede oec an hem ronnen
maectense mede vrienscap saen
ende hi heefse dus ontfaen
ende getrocken an hem al
dus haddi int begin geval
van sinen conincrike groet
dat hem namaels clein bescoet
men seget dicke ende hets waer
na goet begin comet i swaer
ende na cranc ende clene begin
comet namaels groet gewin
daerom en selewi verheffen niet
al es dat ons geval gesciet
dan secgic niet bi desen allene
maer ic segt int gemene
want ghi hebbet selden vernomen
die geluckech waren int anecomen
dat si lange geduren conden
om dat si deen na dander begonden
ende si eles dan over quamen
ende daer af mere dan hare namen
sone wilden si niewer op micken
ende wilden altenen vorward bicken
ende altemale dan bringen onder
dan comt der avonturen wonder
alsi wanen ten besten wesen
ende slaetse dat sijs niet connen genesen
aldus sciet nu dagelike
doen coninc willem oec in sijn rike
waenden ten besten hebben geweest
ward hi vanden vriesen gevreest
ende ter doet bracht vor waer
alsic u tellen sal hier naer
maer wat gesciede in sinen tiden
salic u hier overliden
in coninc willems eerste jaer
so ward gesent al openbaer
een boec van over zee bescreven
dat ward aldus utgegeven
ende vortbracht in deser maniere
alsic u tellen sal sciere
i paus hiet innocentius
die derde van dere namen dus
hi begeerde te weten sere
hoe menich soudaen hoe menich here
die enich lant had beseten
ende die hem oec dorste vermeten
strijd te houden jegen kerstenhede
ende hoe menige stat oec mede
ende oec borge ende castele
elc here hadde tsinen dele
ende waer dat clcs goet was
hoe menige mile hoe menigen pas
dat dene stat vander ander stoet
haer vastheit met ende haer goet
ende hoe elc hicte stede ende port
die ontboet hi vriendelijc vord
toten patriarken van jherusalem
dat hi des berichte hem
na sijn beste oft hi conde
om dese sake die patriarke begonde
dit te besoeken al over zee
van heren van steden min no mee
gelijc dats hem onse eertsce vader
die paus hadde gebeden algader
so dede hijt besocken ende scriven
ende en liets niet achter bliven
waer hijt gevreischen conste
so dat hi een boec begonste
hier af te maken dat hi soude
den paus senden also houde
alst gemaect waer godweet
dus wast in desen tiden gereet
doen send hijt hem also saen
hier vore dedic u oec verstaen
in die vierde pertie ane dinde
hoe die paus daer omme sinde
maer niet en sprect hi meer daer af
om dattie patriarke doe niene gaf
dat boec ute na waerhede
alse hi in dese pertie dede
sone wildict daer niet vorder dichten
daer om salict u hier berichten
in corten worden na die waerheide
gelijc dattie boec seide
ende irst werf hoe die heren heten
die daer dlant hebben beseten
twee gebroeder die hieten aldus
saladijn ende saphadinus
die edel waren ende rike sere
ende boven al sarrasinen here
ende daer al dat geslechte af quam
ende al dat heerscap alsict vernam
dat oyt sint geregneert heeft
na dat ons die waerheit geeft
so regneerd oec nu ter stont
saladijn ic doet u cont
had ix sonen ende here groet
eer hi selve quam ter doet
ende saphadijn die levede langer
alne was hi niet so tanger
alse sijn broeder was saladijn
ende na die doet des broeder sijn
so doetdi alle sine kinder saen
sonder enen die hadde ontfaen
die soudaen van ycone
ende moradijn so hiet die gone
ende dien onthilt hi jeghen saphadine
dat hine niet ter doet ne pine
caliphus hadden bevolen heme
dat hijs harde wel waer neme
alse hi oec dede in alre tijt
caliphus dat wel seker sijt
es te seegen min no mere
dan haer paus ende haer here
ende dien die sarrasine algader
eren gelijc wi onsen vader
den paus eren ende onderhorech sijn
gelijc so doen sijt hem in scijn
ende houdene over haren paus met
gelijc dat gedraget haer wet
ende baldach es oec die hofstede
van alden sarrasinen mede
gelijc dat rome es dat hoft
van al kerstenheide dies geloft
ende in baldach die rike stat
es caliphus stoel gesat
ende daer staet mamet haer afgod
gelijc dat sente peters gebod
van rome der stede ward uut gesent
ende al kerstenhede es bekent
in dier gelike so es mamet
in baldach die stat geset
ende houtmen van hem sijn geboden
alse van haren oversten goden
ende daer besochtene menech man
die waent dat daer gewin leit an
mamet besoect menich daer
van so verre dat hi vor waer
een half jaer onder wegen es
eer hi weder sijt seker des
met gemake thuus can comen
van selken lande heeftmen vernomen
payne comen die xij dachvarde
voren met kemele gelike parde
daer si nie water in vernamen
sonder alse die kemele quamen
ende sere verdorst waren godweet
so namense haren voet gereet
daer si water wisten onder
ende sloegen daer die eerde besonder
metten voete ende daer naer
graven die sarrasijn aldaer
ende vinden water saen daer neven
dat si haren kemelen geven
dits een wonder te secgen hier
hoe dit geweten mach dit dier
ende alse daer vele pelgrime sijn
int jaer op enen gesetten termijn
so gaet caliphus ten tempel mede
haer paus metten volke gerede
ende ane beet mamet in deser maniere
metten houede niget hi sciere
driewerf al biddende sere
ende danct mamet al siere ere
ende alse sijn beden dan es gedaen
eer hi uter kerken mach gaen
so hout hi etentijt daer
met groten lichte harde claer
so dat verre die claerheit sal gaen
ende dit es mamet te eren gedaen
ende alse die etentijt es leden
so settmen caliphus daer ter steden
ene diere crone opt hoeft daer
ende gaet tsinen palayse daer naer
dits sine maniere van siere ere
moradijn die dese grote here
bevolen had den soudaen
alsic u hier vore dede verstaen
dese moradijn had halapien al
met datter toe horde groet ende smal
ende daer horden oec toe wel besondert
onder stede ende castele cc
mer die dorpe dier horen an
en konde gerekenen geen man
so menich esser daer geseten
dat wi die waerheit niene weten
daer om latict aldus bliven
ende sal u vord van saphadijn seriven
die saladijns kijnder alle versloech
sonder desen daer ic nu af gewoech
ende desen haddi verslegen met
en hadden caliphus niet belet
saphadijn die dede ontliven
sijns broeder kinder om dat hi bliven
waende here met sinen kinden
na dat wi die waerheit vinden
hadde xv sonen met
die hi al hevet wel beset
in groter heerscapien ende in rijcheit
dat u hier nu werd geseit
sijn outste sone melechadinus
dien gaf hi te dele aldus
egipten al groet ende clene
met c dusent dorpen gemene
al recht toten middage vord
so strecte henen daer sijn bord
die outste daer na hiet coradijn
ende dien gaf die vader sijn
damascene ende die heylige stede
van jherusalem so hilt hi mede
ende alt dlant alsict oec las
dat der kerstine mede was
ende onder dese mogenthede
sijn onder castele ende stede
ccc sonder die dorpe godweet
die te telne sijn ongereet
die derde sone melethiphus hiet
desen die vader te dele behiet
gemelle ende alt conincrike
dat daer om lach dier gelike
ut genomen die dorpe vor waer
so horden daer toe al openbaer
ccc ende een casteel ende stede
dit was die gene al houdende mede
die vierde hiet meliomodelrijn
ende dese hadde ten dele sijn
alt lant van asyen des sijt gewes
met al datter toe horende es
dat wel onder stede ende castele
dc hevet te sinen dele
sonder die dorpe diere in staen
die al buten der rekeningen gaen
die vifte hiet melcisemaphat
dlant van saerken hi besat
daer abel in gedoet was
ende hier toe horen sijt seker das
dccc onder castele ende stede
sonder dorpe getellet mede
die seste hiet melchinach
die hadde trike van baldach
met al datter toe horende es
gelijc ict vore vermaende des
daer caliphus in heeft sijn wone
salaphas hiet die sevende sone
ende dese en hout no lant no stede
mer sine broeders geven hem mede
alle jare ij scone part
elc van hem ende wel beward
met breidele ende met sadele diere
ende daer op elc na die maniere
dusentech bisante van goude goet
dese salaphas oec altoes moet
sijn met sinen vader saphadine
ende voren die baniere sine
ende alse dese saphadijn
vard visenteren die kinder sijn
so doet hi purper an dies geloeft
ende oec mede al om sijn hoeft
ende dan comen sine kinder hem jegen
ix milen na haer plegen
ende alsi den vader beginnen naken
so plegen si ere saken
dat si hem iiij werf nigen neder
ende cussen sinen voet dan weder
ende daer na saen alte hant
cussen si des vader hant
ende daer na die vader menichfoude
custen weder met gewoude
ende geeft dan elken i vingerlijn
gevormt na tgebeelde sijn
ende dese die ic hier hebbe geseit
vader kinder na die waerheit
wilden alt lant verre ende wide
wat dat horde ter kersten side
ende alle tribute wildense geven
datden patriarke horde beneven
ende der kerken van rome der stede
op dat si mochten in payse in vrede
die ander lande houden nu
dit boden si dat secgic u
twee van saphadijns kinder
hebben oec in hoeden ginder
theylich graf dat oec ter stede
onder tiden onse liede hoeden mede
entie offerande nemense daer
die wel rentet over jaer
xxm sarrasijnsce bisante
dit deilden onder hem dese serjante
die twee outste vanden gonen
ende vier van sinen joncsten sonen
bevreden ende hoeden dwater dus
dat geheten es licalus
dat alle jare in ogest maent
egipten dor vloyt ongewaent
ende hier toe hord i rente groet
van xlm bisanten roet
die twee joncste vanden vieren
die sijn gelupt nader manieren
datmen capune te vorne pleget
ende dese hoeden alsemen seget
die offerande van mamet
ende sijn daer toe dus geset
ende dit deflense onder heme
dits jaerlijcs ward alsict verneme
xxxm gouden bisante
nu wetti die rente van haer lande
saphadijn deser kinder vader
hadde oec xv wijf tenegader
ende haer erve dat hem horde toe
ende alsi met ere wilde slapen doe
die dedi roepen in sine palayse
ende daer met was hi dan met payse
ende slaepter met ende heeft al daer
sine genuechte met haer vor waer
ende droege enige enen sone
daer met heeft hi sijn gewone
ende sijn delijt harde goet
meer dan hi met eniger doet
ende die oec niet met kinde gaet
daer met heeft hi altoes sijn daet
nacht ende dach tot dat si dan
kint draget dus heeft die man
welc hi wilt te sinen wille
entie hi meest mint lude of stille
daer met doet hi sinen gere
daer nes jegen gene were
ende welc tijt datter ene sterft
op dat hi ene ander verwerft
die hi set in hare stede
dese saphadijn heeft enen sede
die oec van sinen vorsaten es comen
dat hi jaerlijcs hebbic vernomen
x werf laet sijn vorhoeft sien
ende alse oec boden comen te dien
van coninge oft van princen mede
diene spreken willen gerede
die doet hi des eerstes dages gaen
in sine vorste sale daer saen
cc turke gewapent comen
die den bode wel begomen
ende wachten daer al dien nacht
des ander dages alse es bedacht
die soudaen so sent hi daer
ende doet ondervragen daer naer
wat boetscap dat si bringen nu
des derdes dages dat secgic u
so mach irst die bode ontfaen
sine antworde vanden soudaen
dits haer sede ende haer maniere
nu hord van haren lande sciere
in egipten es alexandrien
dat porte es der sarrasine pertie
ende neuwe babilonie mede
ende kadris die vrouwe es alder stede
ende damiaten dat sonder geliken
slotel ende dore es van alden rike
van neuwe babilonien alsict weet
die van daer te damiaten ward geet
gaet rechte te orienten ward
ende es daer tuschen drie dachvard
ende die talexandrien ward wilt gaen
moet toxcidenten sonder waen
ende drie dachvard es oec met tgone
alte lande van babilone
mer te water eest vi dachvard
ende die van damiaten vard
te monte synay so es met
vij goede dachvarde geset
ende van damiaten tote thanaym
es ene dachvard meer no min
ende damiaten staet tusscen der zee
ende der flumen nylee
ende daer valt oec dmere deel
vander flumen int zee geheel
in egipten tselker stat reinet niet
oft harde selden eest dat gesciet
mer nilus onder tiden daer over vloyt
daer namaels grote vrocht of groyt
want dat makent soe vet
dat geen mes en messet bet
dat water werd in julius die maent
utgelaten alsemen waent
in vij pertien daer vloyt dan
tote des heyliges cruces dages vord an
so wasset altenen daer na seder
tote xiij dage so mindert weder
ende alst aldus mindert daer
so gaetmen vaste sayen daer naer
gerste ende ander coren tien tiden
datmen inden merte gaet sniden
damiaten heeft ij paer mure
ende fosseiden diep ende sture
ende xxviij torren groet
van starcheiden sonder genoet
ende van cleinen torren diere om staen
sijn onvertellijc sonder waen
in midden nilus jegen al dese
torren daer ic hier af lese
staet een torren so hoge so vast
dat hi ontsiet engenen gast
ende van dien torren gaet oec daer
tote des soudaens torre vorwaer
ene starke yserine ketene groet
so datter niemen liden moet
no met scepe no nieweren met
hine hebbe vanden soudaen ontset
ende sijn gemoede van dat hi brinct
dat moet daer emmer sijn verdinct
daer comen ongetelde scepe godweet
van alden lande wijt ende breet
van venegien van anthiosen mede
van grieken van cypers der stede
van ermenien van allen eylanden
ende die daer die vard willen bestanden
die moeten daer vertollen ter stat
hier af hevet ongetelden scat
die soudaen jaerlijcs vor waer
ende dies en verdragemen niemen daer
dit sijn twee stede alsict versta
ende staen op ene mile na
cadrus heeft mer ene muer
mer hi es starc genoech ende stuer
daer wonen in joden ende kerstine
ende oec mede sarrasine
ende elc hout daer oec sine wet
die hi wilt ende begeert met
bi desen steden sijn vele bogarde
van sconen done van riker warde
daer bi wast oec balsamus
daer men ave leest aldus
datmen sine scortse snidet daer
rechte inden meye vor waer
ende dan hanct mer onder sonder waen
scone glasine vate saen
daer die droppelen in vallen dan
die uter scortscen gaen vort an
ende dan alse dit es gedaen
so nemtmen die vate saen
ende setse i half jaer na des
in drecke oft in duvenmes
ende aldus ende in deser maniere
so ontfeet sine nature sciere
die borren die inden bogard staen
oft daer dore lopen sonder waen
die eren sere die sarrasine
ende tjaers altoes in enen termine
so wasscen si al haer lijf daer in
dit houdense over groet gewin
bi cadrus staet die palmboem mede
die onse vrouwe nigen dede
tot haren voeten daer si met staden
plucte haer genuechte van daden
ende doen si der daden had genoech
rechti hem op na sijn gevoech
doen die egiptiene dit vernamen
versnedense desen boem te samen
ende paleerden ende ondersetten daer
noch heden desen dage vor waer
so openbard hem die sneden
die die van egipten doen deden
ende vander uren vor ward mere
so eerdene die van egipten sere
drie babilonien hebben gewesen
dierste was als wijt lesen
daer nabugodonosor af was here
ende van caldee coninc mere
ende dit babilonien stoet
op thabor die flume goet
dander daer in regneerde alsoe
van egipten coninc pharo
ende dese ij in ware lessen
sijn algader wildernessen
dat derde es dat bi cadrus
nu ter tijt staet aldus
daer in gestaen was wilen ere
des conincs stoel des conincs ere
alexandrie die stat sonder waen
houtmen van babilonien den soudaen
ende si staet bi nylus der riviere
mer sute water es haer diere
die staet an enen casteel rike
daer men in alle nachtelike
bernet groet licht vor waer
om dat sijt sien selen aldaer
die met scepe daer willen comen
vele kerken heeftmen vernomen
daer in staende in cristus name
daer af es daer ene daer sere bequame
hem allen daer sente marc in lach
ende sine ewangelien te scriven plach
daer was sine passie ende sine sepulture
mer daer na up ene ander ure
ward hi gestolen ende sijn lichaem mede
bracht te venegien in die stede
daer was oec in dese stat
des patriarken stoel gesat
daer lammen ij werf oec int jaer
die scaep entie geite vor waer
inden lande so es i sede
om sente mertijns messe gerede
datmen erweten ende veetsen snijd
ende dies gelike tote der tijt
dat merte begint na haer gevoech
dit donct mi te wonderne genoech
ebroen es die principaelste stede
van palestinen ende oec mede
der giganten woeninge geraect
hier bi was adaem gemaect
ende oec ontfinc hi daer die doet
die sarrasine heten dese stat groet
in hare tale cariatarbe
dats te secgen min no mee
dan virestede ende om die saken
datter waren iiij patriarken
begraven met haren wiven daer
so hieten si die stat daer naer
dat was adaem abraham ysac
ende jacob dat was daer men af sprac
in die bibele daer mer vele in brochte
toter tweevoudeger hagedochte
ende in dit dal bekinde adaem
sijn wijf aldaer hi gaende quam
ende wan daer sette an hare
daer jhesus cristus af quam daer nare
van ebron ij milen clene
eest dlant roet algemene
ende daer in greftmen pole sciere
ende vercopen die eerde diere
dien van egipten gelijc men doet
diere specie ende goet
neven ebroen staet manbree
daer abraem woende lange ee
hier sach hi oec drie ingele mede
daer hi ane betde den enen ter stede
x milen van ebroen met
rechte torienten ward geset
staet rechte min no mee
datmen heet die dode zee
bedie heetmense dus ter uren
om datter niet in mach geduren
daer worden verdronken die vier steden
daer men in die bibele gewach af dede
dat was om die sonden entie ongenaden
die daer in die liede daden
ende segoram die vifte stat
staet noch om datse loeth verbat
bi derre zee ende heet daer na
nu ter wilen balesona
neven dese zee recht nu vort
tarabien ward ane dander bort
staet dat dal van carnaym met
onder den berch van moab geset
daer op balach sephors sone
balam hadde geleit die gone
om dat hi israel soude vermaledien daer
van aspaltus die lake vorwaer
staet daer bi tarabien ward
daer men van judee vard
arabien was wout ende niet el
doen die kinder van israel
daer in lagen xl der jare
ende dat manna aten aldare
arabien hetet nu dat lant
dat doen was harde onbecant
daer es oec in dat dal
daer moyses proefde sijn geval
daer hi ij werf die roede sloech
ende ij borne sprongen na sijn gevoech
daer af rivieren vloyen vor waer
die int lant lopen daer
over die zee daer moyses quam
eest nu al wout alsict vernam
daer vant hi xij bornen gerede
ende lxxij palmen mede
in arabien es die berch syna
daer moyses op vaste alsict versta
xl dage ende nachte daer naer
om die wet te leerne daer
die hem onse here scrivende sceen
met sinen vinger in enen steen
daer es oec or dat bergelijn
daer aron in gegraven wilde sijn
ende arim ende moyses
daer staet oec in sijt seker des
die steen oreb daer coninc baudewijn
van jherusalem eerst quam in scijn
die van vrancrike was geboren
ende dirste was als wijt horen
die daer te regneerne began
hi maecte enen casteel bat an
diemen regael berch hort noemen
daer es die biscopstoel nu comen
van petrasensis ende gesat
arabien lant verstaet wel dat
es rechte een omganc oec mede
alse van ydumea der stede
tote der martsen van borel
diemen nu heet bisserel
ydumea es een lant sonder waen
dat in damassene es gestaen
onder surie want damascus
es thoeft van sirien wi lesent dus
in ydumea es phenicea een lant
daer tyrus hoft of es genant
daer es oec in tripolis
ende akers ende sydonis
ende serepta ende beritus
ende oec die berch libanus
yn tyrus staet origenes graf
daer men vele seget af
vor tyren leget die marbersteen
daer onse here op sat alst sceen
daer op staet nu ene kerke vermeten
die salvators es geheten
van tiren over viij milen
so staet seth nu ter wilen
rechte torienten ward na das
daer woende die prophete elyas
ende daer verwecti jonam mede
ende vij milen vander stede
dat in affrike es gestaen
van sydone oec sonder waen
vi milen staet baruth over zide
dart overvloyende es van tide
in dese stat stoet i beelde geraect
na sente salvatore gemaect
daer die joden in onwerdicheden na das
niet lanc doen cristus verresen was
met ere glavien staken in die side
in versmeetheit enten selven tide
ran daer uut water ende bloet
daer sint menigen af quam goet
want alle die hem bestreken met desen
worden gesont ende genesen
ende die joden bekeerden mede
van dier stat optic stede
damascene hofstat van surie
die maecte oec met sicre pertie
heliaser abraems sone
ter stat daer gedoet was vor tgone
abel die sloech die quade caym
ende ij milen vord van him
so waest dat met enen lichte sloech
onse here sauluse omt ongevoech
dat hi gerne hadde gedaen
ane den voet des berges saen
van lybani vloyen rivieren twee
abana ende archadie
dit sijn die vloede van damascene
ende in die zee vallen oec die gene
rechte daer bi ter selver stat
daer eustatius woninge sat
farfaer es oec ene riviere
ende loept ane anthiochen sciere
oec biden berge van libani
staet cesarea philippi
dat belinas es geheten
noch an desen berch vermeten
springen ij borne scone
jor ende dan heten die gone
dese lopen vord min no mee
tote onder den berch van gelboe
ende daer springense te gader uut
ende lopen in die jordane zuut
aldaer was in gedoept onse here
binnen der derder milen min no mere
van gerico ten berge ward van gelboe
toter stat die heet aspaltee
daer staet een dal daer in vloyt
die jordane daert scone af groyt
ende in wederside oec van lybani
al toten bosche van pharay
so steet i berch die jordane
daer sceet si oec inden vord gane
dat lant van galylee
ende bosre ende ydumee
daer loept si onder die berge dan
ende daer weder haer springen comt an
een groet pleyn ende effen mede
dats ene harde scone stede
ende dat plain heet in serramois
placamedan daer es altoes
marct al van pascen vord
alden somer alsore toe hord
daer bringen die turke haer rijchede
te cope entie van arabie mede
dan es oec ene grote riviere
die bi chivithen der stat diere
loept ende in die selve stat
es een beelde na job gesat
datmen daer eert weerdelike
dese riviere loept dapperlike
van galylee te cedar ward
ende daer vergadertse in haer vard
jor die grote flume
ende deletse daer met haerre strume
ende die en gaet niet verre mede
van albelina der goeder stede
by belinas die lake staet
daer die galileische zee angaet
tusscen betsayda ende capharnaam
in betsayda alsict vernam
was peter ende jan ende jacobus
andries philips ende alpheus
ende iiij milen van der stede
staet corasaym daer mede
antkerst gevoed sal wesen
ende over vif milen van desen
staet cedar ene edele stat
bi capharnaum es oec gesat
een casteel groet ende scone
tafelcasteel heet hi omt gone
bedie daer saetde onse here god
vif m man na sijn gebod
met v gerstinen brode mede
ende beneden dese selve stede
staet die stat daer onse here warde
na sine doet hem openbarde
sinen jongers ende met hem aten
gebraden visch ende honichraten
in dese vorgeseide zee
diemen heet van galylee
waest dat onse here sprac ane
tot peter die opt water te gane
begonste ende hem versagede doe
cranc van gelove sprac hem toe
onse here ende waerom twivelstu
ter slinker ziden van daer recht nu
vanden berge genasereth
daer es een wintgat geset
dat menigen wee doet godweet
die daer jegen yewent geet
twe milen van genasereth mede
es magdalanum geset ter stede
die casteel daer vrouwe af was
maria magdalene alsict las
ende dit lantscap heetmen in scine
galilea der serrasine
daer woende zabulon ende neptalim
daer stoeden die xx stede oec in
die salamon gaf sinen vrint yram
die coninc van tyram alsict vernam
twee milen van magdaloe
was cytharath gestaen doe
datmen hiet sint tyberius
na tyberio den keyser dus
daer plach onse here te woenne mede
doen hi was in siere jonchede
ende van daer over iiij milen
staet bethulia nu ter wilen
ende x milen van tyberiadoee
staet nazareth in galylee
ende ij milen van daer ter vard
in den wech te akers ward
staet sapharie die stat
die sente annen was vor dat
onser vrouwen moeder goet
iiij milen v   stoet
van nazareth     mee
datmen heet
ende ij mil
es rebut
daer wilde
prinst
ende i         ede
sta
daer onse        rde
jegen peter       eerde
ende jegen jacop en    e
ende ij milen van desen     anne
torienten ward sonder waen
so es hermon die berch gestaen
ende int dal van thabor alsict vernam
waest dat melchisedech jegen quam
abraham met brode ende met wine
daer hi met bluste des hongers pine
twee milen van thabor alsoe
staet naym opten berch hoe
daer onse here oec    intgone
verwecte doe der weduwen sone
vif milen van naym doe
staet die stat van jerael alsoe
daer in regneerde jezabel
bi dere stede alsoe wel
staet magedo dat scone velt
ende ij milen vort getelt
staen die berge van gelboe
die welke vermaledide emmer mee
david om saulle ende jonatas
alsmen in die bibele las
vif milen van jherahel na
begint dlant van zamaria
ende x milen van daer vord
staet augusta die rike pord
in die welke begraven was
jan baptista alsict las
van heliseus ende abdiam
twee propheten alsict vernam
mer sint ward sijn hoeft gedregen
in patras die stat ende beslegen
ende sente tecla hadde ter stede
den vinger daer hi gode mede
wisede doen hi dit word seide
sich gods lam na die waerheide
droegene tecla van daer vord
toten bliden berge hebbict verhord
vier milen van sebasten mede
soe staet napels die goede stede
daer staet bi isar ende sichan
tuschen bethel ende dan
in sychen worden bracht daer na
joseph gebeente ute egiptia
ende worden gegraven alsict vernam
by enen borre daer seroboam
die coninc van israel wilen dede
twee gouden ossen maken gerede
ende seide dat hise gebrachte wel
van jherusalem ende niemen el
ende den een setti in betel met
den andren heeft hi in dan geset
bi napels staet oec dat velt
daer men hier vore af telt
dat jacob gaf josep sinen kinde
buten den andren om dat hijt minde
op dat velt die putte staet mede
daer onse here den samaritanen dede
een sermoen ende van sichem vord
twee milen staet lusa die pord
ende betel daer lange in
abraham woende int begin
ende daer sach in slape oec mede
jacob den ingel tere stede
die berch van bethel staet oec daer
entie berch van galga vorwaer
torienten ward vord an
tuschen sichen ende dan
over die side van sichem
xx milen ende van jherusalem
vier milen recht in die vard
daer men geet van napels ward
te sente samuels berge vord
daer staet rama oec die pord
daer was die arke gods in siden
tot samuels ende davids tiden
van sichem xx milen vord
ende xiij milen van jericho der pord
ende xvi milen van ebron
ende vij milen van aschalon
ende xij milen van joppee
so staet jherusalem min no mee
ter middelt vander werelt recht
tripels oec die stede echt
es hare ward ende vord so staen
die berge moreya daer sach slaen
david den ingel die liede doet
om die abolge gods groet
in jherusalem staet als wijt weten
dat probatica pyssina es geheten
die lake die ons doet gewach
die bibele dat si opten saterdach
alsi roerde dat dan daer een
ember genas waerom dit sceen
vertrect u die bibele wale
daer om makics hier geen tale
inden berch zion met moeten
wies onse here siere jonger voeten
ende meerde daer ende maecte mede
dneuwe testament gerede
ende in die slinke side daer naer
staet acheldemach vor waer
dat peregrimacker es geheten
ende biden wege als wijt weten
die enen leit ter eufraten toe
daer stoet gyon die borre daer doe
salomon gecroent op was
van syon den berge alsict las
ginc jhesus oec sine rechte vard
te jherusalem tsiere passien ward
ende doen hi quam te betphage
enten berge van oliveten mee
ginc hi dort dal van josephat
tote jherusalem in die stat
onder den berch van oliveten
recht torienten ward als wijt weten
daer swete onse here van vresen groet
sweet geminct in bloede roet
ende in lycostratos ter stede
loechende peter driewerf mede
ons heren ende daer na vord
datmen gallicantus noemen hord
daer weendi bitterlike sere
ende in calvaria oec mere
werd geeruust onse here daer na
op ene stede heet golgata
ende ter rechter siden sonder waen
alsemen in die kerke soude gaen
daer groeven joseph aromathia
ende tsinen hoeden ward vonden daer na
dat cruce dat helene vant
dat ons heren cruce was becant
in die stede oec geseten was
ene stat die nu heet caritas
ende daer wilden die joden onsen here
hebben gevaen mar dat si sere
ontsagen die scare die bi hem was
ende tier stede oec na das
na sine doet verbaerdi na tgene
hem sente marien magdalene
ende in den berge van syon mede
openbardi hem den jongers gerede
mar daer ne was thomas niet
ende ander werf hi hem sien daer liet
thomase ende daer sijt alle sagen twaren
es hi te hemele ward gevaren
des xltes dages na paeschdach
hi die alle dinc vermach
voer op vanden berge toliveten
also alst voren was beheten
ende op desen berch oec onse vrouwe
starf sonder enigen rouwe
ende in dat dal van josephat
so ward si begraven na dat
ende daer na ward vander stede
haer lichaem gevord te hemele mede
ende ter porten die in jherusalem staet
daer men toccidenten werd gaet
daer ward sente steven gesteent
ende in syon ward hi na tgeent
ward hi begraven ende geleit
bi sente laurentius gereit
bi jherusalem es geseten wel na
op ene mile betania
onder den berch van oliveten
ter doder zee ward als wijt weten
in bethania die stede
verwecte onse here lazarus mede
ende vergaf marien hare sonden
in symoens huus optier stonden
ende vier milen van jherusalem
so staet die stat bethleem
van dane quam helena die coninginne
die god verboet in verhoelne sinne
te dragene te rome in die stat
ende te gravene tonser vrouwen na dat
in bethleem ward begraven daer na
paula ende eustocia
ende vandaer over ene mile vord
ward rachel begraven alsment hord
biden wege van jherusalem mede
daer dede jacob bringen ter stede
xij grote stene ant graf
om datmen gedinken soude daer af
der xij kinder van israel
dese sietmen daer harde wel
van jherusalem xvi milen
te ramatha ward sonder gilen
staet een berch daer ene stede
op steet die modius hetet mede
daer leget der machabeuse vader
ende si was oec sine altegader
ende vandaer viij milen vord
staet lidda dat was i pord
mer nu eest een casteel daer
ende heet dyospolis vor waer
drie milen van bethleem na
staet die casteel cavea
danen was amos die prophete
ende ward daer begraven bi sinen behete
van jherusalem ene mile wel
daer es gestaen die castel
daer zacharias in menigen dach
hier voer in te woenne plach
xiij milen van jherusalem soe
es gestaen nu jericoe
ende over die slinke side van daer
soe staet dat bosch vor waer
daer onse here in vaste mede
xl dage ende daerne ter stede
die duvel wilde becoren saen
alse van ghertheiden sonder waen
ende twee milen van desen woude
dat quarantena heten soude
optie side van galilee
es een ander berch noch mee
die utermaten hoge es
daer ward onse here oec na des
getemteert van girichede
een borne van groter bitterhede
sprinct int wout van quarantenen
engaddi staet oec na tgene
daer wilen wies seitmen mi
wijn die hiet balsami
vander welker planten oec daer naer
degipten in haer lant vor waer
een halve mile van niwe babilone
staet i hof hiet halve wone
in dien hof i borre es
daer onse vrouwe plach vor des
te wasscene in haer doeke alsoe
doen si na egipten vloe
om des quaets herodes wille
ende dese hof leget altoes stille
ende ward datmen eerde oft wonne
nemmermere droege hi gene behoeve
mer bulen comen souden ute gonen
die den sarrasinen te pinen comen
souden enten kerstinen ongelet
op dat si dit bestoeden met
niegeren oec die werelt dore
ne vintmen van gerechter natore
en gene balseme wassen gemene
dan in dit egipten allene
vier milen van nazaret
es cayn die berch geset
daer lamech cayn in scoet vor das
over ix milen vanden berge cayphas
oft vanden berge carmelia
so es die stat cesaria
die staet in palestine alsoe
danen was cornelius centurio
dien peter doepte daer
ende ward biscop indie stat daer naer
ende akers es inden hoec van al
daer ment al met besluten sal
van orienten al toten middage
so eest besloten sonder sage
metter zee tot septentrione
ende tot occidente oec na tgone
ende van akers tote kayphas
sijn ij milen ende na das
so secgic dat v milen sijn
toten castele pelegrijn
ende van desen castele ter wilen
sijn tot cesarea v milen
ende van cesarea tote joppa
so es ene dachvard alsict versta
ende van joppe tote ascaleon
es vi milen in sijn doen
daer es gaza bi gestaen
daer samsoen die porte brac saen
ende droechse daer op enen berch hoe
dese stede die ic nu noemde alsoe
cesarea joppe ende ascoline
ende gaza die hieten der philistine
daer omtrent es nu al wout
ende staet gewassen lanc hout
van jherusalem ten berge synay
sijn xij dachvard seitmen mi
die patriarke van jherusalem
heeft iiij eertsbiscop onder hem
int lantscap van palestine
daer heeft i dat bisdoem sine
dese heeft onder hem vor waer
den biscop van sebasten daer
in galylea nazaret
so es een eertsbisdoem met
die enen biscop heeft onder hem
die biscop es te tyberiacensem
in tyrencem in phenicea
es i eertsbiscop alsict versta
soe heeft hire iiij onder hem
dats akers ende belinensem
ende berith ende sydon mede
dit sijn alle biscopsstede
ende in der moabiten lant
es een eertsbiscop becant
diemen heet van petracensem
die enen heeft oec onder hem
te monte synay geset
entie van grieken es oec geset
die patriarke heeft oec suffragane
ebron es dene alsict wane
ende bethleem ende liddenus
die biscopsstede heten aldus
in den tempel ten heyligen grave
sijn canonke daer men seit ave
dat si die regule van augustine
souden houden wel in scine
in ons heren kerke met
zijn oec reguliere abde geset
ende oec canonke rike
ende men heeft oec des gelike
ter kerke van monte oliveten
abde ende canonke vermeten
ende inden berch van thabor met
sijn oec swerte monke geset
die daer hebben grote rijchede
ende in latina die kerke mede
sijn van monken dies gelike
die verweent sijn ende rike
in gessemani ter stat
datmen heet dal van josephat
sijn oec swerte monke vri
alle dese abde seitmen mi
ende die priore dire toe horen
dese sijn alsoe te voren
datsi gelijc bisscopen gaen
alsi den dienst gods bestaen
met mitren met staven bede
met biscopsscoen met vingerlijn mede
ende dese sijn alle onderdaen
den patriarke sonder waen
daer sijn oec stede die hebben niet
gene biscoppe alse dese nu siet
alse ascaloen dat onder es
den biscop van bethlem sijt seker des
ende joppe dat oec mede sy
der canonke van sepulcri
ende napels oec die stede
es onder den abt vanden temple mede
ende cayphas dat oec es
onder den biscop sesarienses
jherusalem napels akers ende tyren
dese moet die coninc antieren
want si horen ten conincrike
ende daer binnen legen des gelike
van damassene iiij milen bi
es ene stat heet sardanay
bi enen berge daer diere ane gaet
daer onser vrouwen kerke in staet
daer viij monke in sijn
ende xij magede nonnen fijn
in dese kerke van riker haven
so es in ene tafel gegraven
een beelde na onser soeter vrouwen
dat te constantinople ward met trouwen
gemaect ende die patriarke daer na
voret te jherusalem alsict versta
ende ene abdisse vander stede
gaeft derre abdissen mede
ende dese abdisse settet oec daer
in haer kerke ende daer naer
so vloyde ute derre ymagen gereet
olie diemen balseme heet
die daer goret so over soete
dat si elken mach geven boete
ende met derre olien mede
olijt men die zieke ter stede
die bat hebben te hans al daer
dese stede eren verre ende naer
die sarrasinen met werdicheden
ende comen daer van verren gereden
twe werf comtmen daer int jaer
in assumptie es deen vor waer
ende dander es als wijt horen
dat onse vrouwe ward geboren
die dit beelde tastet daer
vanden borsten opward daer naer
so donket hem vleesch albloet
dits i scone teken ende een groet
int inde van anthiosen mede
ende int inde van damasce der stede
inden casteel van marassijn
daer wonen liede die heten harsasijn
dats hautesise alsict can gomen
also hebbicse horen noemen
daer af here es wetules
die vanden berge geheten es
desen ontsie  n harde sere
die sarrasinen die kerstine noch mere
want hi die prinsen doden doet
met boden beide tors ende te voet
sine houden onder hem geen wet
en daden hem die vresen met
moeder suster dochter alle
welc dat hem best bevalle
die bruden si in haren palayse
ende maken hem daer met ayse
alle lerense     daer
ende haren here ontsiense vorwaer
ende dienen hem alle toter doet
ende hier met wanense ter bliscap groet
comen ende oec ten paradise
ende die oec sterft in dere wise
alse in onderhoricheiden groet
men graeften over i ingels genoet
ende hier met makic des i inde
want ics int boec nemmere en vinde
dattie patriarke dede maken
diet sende mede na die saken
innocentius den paus saen
daer wijt vord af hebben verstaen
nu hort vord dat gedechte
van coelne van broeder aelbrechte
ins coninc willems eerste jaer
so was broeder aelbrecht harde maer
te coelne in die goede stede
daer hi dicke wonder dede
van sconen dingen van selsenheden
ende van sconen spellicheden
dier ic een deel sal secgen hiernaer
mar al te secgen ward te swaer
hi was van levene harde rene
ende maecte oec boeke int gemene
daer liber rerum deen af es
datmen in dietsche heet bestiares
daer vele nuttelijcheiden in steet
ende van menigen dingen doet besceet
van minscen van beesten van wormen
van vele dingen al haer vormen
menige nature staet daer in
daer af wel des minscen sin
leren mochten nuttelijcheden
haddi goede verstannelheden
ic souder u meer af hebben gesaect
mar daers een diets af gemaect
dat jacop van marlant dichte
ende daer om overlidict lichte
een ander boec maecti goet
dattie messe verstaen doet
ende dat boec sprect oec mede
vanden sacramente die onderscede
ende hoement sculdich tontfaen es
doet hi oec daer in gewes
van bedingen so maecti oec
enen harden sconen boec
daer machmen oec in ane scouwen
hoemen bidden sal met trouwen
ende hoemen die worde sal besien
daer men ter beden met sal tien
ende uut allen desen boeken
salic dbeste ondersoeken
ende saelt setten oec hier mede
ende oec van siere selsenhede
die hi dede in menigen dingen
salic hier mede ondermingen
doen willem coninc was ende here
was biscop alebrecht out sere
so dat hi sinen tijt besciet
in drien dies hi vordane pliet
dus besciet hi nacht ende dach
in drien alsic u secgen mach
terden deel wildi in bedingen wesen
in dander derdendeel oec na desen
wildi studerens plegen geel
ende int derde derdendeel
wildi slapen daer vord an
dit was dleven van genen man
nu hoer van siere bedingen
die hi seide sonderlingen
o alre hogeste vader
die di selven offers algader
ane den cruce om onse sonden
die in onsalicheiden waren gebonden
ende du daer na gaves mede
dinen lechaem ter spise in werdichede
ende dijn bloet oec te drinkene
om dijns ons te gedinkene
ende maket hier met den heyligen geest
in ons alsic hebbe gevreest
ende dan oec sprekes daer ter stede
alse dicke alstu dit does mede
so doet in mire gedinkenesse
met ere gewareger berounesse
here ic bidde bi desen bloede
dat ons allen quam te goede
ende bi diere onmeteliker maten
ende diere onvertelliker caritaten
daer gi om ons daer mint
nochtan dat wi sijn gewint
inder vulre onsalicheit
ende in ons niet hebben die werdicheit
so wastdi ons met uwen bloede
vanden sonden dor uwe goede
make bi diere gracie mi
dat ic altoes mach sijn bidi
ende doch mi geloven in di saen
ende salich sijn die geloven ende verstaen
ende secgen mede ende onthouden
daer ic mede blive behouden
ende ic doe dat behage oec di
so dat mine ziele ontcommert sy
sent in mi dinen heyligen geest
in miere herten senten meest
ende suvere na dinen wille dat
want niet werdich en es dat vat
ende mine suverheit waer te dinne
dat selc persoen soude comen daer inne
en  daet u grote oetmoedichede
dits ons sondaren i groet salichede
here huedt mijn herte vord
dat si niene werde becord
noch dat si pensen gene dinge
die jegen u es sonderlinge
here ende minre der reinichede
ende een dau van alre suetichede
make mine ziele suete in di
verdrief die hoverde oec van mi
ende doet mi berouwe comen in
want daer berouwen es inden sin
ende vord genoech doen daer mede
dits gode ene behagelijchede
wie es here werdich tontfaen
dat sacrament ende daer toe te gaen
en si dattune god aelmachtech
weerdech makes ende crachtech
ic kinne ende over waer dat weet
ende uwer doget belijc gereet
dat ic niet werdich ben te gane
talselken groten here tontfane
om mine menichfoude sonden
ende mine grote gebreke tallen stonden
mar ic gelove ende weet mede
met al mire herten in getrouwichede
ende ic begiets oec metten monde
dattu mi mach op corte stonde
suver maken ende oec rene
want du heves macht gemene
van enen sondare te maken dan
alstu wils enen heyligen man
bi deser mogentheit here groet
soc biddic di dattu albloet
mire sonden ontfermes teser ure
ende mijn herte suver ende pure
dat ic tuwen dienste mach comen
daer ic toe ben genomen
vrese comt in mi nu saen
met pure herten daer menich traen
met bevene ute werden gesent
com in mi maec mi bekent
die bliscap van der godlijcheden
ay here mi gedinct nu meden
dire heyliger passien groet
daer du om ontfincs die doet
ende alsic dan pense ende mi verboude
ende ga alse ene comen soude
tot dinen outare om di tontfane
ende alsic dit dan pense ane
wat ic daer dan soude ontfaen
so treckic weder achter saen
ende werde versaget optie stonde
om mine vule quade sonde
lieve here dit niene wrect
al eest dat in mi dus stect
die quaetheit ic beveelt di nu
ende sal opden troest van u
ende op dine grote ontfermichede
ende op dine grote genade mede
ende op dine grote caritate
daer af te secgene es gene mate
ende op desen troest comic nare
ende ga weder toten outare
here nu so biddic di vord
dat gi mine bede hord
al benic werdich niet van dien
dat ic di niet en can gesien
com onversienlijc here in mi
ende maec mine ziele siende di
here bi dinen sacramente groet
datmen in dine kerke doet
ende dat wi priesters daer ontfaen
in die messe die wi anegaen
here bi dien virtuten groet
dat daer wijn born ende broet
verwandelt werden in bloede in vleesche
ende dit dan alsict vereesche
biden heyligen geest groet
diet een persoen wesen doet
alse waerlijc here alse dit es waer
so maec mi suver ende claer
here gef mi dine stonden
dat ic dit mach gegronden
here du sprakes selve dat
aldus in dies persoens stat
die mi et ende ontfaet
hi leeft om mi dat verstaet
ende woent in mi ende ic in heme
op dat hijt neme alsem beteme
ic ben sprect onse here weder
dlevende broet dat quam hier neder
ende wie van desen brode et
hi leefter oec ewelike met
ic ben broet der suetechede
ic ben broet der payselijchede
ic ben broet der minnen groet
dat alle smerte verdriven doet
ic ben broet van allen smake
dat alle siecheit gesont can maken
boven alle verdiente vrouwe
ende utnemende boven alle trouwe
u reinicheit diet al bescouwe
daer comen ons af so soete douwe
met uwen gewerken met uwen getouwe
brachti den gods sone lonser gebouwe
daer wi bi quamen uten wene
dit hadde wi vrouwe van u te lene
onse here hadde u so sere vercoren
om dat gi hem allen ginct te voren
al wildi sijn van u geboren
om die gene die waren verloren
alle uwe dogede als wijt horen
al en verstaent niet die doren
niet en quam u ane die toren
daer gijt bi hadt gesworen
mar lietel al te niewete saen
dit heeft u eren vele gedaen
nu hiddie u edele coninginne
gods moeder gods vriendinne
troestersse van allen goeden beginne
der werelt vroude der werelt minne
want gi alle dinge bracht inne
die te voren buten sinne
dor uwe doget die ic wel kinne
moeder ende maget ende elkes waerdinne
dies begeert sidi gereit
na uwer genaden mijn leven beit
edele vrouwe van al gemene
mijn herte die es alte clene
den wille hebbic groet allene
met volmaecter gedachten rene
mar nenic niet en es ne gene
noch nie en ward so groten ene
u doget te secgen die ghi te lene
hebt van jhesum nazarene
vrouwe ic bid u dat ghi mi spard
want mi dit van herten dard
alse alle dinge sijn gedaen
ende ane dinde dan moet gaen
so es te pensen dan vor al
hoe hi den genen ontfaen sal
dien van niewete gemaect heeft
alse dat al es toten inde geleeft
sone diet u leven clene no groet
hi en si in dinde van uwer doet
gereidi dan minsce saen
dattu den here machs ontfaen
die di na dit corte leven
die lange bliscap mach geven
die emmermere sal geduren
hoe sal hi hem daer toe vuren
dat hi daer toe yet gedoge
dat hi den here ontfaen moge
hier na te sine es boven al
hoe dat hine ontfaen sal
die om ons hem crucen liet
ende daer na alst was gesciet
hem selven ons liet tere spise
nu verstant hier in welker wise
dattuse nemen sout bestaen
ic saelt di leren hort hier saen
dese spise soutu begripen mede
in ere getrouweger waerhede
in een hope der godliker milthede
in karitaten der kerken enichede
met enen betterliken rouwe
in ere weldeliker trouwe
in een gebruken salichlike
daer met te bliven ewelike
hoe saltu dese dinge verstaen
waer ward dattie sin mach gaen
alse in getrouweger waerhede
watmen daer verstaen sal mede
dats dattu yegewelken dan
die dat heylige sacrament vaet an
getrouwe te sine sculdich bes
gelijc dat i hem selven es
in i hope der godliker melthede
alse inden sacramente altoes mede
met ere sorgechteger merringe in di
dat dit sacrament volcomen sy
ende inden hope dat herte dijn
blive dat niet geminct mach sijn
in caritaten der enichede
hier soutu verstaen ter stede
dattu met herten ende met sinnen
der kerken sout dienen ende minnen
alse in enecheiden groet
bedie dat god selve geboet
ende om dat heylige sacrament
daer eerst af quam haer fondament
alse om die sake die van ons comen
wi diet sacrament hebben genomen
dat wi altoes in onse herte
selen hebben ene bitterlike smerte
ende enen rouwe van anxte sere
hoe wi genoech doen den here
die wi ter taflen hebben ontfaen
ende hoe wi daer in mogen volstaen
in een gebruken salichlike
hier af en es gene gelike
want dits i teken der volmaecthede
alse emmermere te bliven mede
want int gebruken salichlike
dat hord allene te hemelrike
dit machstu altemale volbringen
mettesen vorseiden dingen
aldus ende in deser manieren
sone mogedi niet faelgieren
vanden heyligen sacramente
op dat gi hout dese attente
onse here geve mi den spoet
dat ic hier in bliven moet
mijn leven lanc sonder verkeren
dit was broeder alebrechts leren
nu salic u siere spillechede
een lettel hier nu seegen mede
also alst mi seiden vor desen
die van siere conscap hadden gewesen
eens broeder alebrechte gevel
die metten paus bekent was wel
dat hi met hem eens spelen ginc
so dat si na dese dinc
in een scip wilden tiden
ende alsoe ter zee ward riden
met cleinre menichte es hire in comen
ende heeft broeder alebrecht mede genomen
niet herde lange na dit gedaen
vernam die paus comende saen
wel vij scepe al vol met here
wel tharnasche wel in die were
alse te striden op elken man
die paus hem te versagen began
alsi van rechte mochte wale
wat holpt hier af lange tale
si begonsten den paus omringen daer
ende trocken vaste sinen scepe naer
alsem te vane optie wile
want si waren van cecile
ende hadse menfrote daer gesent
om dattie paus had gescent
met siere maledixien frederike
dit wildi wreken sekerlike
dus hadden si den paus bespiet
dat hem en can besluten niet
mar en had broeder alebrecht gedaen
hine waer vandaer niet ontgaen
doen dese waren so na comen
dat si waenden hebben genomen
den paus ende sine gesellen daer
die alle hadden groten vaer
sonder broeder allebrecht allene
si riepen daer alle gemene
geeft u op oft ghi blijft doet
die paus sprac met rouwen groet
wat moge wi doen lieve liede
waer hier yeman die ons geriede
dat wi mochten van hier ontgaen
broeder alebrecht antworde saen
here ic soude ons wel bevreden
van desen lieden nu ter steden
mar het es jegen u gebot
mochtic maken hier mijn lot
ende ics orlof hadde vor waer
ic soudse alle doen vlien daer naer
van vresen ende van anxte groet
die paus sprac alebrecht dit doet
ic geefs u orlof nu ter stede
ende alle wege vorward mede
alse lange alse gi leven moget
in dien dat gi en geen ondoget
daer met ne doet noch geen quaet
soe absolveric u van alre daet
doen dit die paus hadde gedaen
niet lange daer na sonder waen
soe worden die ander daer in kere
ende gingen vlien so harde sere
also ofse die duvel had gejaecht
si worden daer so sere versaecht
want hem dochte dat daer te samen
al die werelt op hem quamen
dus ward die paus van daer verloest
ende bi broeder alebrecht getroest
so dat hi sonder enigen scade
te romen quam om dese dade
die ghi hier nu hebt gehord
so haddi orlof altoes vord
bi ingromansien te doene met
dat niet en waer jegen die wet
ene ander spellijcheit bracht hi vort
die ic dicwile hebbe gehort
doen willem van hollant coninc was
ende te colen eens lach na das
doen hordi secgen van desen man
dat hi vele consten can
dat broeder alebrecht gerne dede
over eten worden si mede
spreken vele op ende neder
na vele spraken so ward weder
die coninc pensende om die saken
hoe hi met worden conde maken
hem te begroetene vander dinc
int leste dat hine soe bevinc
met sconen worden daer ter stont
dat hi hem yet soude maken cont
van siere conste ende laten sien
mar hi nam noch enen verst van dien
toten avonde daer gereet
doent avont was broeder alebrecht geet
in ene siere heymeliker stat
daer vernam hi saen na dat
van enen bode die hem quam an
ende seide hoe dat menigen man
die hertoge hadde van oestrike
sander dages genoet tidelike
mar daer en salre een niet comen
alse dit die biscop heeft vernomen
beval hi den genen sere daer naer
dat hi die spise wel bewaer
die daer ten hove sal sijn bereet
sider meer dat aldus geet
dat si soude bliven verloren
so willic datmense mi bringe voren
margen alse ment eten sal
dus gaet die biscop op dit geval
ende node ander dages met hem
ten etene den coninc willem
ende geloeft hem dat hi daer
hem doen sal dwonder sien vor waer
dus lovet die coninc willem nu
des ander dages dat secgic u
doemen messe hadde gedaen
sijn som sine cnapen vore gegaen
toter herberge daer men soude eten
daert broeder alebrecht had beheten
dese cnapen gingen in die zale
si sagen op si sagen dale
si gingen weder si gingen vord
mar sine sagen no hebben verhord
noch van vire noch van spisen
diemen daer in gere wisen
yegeren gereiden doet
si keerden weder over voet
toten coninc harde saen
ende deden hem dese dinc verstaen
die selve quam ende daer na versochte
so hi behendelijcste mochte
waer hijt dede soeken no waer hi quam
noch vier no spise men daer vernam
dit ne behagede hem niet wel
daer na niet lanc dat dit gevel
quam aelbrecht uut siere camer gegaen
toten coninc willem dien hi sach staen
onder sine baroene in die zale
hi ontfinckene met blider tale
ende seide here laet ons gaen dwae
die taflen sijn gerecht saen
daer na leidi den coninc ter vard
in enen sconen bogard
daer taflen gerecht stoeden genoech
dit dochte den cnapen ongevoech
want het was cout sere
ende spraken aldus tharen here
hoe salmen hier gedienen mogen
wine connen coude niet gedogen
het worde ons besich in dien sale
ende bi viere wet oec wale
die coninc hietse swigen stille
wi mogen volgen nu sijns wille
hine doet sonder sake niet
aldus es dese dine gesciet
also datmen soude gaen eten
mar des coninc cnapen niene weten
waer men die spise halet boude
diemen ter taflen bringen soude
ende stoeden daer al verdort
doen sagen si daer comen vord
knapen scone ende wel gedaen
bloets hoefts ende in haer rocke saen
ende brachten dierste gerechte ter vard
alse vollike alse dat geset ward
so sachmen daer alse vollike staen
enen wijngard wel gedaen
geloverd ende met besien mede
ende vogele saten daer op ter stede
die songen meniger tieren sanc
die sonne sceen daer eer yet lanc
so scone ende so hete ter stat
dat elken dochte die daer sat
dat recht inden somer ware
die daer van couden waren in vare
des coninc dienres si moeten daer
haer cleder ute doen vor waer
van groter hitten die hem quam ane
ten andren gerechte begondense te gane
ende wilden dienen met biscops cnapen
doen geviel alsoe die saken
dat si ten dretsore sijn comen
dat si daer niemen hebben vernomen
noch spise no gerechte no niet
dus al idel elc henen sciet
mar albrechts cnapen brachten tgerechte
doen wouden des oec mede plechten
des coninc cnapen ende namen daer
den andren die scotelen over waer
mar tehans optie selve ure
so werd hem dit wel sere te sure
want ute dien scotelen quamen gegangen
te hem ward crupende grote slangen
so dat si worden so vervard
dat si liepen ten taflen ward
ende lieten die scotelen vallen tsamen
mar die ander diese op namen
doe ward die spise verwandelt weder
ende brachtense ter taflen seder
doen dit geruechte ut quam
ent die coninc willem vernam
en dorsti der spise nemmer eten
doen liet hem broeder aelbrecht weten
hoet metter spisen waer gevaren
ende vertrac hem al daer naren
hoe die hertoge dede gereiden
diere spise van werdicheiden
alden nacht hi coken dede
om smargens te hebben goede gerede
ende des margens quam hem ene mare
so dat hi hene moeste van vare
ende alsoe bleef die spise daer
die wi hier nu eten vor waer
nu hebbic u here hier terstont
vander spisen geseit den gront
nu doet u cnapen mede gaen
si selen die spise wel sien staen
die si tote nu niene vonden
dus dienden vord ten selven stonden
des coninc willems cnapen gereet
dien etentijt lanc ende breet
ende doen dat eten was gedaen
ende ment water vortbracht saen
entie coninc dwoech daer naren
so waest tgene al vervaren
banke taflen scragen wijngard
en wiste niemen waerward
ende dat weder ward cout na das
gelijc dattet te voren was
een scoesuttere i sot serjant
die daer woenende was int lant
quam eens te coclne in der stat
ende hi hadde dicke gehort vor dat
van broeder alebrecht secgen groet wonder
des penst hi in hem selven besonder
mochten dese dinge waer wesen
datmen aldus seget van desen
hoe mochtic des geproeven nu
dus quam die gene dat secgic u
daer broeder alebrecht woenende was
doen hire quam vraechdi na das
waer broeder alebrecht waer boude
die cnape vraechden wat hi woude
die gene seide hi moesten sien
ende spreken oec saen na dien
ginc een cnape ende seit ter vard
hoe hem nu te spreken begard
een cnape die i robijn draget
en hebdi hem niet gevraget
wat hi wilt sprac broeder alebrecht
jaic mer hi wilt al slecht
u selven spreken mi donke alnu
dat hi kennesse heeft an u
ic ben onledich nu ter stont
die cnape ginc ende doet cont
den genen die metten robine stoet
doe seide die gene vrient ic moet
emmer mijn here selve spreken
dit gaet ende secgt hem sekerleken
ic salne sien ende spreken mede
eric heden hene scede
salic u mijn heymelijcheit noemen
daer ic hier nu om ben comen
ic salse hem selve secgen godweet
aldus die cnape weder geet
ende seget broeder alebrecht saen
die antworde die hi hevet ontfaen
alst broeder alcbrecht heeft vernomen
dedi den cnape vor hem comen
tot in sine celle daer hi sat
ende vraechde den cnape na dat
die met sinen robine daer was gestaen
wat hi wilde die gene seide saen
meester ic hebbe van u gehort
secgen menich selsen word
van gokelien van behindicheden
nu comic tot u hier ter steden
dat gi mi uwer const laet sien
so magic te bat geloven van dien
dat ic gehort heb van u
cnape quaemstu hierom nu
tote mi ende wils mi emmer spreken
jaic meester ende sekerleken
ic moet uwen const oec sien
erie heden van u sal tien
ende broeder alebrech suetelijc sprac
gef here dan dinen sac
in wil niet dat gi van mi keert
ghine hebt mire const yet geleert
hi gaf hem den sac ende daer naer
staker in sine hant vorwaer
broeder alebrecht ende traese weder
ende verbant den sac daer na seder
gaf hine den cnape ende seide
vrient ganc thuus ward sonder beide
ende ontbint dinen sac niet
eer gi thuus comt wats gesciet
ende alse gine oec hebt ontbonden
vernemdi oec yet optie stonden
so binten vaste weder daer
ende dan comt te mi daer naer
ende secgt mi wat gi hebt gesien
die gene ginc wech blide van dien
ende alsi buten coelne es comen
haddi harde gerne vernomen
wat in sinen sac had gewesen
hi ginc daer sitten ende na desen
ontbant hi sinen robijn saen
daer ut sprongen sonder waen
in weder side i serjant
ende elc enen leest in sine hant
daer si den genen met sloegen doe
si gingen hem vaste toe
ende sloegen so sere na das
dat hi en wiste waer hi was
int leste bedachti hem daer naer
dat hi den sac bonde vor waer
also hem broeder alebrecht seide
daer bant hi den sac sonder beide
daer verloes hi die gene ten kere
diene geslagen hadden sere
ende doen hi dus verloest was
en dorsti niet vorder gaen na das
ende keerde weder te coelne ward
ende ginc te broeder alebrecht ter vard
ende telde hoe hi hadde gevaren
ende bat hem vriendelike daer naren
dat hi sinen sac make na desen
als hi te voren had gewesen
doen sprac broeder aelbrecht mere
hets goet dat ic di ene const noch lere
so soutu te meer weten dan
van mire const   neen edel man
ontdoet mi dit ne gere niet el
u consten donken mi alte fel
ic bids u here wanes ontberen
in wil uwer const nember leren
ic bens nu genoech gecastijt
doen gaf hi orlof te dier tijt
den genen dies was sere blide
dus sciet hi van daer ten selven tide
ende es thuus ward van daer gegaen
ende eer hi den sac dorste bestaen
dedine enen andren eer ontbinden
want hine dorstem niet geninden
dat hine ontbonden had yet
voer dat hijt ane enen andren siet
dit hebbic van broeder alebrecht vonden
noch vele meer soudics u vermonden
mar hier gaet ander dinc voren
hier na seldijs noch mee horen
int ander jaer van willems rike
so ward een twest vreselike
tuscen ludeke ende brabant
ende oec van namen dlant
deen voer hier dander voer daer
ende verheriden dlant swaer
een tempeest quam oec mede saen
die menigen lede heeft gedaen
tuscen hoye ende denant
reinet vorsce ende vesche int lant
die daer so even dicke lopen
ende thans in die eerde cropen
ende daer dit alsoe gesciede
storven oec daer na die liede
ende die beesten storven mede
int lant van triere ward oec onvrede
want die hertoge van oestrike
orlogede daer op dapperlike
so dat si namaels te stride quamen
ende alse dit die aelman vernamen
quamense daer ward om yet winnen
ende vielen daer met dien van binnen
doen dit die hertoge verstoet
trac hi achter metter spoet
ende voer an coninc willaem saen
ende bat hem dat hi mochte staen
hem in staden jegen triere
die coninc geloefdem doe sciere
dat hi den pays maken soude
ofte met stride alse houde
sende die coninc te trieren binnen
ende liet hem sinen wille bekinnen
so dat si hem ontboden dat
dats in hem bleve die stat
indien dats die hertoge saen
in hem bleve sonder waen
ward dit daer alsoc gevest
ende aldus so bleef die twest
tuscen triere ende oestrike
nu hord van den hertoge heinrike
die twest jegen ludeke met
hier ward een dach oec af geset
so dat si quamen te parlemente
nu was altene des biscops alente
dat hine beroepen wilde te campe
want int orloge haddi die rampe
dus waendijt met camp beweren
alse te parlement quamen die heren
ende si spraken om soendinc maken
so waren altene dbiscop saken
ende ment in campe bescede echt
ende die onder blive int gevecht
hi sal beteren dan dese dine
aldus hi tenen hanscoe vine
ende botene den hertoge saen
diene daer nu heeft ontfaen
ende te comen opten viertechsten dach
ende dit te vorwerne of hi mach
elc met sinen kempe gereet
op dit belof op dit beheet
sciet daer elc van andren nu
tsinen lande ward dat secgic u
die hertoge micte lettel hier op
ende liet liden mar die biscop
dede enen kempe soeken gereet
den stercsten diemen iegeren weet
ende geloefdem grote rijchede
mochti den kemp verwinnen mede
die de hertoge soude bringen
die lettel wiste van desen dingen
want hi waende sonder waen
dat soude sijn te niewete gegaen
ende doe die xlste dach quam bi
vraechden die heren waer dat hi
enen kempe had genomen
die biscop wilt emmer te crite comen
ende heeft enen kempe stare
die hem vermet in den pare
thertogen kempe te sconfierne wel
so starc es hi ende so snel
ghi behoeft u here te versien wale
seldi daer behouden u pale
want mi dunct het ward u hard
dat nemic op mine leste vard
sprac die hertoge dat ic ne weet
waer mi een kempe sal sijn gereet
in heb mi noch niet versien
ende moet die camp emmer gescien
ja hi here dat wetic wale
daer ne helpt weder gene tale
entrouwen sprac die hertoge saen
so willic mi hier op beraden gaen
hi ontboet hier ende daer
mar hi en vant niemen vor waer
die den camp dorste vechten
jegen den genen of berechten
want alsi vernamen tgeens gedane
sone dorster niemen comen ane
doen lietmen den hertoge verstaen dan
dat te loven waer een man
die waer so utermaten groet
ende also lanc dat sijns genoet
niegeren ware nu ter stede
ende hi sceen oec so starc mede
dat hi enen leu mocht binden
mar men soude niegeren vinden
bloderen man in geen lant
dan hi es doe sprac te hant
die hertoge dits mijn gevoech mede
ic micke niet optie bloethede
indien dat hi groet es
ende starc mede des sijt gewes
dus quam die hertoge sonder waen
te loven ende ontboet doen saen
genen man dat hi te hem quame
die gene metter bloder name
es vorden hertoge comen houde
ende vraechde wat hi hem woude
die hertoge sprac ic heb uwes te done
alse vor enen groten baroene
te bringen tenen kimpioen
neen here des magic niet doen
in vechte niet om genen toren
al souder al brabant om sijn verloren
wat secgdi vrient waendi nu
dat ic wil doen vechten u
in wil niet dat gi yegeren om vecht
mar ic wil dat ghi vard recht
met mi alse een stout serjant
ende gelaet u alsoe valjant
in u wart ende in u gelaet
alse oft gi al met uwer daet
des biscops liede sout scoffieren
alsi van u sien dese manieren
hem sal versagen elc diet vereysce
ende selen mi geven al dat eysce
ghi sijt so groet ghi scijnt so starc
en sal niemen in een parc
jegen u comen dorren
here daer toe helpt jegen geen porren
in vechte geen tijt wats gesciet
goetman ende in begers oec niet
in wil mar alse op desen dach
dat ic u den biscop tonen mach
ende dat gi dan gelaet coenlike
vore den biscop ende stoutelike
dat salic wel doen sekerleken
ende grote worde connen spreken
ende stalpen ende wagebarden met
mar in vechts niet bi mire wet
doent was so verre comen
dattie tijt was genomen
alse datmen den camp vechten soude
quam die hertoge alse houde
met sinen kempe te ludeke ward
entie biscop mede ter vard
quam jegen met sinen kempe saen
daer sijn die heren te rade gegaen
om dese dinc oftmen conde
af gelecgen metten monde
datmen den camp en vochte niet
die biscop hem wieken niene liet
doen die hertoge dit heeft verstaen
ginc hi tsinen kempe ward saen
die hem vragede alte hant
wat eest here hoe gaet in hant
harde wel dat secgic u
gelaet vaste coenleec nu
ic sal hier hebben al mijn gevoegen
of ghi wilt here laet u genoegen
bi mire trouwen in vechts niet
wat u oec daer ave mesciet
neen gi niet en es geen noet
op dat ghi aldus vorward doet
ende hout u stoutelike int gebare
si selen mi geven dat ic begare
dus es hi weder ten heren comen
die den camp gerne benomen
hadden daer haddense geconnen
mar neen hets om niet begonnen
die corden waren ginder geslagen
entie setele worden gedragen
binnen den crite daer men mede
die kempen saen op sitten dede
die hertoge quam doen weder gegaen
tsinen kempe die hem saen
vragede hoe die saken gingen
si gaen mi af al mire dingen
die si mi geloefden ere
bi trouwen ic sculdich ben onsen here
sprac die gene maect pays saen
oft ic sal uten crite gaen
want in vechte in gere sake
helpt vrient wat wildi maken
gindi enen voet uten crite
ghi word dan uwes lives quite
want men sloege u hier ter stont
dat hoeft af dat si u cont
sit hier noch ende ic sal gaen
besien wat si hebben gedaen
die ic over die effeninge liet
ic saelt effenen wats gesciet
ende saelt over mi laten gaen
dus es hi vandaer gegaen
ende alsoe vollijc es op gestaen
des biscop kempe ende nam saen
scilt om hals ende cloppel in hant
ende ginc ten andren ward te hant
ende gaf hem opf hoeft enen slach
daert menich toe gesach
ende die gene sat stille noch doe
ende sprac den genen aldus toe
siet goede liede ende wat meinstu
dattu mi dus slaes hier nu
wat hebbie di mesdaen hier ter stede
ende in seide di heden lede
noch en mesdede noyt    man
die gene quam noch vorward an
ende gaf den genen noch enen slach
ay mi god geve u quaden dach
sprac die gene ende greep sijn hoeft
met beiden handen des geloeft
entie ander spranc achter ward
alse noch te verhalen daer sine vard
die gene sprac bi mire trouwen
sladi mi meer het sal u rouwen
derdewerf comt die gene gegaen
entie ander sprinct op saen
ende laet cloppel ende scilt vallen
ende nemt den genen daer met allen
ende worpen onder hem ter neder
ende slaten metten vusten weder
so grote slage dat hine saen
vanden live hevet gedaen
doe riep men daer ins hertogen side
die des waren harde blide
werpten over die corden uten crite
so sidi dies altemale quite
dit dede die gene ende daer naer
sloech men hem dat hoeft af daer
entie hertoge bleef in die ere
ende van desen dage vord mere
alse lange alse leefde dese man
sone was niemen so coene dan
die hem yet hadde mesdaen
hine wildene vloechs te camp bestaen
hi was so coene worden hier af
dat hi niemen te voren gaf
van desen es noch tgeslechte comen
te loven dat ic u wel soude noemen
in desen tiden was becant
in aelmaengen ende oec in brabant
een die hiet broeder ysewijn
goet clerc mochti wel sijn
dat proeftmen wel an sine dinge
die hi seide oec sonderlinge
en lettel willics u doen verstaen
waer hi met omme wilde gaen
prediken haddi genomen an
ende bine liet om wijf no om man
hine seide al dat hem dochte recht
ende wat den lieden gebrac echt
dit seidi al in sijn sermonen
en gene dinc wildi versconen
hine seide alsoe alst soude wesen
irst werf was hi gemint van desen
van alden lieden arm ende rike
ende quamen tsinen sermone gelike
alse oft hi een prophete ware
ende hi die siere materien al dare
navolgede ende dede verstaen
waer met die liede omme gaen
ende op elc die waerheit seide
wat hem daer af soude comen te leide
ende hi ontbant aldus die waerde
o wi ghi vule persemaerde
ghi woekers ghi vorcopers met
ghi die oec te dage set
u goet ende u comenscap laet lopen
ende daer omme wilt te diere vercopen
o wi waer seldi ghi gesellen
ic segt u bloet alle ter hellen
ende die anders doet verstaen
bedriegt u ende hem sonder waen
fi gi persemard wat pensdi
dat gi aldus waent leven ghi
enten liede thare ontpicken
ghi moet mede in die stricken
daer ghi na poget vroech ende spade
want gi sijt comen vanden sade
dattie duvel heeft gesayt
ay dat gi so wide sijt gesprayt
dat moet leet sijn onsen here
ende moet u setten in beteren kere
alsi dus hadde versproken doe
die persemiere sprac hi toe
den andren volke van allen manieren
wat ambocht dat si oec antieren
daer af seidi haer mesdoen
ende daer na indi sijn sermoen
optie onnosele mate liede
die noch om rijcheit no om miede
niet en micken en waer alsoe
dat hem met pinen quamen toe
daer si die ziele niet met besmetten
dese prijsdi boven alle wetten
dus predicti so vele hier af
datmen int leste niene gaf
om sijn prediken no om sijn leven
die mesdadich waren hebben begeven
ende die haer quaetheit niet wilden laten
gingen den man hier om haten
so dat hi in aelmaengen was
verdreven doen quam hi na das
te triecht daer seidi die waerheit mede
daer was hi verdreven uter stede
te lovene quam hi oec daer naer
mar dat was wel xv jaer
na dat hi dit irste begonde
daer was hi oec onlange stonde
want hi ward daer oec onmare
doe ginc hi oestward daer nare
dese goede broeder ysewijn
hadde gerne gemaect enen termijn
vanden vastene ende alsoe
dat si altoes stoeden even hoe
alse te vi weken altenen
dat haddi gerne doen verenen
datmen na onser vrouwen dach
datmen kerssen te dragen plach
altoes des sondages na dien
der vasten daer na soude plien
dit haddi gerne vort bracht
mar die clergie hier jegen vacht
ende en woude gedogen niet
datmense sette anders yet
dan si te voren hadden gestaen
nochtan proefdijt sonder waen
met scoender reden dat goet ware
beide bi tiden ende bi jare
ende biden lope vander mane
hier af dedi oec te verstane
ende had hier met getermineert
nochtan ward hi gerefuteert
menigen bequaemt oec daer
ende haddenre gerne gevolget naer
dus liep hier af die tale wide
in aelmaengen wide ende side
van desen broeder ysewijn
scarp was oec dat leven sijn
van bedene ende van vastene mede
ene hare droech hi an sine lede
ende oec alre naest siere huut
no nacht no dach en dadi uut
menigen dach alswijt weten
was dese oec sonder eten
want alse hi messe hadde gedaen
ende hi predikens wilde bestaen
so was hi so neernstich na dat
dat hi des etens al vergat
ende savons als hi vermoyt was doe
ginc hi dan liegen in dat stroe
ende aldus leidi sinen tijt
ende hadder in groet delijt
nu hort hier van sinen bloemen
dier ic u sal een lettel nomen
meltheit es ene der meester sake
daermen houden mach af sprake
wat meltheit es wat daer ut ran
versteet wel lettel menich man
ende het soude oec lettel yemen gegronden
al ward dat siere om pensen bestonden
waer af comt miltheit segt mi dat
ja al gave een wech al sinen scat
ende al sijn goet hier ende daer
waer hi dan melde openbaer
hetine melde die gelt gevet
oft cleder pard of dinc dat leeft
oft stede oft dorpe oft stene
al datter werelt hord gemene
dits al niet hets gene melthede
en es mar ene beroemlijchede
ende ene dinc die al te geet
dits gene dinc na dat ict weet
hets miltheit dat ene die dinc geeft
daer hi altoes mede leeft
wanen comt die edele milthede
of wat moge wi verstaen daer mede
dat was miltheit die gaf onse here
die boven alle miltheit ere
hebben sal ende hebben moet
dat was dat hi sijns selfs bloet
gaf om onse quade sonden
om dat wi hem waren ontfonden
so liet hi hem om ons doden
niet om els ne genen noden
mar dat hi wilde om dit geven
dat wi ewelike souden leven
dit was gegeven meldelike
hi die boven allen conincriken
here es ende voget mede
dat hi gene ander gichte en dede
dan hi hem selven in gichten gaf
dit was een gichte daer men af
secgen mach dat si vor das
boven allen gichten was
wat secgdi dan van eertscen gichten
diemen met spaden hier mach slichten
wat goede du heves groet of clene
die eerde verswelget al gemene
geven hier van eertsce dingen
hets waer men maget so behingen
datter doget ave comet
ende datter zielen oec met vromet
mar die gichten sijn onderdaen
het geeft menig in andren waen
om eere om vordeel ende om prijs
ende om roem in deser wijs
dit heet nu meltheit onder die liede
en es gene meltheit hets sotte miede
die vollike hier te geet mede
du sout geven ene ewelijc milthede
nu machtu mi vragen hier ter stat
ay broeder hoe gegevic dat
dat ewelijc gedurich sal wesen
ic sal di nu berechten van desen
du soud geven gods word
ende dinen wille mede vord
ende elken daer met te leerne soe
ende om vrese ne gene die hem toe
comen mach hine volsta
dat gods word vorward ga
ende daer ane kere so sinen sin
datter nemmermere come in
en gene gepense van eertscen doene
volsteetstu in dese gichte scone
so machtu leven emmermere
van deser miltheit comt al ere
want si gode bequame sy
gods word heet miltheit in mi
want al dat wi hebben ontfaen
comt van gods worden gegaen
dus mach wel heten gods word
meltheit daer af es comen vort
alle meltheit want deerste man
was metten worde gemaect dan
dus es ons vanden worde comen
alle meltheit diemen mach nomen
wies te sine es groet ere
daer mense anteert met onsen here
in hete wijs en genen man
hine bejage daer mede dan
die edele wijsheit die ewelike
gedurech mach sijn ende even rike
hetine wijs die goet can winnen
of es hi wijs die can vorsinnen
met sinen treken dat hi dan
een andren sijn goet af winnen can
oft daer toe wel raet can geven
dat een onnosel comt int sneven
of es hi wijs die met siere tale
onrecht recht can maken wale
heti dese alle wise
dese sijn alle uut minen prise
want mi sotheit donct al dit
die met scalcheiden es gehit
hets ene grote scalchede
ende ene grote gebrekelijchede
ende si sijn sotte boven al
alsic u hier secgen sal
merct oft dese niet sijn wel sot
die al setten jegen gods gebot
hare atente ende hare sinne
om allettel mede te winne
ende die winninge oec boven al
onlange hier geduren sal
alstu vergaes so vergaet mede
dine winninge al ter stede
ende om dine sotte behendicheit groet
soutu smaken die ewege doet
om dattu behindich heves geheten
ende daer met di heves vermeten
te playdierne jegen elken man
ay ende dat dit behendicheit dan
hetet in der liede mont
dat herte maket so ongesont
constecheit ende behendichede
en hebben dese niet enen sede
want na der werelt men oec heet
constech die scalchede vele weet
ic heet hier sotte scalchede
dat gi liede heet behindichede
ic segge dat constechede i twint
derre behindicheiden es bekint
constech can een wel wesen
ende boven al oec uut gelesen
goet clerc in theologie
ende constech oec mede in alle cleergie
nochtan es hi so simpel daer mede
dat hi derre scalker behindichede
niet en can noch en weet
noch daer met niet omme geet
want na sine cleergie na sijn verstaen
donket hem sotheit sonder waen
ende so een vroeder es van desen
so hem die sotheit meerre donct wesen
wie es dan vroet ic secge di dat
die gene die noch goet no scat
op ne leit van genen dingen
ende die hem oec niet en wilt mingen
no in worde no in dade
dat hi met scalker behindicheit rade
yet hem dar onderwinden daer af
mar late den tijt al sone gaf
onse here ende gebruke sijns
gelijc dat hi gerne dade dijns
op dattu di daer na wils berecken
acherme en besciet geen plardecken
al waenstu heymelijc doen dine dinge
hi ane siet al sonderlinge
doch af doch af die behindichede
daer scalcheit es geminget mede
want daer af comt die ewelike pine
hets sotheit groet in den latine
dit sijn broeder ysewijns bloemen
nu salic u ander dinge begomen
heinric die ander hertoge coene
die so geheten was omt gone
om datter drie waren als wijt weten
deen na dander also geheten
daer om bescedicken u alsoe
dese en leefde niet lange doe
na dat willem coninc was
te coelne int keren alsict las
so quam hem ene siecheit ane
ente lovene na minen wane
starf hi ende was begraven
tote vileer met groter haven
ende enen heinric liet hi hem na
die derde heinric alsict versta
so was dit van deser namen
ende doe also die saken quamen
dat sijn vader doet was bleven
te huwelike was hem gegeven
des hertogen dochter ene joncfrouwe
van borgonien die wel getrouwe
was haren man ende onderdaen
hieran wan hi kinder saen
daer deen na dander geheten ward
heinric jan ende godevard
doutste hiet heinrijc mar hi ward lam
dat hem thertochdoem niet ane quam
hier na salics u maken vroet
hoet metten dingen vorward stoet
heynric die derde dat verstaet
en wilde niet dat enich baraet
gedreven worde onder heme
sijn lant hilt hi alsict verneme
vromelijc ende in payse wel
in sinen tiden oec gevel
wonder in brabant harentare
daer wonder af te seegen ware
van tempeeste die gescieden
die ic al niet can bedieden
omtrint halen gesciede een
daer hagelet so dat namaels sceen
want hi dede daer ongevoech
ende dat coren daer al versloech
ende in haspegouwe quam i wint
in den ogest die heeft gescint
die tarwe die rijp was genoech
want hi dmeeste deel ut sloech
omtrent nivele gesciede oec toren
daer benam die regen dat coren
want inden oest reinet so sere
dat coren quam al uten kere
een dier tijt quam daer na
opten somer alsict versta
ende vele liede storven mede
in brabant ende in ander stede
philips van vrancrijc lodewijc sone
hoeden sere om dat gone
dat hem sijn vader dede verstaen
doent siere doet ward soude gaen
ontboet hine vor hem ende seide
nu besich sone na die waerheide
aldus eest comen in mijn gedachte
dat een philips van mijn geslachte
ward geboren die hem sal
setten jegen die kerken al
ende oec nemen die renten met
die der kerken sijn geset
om haer gerechten om haer goet
hier op sal hem staen die moet
ende namaels ward hi selve gescent
ent conincrike in hem gehent
hier af hoet u sone mijn
ende blivet altoes goet kerstijn
dat radic u enter kerken dient
so sal god bliven u vrient
om dese sake vort godweet
hoedem philips jegen dit leet
soe dat hi in al sijn leven
der kerken goet niet dorste wech geven
noch selve yet oec anteren
ende liet den papen enten heren
gebruken diest met rechte was
dese philips alsiet las
hadde kinder scone sekerlike
daert met geviel jammerlike
alsic hierna noch tellen sal
in desen tiden quam oec ongeval
in vranerike in normendien
in gascoengen in lombardien
ende oec in rotsele mede
want die wijngarde in elker stede
vervoeren so in junius
vor sent jans misse wi lesent dus
dat sire af hadden selke noden
datmen som moeste uut roden
dus ward dier tijt van wine daer
ende van andren dingen oec vorwaer
en had gedaen die oude wijn
daer hadde wijns breke gesijn
in ingelant began oec risen
een orloge groet in deser wisen
want die coninc van ingelant
edeward vader si u becant
was out ende oec ongesont
ende gales ende erlant dat lange stont
hadde georloget op ingelant
om dese sticken om desen pant
ende dat hi hier toe was te out
so liet hi hebben die gewout
symont van monfort so dat hi
des lants geweldich ward daer bi
want hi grote gichten gaf
den heren daer hi vordeel af
hebben waende ende troest mede
daer na ontboet hi oec gerede
ane den coninc van irlant
ende maecte met gichten pays te hant
ende alsoe oec alsic versta
dat hi hem soude altoes daer na
in staden staen jegen elken man
des gelike oec vort an
maecti pays in gales ende elre met
waer dat hi weet dat yment set
die den lande was onvrient
daer jegen hi dies verdient
beide met gichten ende met seoenhede
dat hi quam in die gelove mede
hem te houden over here
aldus met desen valseen kere
voer hi al dorentore ingelant
ende hevet gesaket tsiere hant
castele dorpe ende port
daer sint af quam groet mort
ende menigen dlijf ward genomen
alse tsinen dage ward comen
edeward die nu was clene
hier na seldijt int gemene
horen al vertrecken mi
hoet weder wan die degen vri
doen coninc willem waende wesen
tsinen besten ende sonder vresen
ende te coelne oec was comen
ende al aelmaengen had genomen
tonderstane alse coninc vri
ende niemen dochte verre no bi
dat hi hem gederen conde
doen quam hem boetscap opter stonde
van hollant om der vriesen wille
want si lude noch oec stille
niet en hilden vanden grave
ende gingen hem oec alle ave
ende hildene niet over here
om dit doen setten ten kere
coninc willem te hollant ward
om vrieslant onder sijn sward
te bringene ende te dwingene mede
aldus rumdi der stede
daer hi meer weder ne quam
op enen winter alsict vernam
dat sere vroes quam die coninc
ende wilde wreken dese dinc
optie vriesen daer ic af telle
die brachten menigen ruden geselle
om den coninc te wederstane
die hollanders trocken den coninc ane
die met hem brachte goede liede
van aelmaengen in siere maysniede
die stout waren ende oec snel
mar sine conden te yse niet wel
want die coninc was so begaen
datmense over dijs waende bestaen
al heymelijc ende so beringen
dus soudmense lichtelike bedwingen
aldus waest daer geordineert
mar het ward daer al anders gekeert
want doen die coninc ende sine gesellen
ten yse quamen daer wi af tellen
ende daer over waenden sijn leden
worden si aldaer bestreden
vanden vriesen die wel des
gewaerrent waren des sijt gewes
al sijn si ruut ende onbeset
si hebben dit alsoe belet
dats die coninc hadde toren
want also vollijc alsi die doren
den coninc op dijs wisten gegaen
quamen si toe sonder waen
met groten colven ende maetsuen
ende met harde groten gehuwen
bestoedense den coninc ende sine lieden
ende die dinge alsoe gescieden
dat si den coninc sloegen doet
ende met hem een groet conroet
ende doen die wijch leden was daer
namense den doden coninc vorwaer
ende voerden met hem in vrieslant
dus ward die coninc willem gescant
vanden vulen vriesen sot
die daer mede hilden haer spot
doen dat gesciede screef men vorwaer
xij ende lv jaer
hier na salies u vroeder maken
hoe dit noch al quam ter wraken
van florense sinen sone
doen te manne quam die gone
doen dit gesciede was hi i kint
mar hine vergets niet i twint
hine wraect so hi eerst mochte
want hem int herte stac onsochte
doen coninc willem doet was bleven
daer sine vriende om rouwe dreven
so voer die hertoge heinrijc
te hollant ward ende dies gelijc
om dat dat hi tkint wilde besetten
recht na sede ende na wetten
ende vermonboren oec na desen
want hi die naeste wilde wesen
vans vader halven doe ter tijt
dit dedi oec des seker sijt
daer in scine eer hi sciet
want hi onberecht niet liet
dat kint noch mede dlant
dit setti in gewaerder hant
dus nam hi des kints ware
doen dit was gesciet aldare
enen brabanter ene sothede
aldaer hi dobbelde tere stede
jan hordic den genen noemen
van den eyken ende was comen
metten hertoge tot in hollant
te doblen setti daer sine hant
jegen jonchers vander stede
ende doent janne wel ginc mede
streect hi tgelt van dien gesellen
ende ginct in sine hant daer tellen
om dit besceernden daer een doe
ende jan sprac hem wider toe
hi hadde caes sprac dander swijch stille
ic moet hier seegen minen wille
mettien jan die vuest verdroech
enten genen vorden mont sloech
dat hi averecht viel ter neder
doen die gene bequam weder
spran hi op ende te janne ward
ende vele hollanders mede ter vard
ende brabanters in dander side
gereiden hem daer als oec te stride
doen quam dit te weten saen
den hertoge diet heeft ondergaen
ende doen sceden ende op genomen
en waer hi daer niet so sciere comen
daer soude een strijt hebben gewesen
die hertoge vraechde janne na desen
wat hem die gene had gedaen
dat hine daer alsoe ginc slaen
hi riep hi hadde caes
die hertoge sprac quade dwaes
dat was mine scande meer
here om dat sloegicken teer
doen hads die hertoge goede locht
dattie gene had becocht
ende doen hi beset had die dinc
van florense den jongelinc
ende wel bestemt ende beward
keerdi weder te brabant ward
ende berechte dat oec harde wel
mar niet lange hem dat gevel
want hi doet bleef daer na saen
alsict u hier sal doen verstaen
die derde heinric van brabant
die hertoge was ende wel becant
hi was coene ende ontsien
ende trac oec sere na dien
van daer hi af was comen met
in vromicheiden was hi geset
coene hovesch milde ende weert
in allen landen sere vermeert
vrome was hi in tornoyspele
ende dies hanteerdi harde vele
ende dies en wildi niet begeven
jonc so liet hi oec sijn leven
dat scade was sekerlike
god moet sine ziele ewelike
dor sine genade voren daer
daer bliscap es sonder vaer
des hertogen dochter haddi te wive
van borgonien die na sinen live
weduwe bleef met iiij wesen
daer brabant met bleef in vresen
ende mede in verdriete groet
want het geviel na sine doet
dat heinric sijn broeder
van vader niet van moeder
die lantgrave van doringen
niet en coste toe gebringen
dat hi monbore waer bleven
van brabant ende moest begeven
want het lantrecht leerde
dat hi hem daer ave keerde
doen woude op rechten die gebreke
mijn her heinric van gasebeke
ende montbore sijn metten rechte
van geborte ende van geslechte
so was hijt oec te dien tiden
alse vander sweerdsiden
doent die lantgrave begaf
die montbore waende sijn daer af
doen quam van gelre otte die grave
ende vermat hem oec recht daer ave
ende sijn broeder die biscop heinrijc
wildent onderstaen gelijc
want si waren also na
den hertoge belanc alsict versta
van hare moeder sekerleke
alse heinrie was van gasebeke
int leste ward gepoent alsoe
dat si heinrike bevalen doe
die monborie haren neve
want hi daer na rechte bleve
ende hi oec gerecht oer ware
van brabant mar daer nare
niet lanc so was hem leet dese raet
ende wilden weder met hare daet
monboer vanden lande bliven
ende heimlike daer of verdriven
haren neve daer met crachte
die hertoginne doe dachte
der wesen moeder vrouwe alijs
die behindich was ende wijs
dat en geen van allen desen
des lants orbore soude wesen
ende ginc daer mede bi viseren
dat si elken met anderen sal weren
vanden here die doe wouden
die monborie vanden lande houden
nu hort wat die hertoginne dede
int begin so maketse vrede
metten grave otten van gelre
met biscop heynrijc ende oec elre
met andren heren na ende bi
mar so tonetse dat si
heren heynrike was verbolgen
van gasebeke ende dede haer volgen
den grave van gelre ende den biscop
van ludeke sinen broeder op
dlant van gasebeke dat si storden
ende daer na cortelike oec worden
die biscop entie grave beide
ute brabant met behindicheide
vander monborscap gedaen
want selve wouden sijt onderstaen
mar di hertoginne vrouwe allijs
heren godevarde van perwijs
ende heren wouteren bertoude
riep si te rade ende woude
met hare hulpen brabant
selve behouden in haer hant
tot dat haer kinder daer toe dochten
dat sijt selve berechten mochten
her godevard van perwijs starf
daer na sciere ende doe verwarf
die monborscap vanden lande
her wouter bertout in sine hande
ende in heren heinrijc sijns neven
van bouterssem die doe bleven
van brabant doe al heren
ende hopen doe der vrouwen met eren
doent also verre quam
dat hem van brabant annam
dat monborscap her bertout
ward hem gram her arnout
van wesemale ende ander heren
die dit gerne souden keren
want met rechte na sijn leen
so wilt hire oec wesen een
dat hi hilt ende mede plichten
ende wilt die kinder mede berichten
des en woudemen hem niet bekinnen
doen toech hi te loven binnen
daer hi ene felle vede doe vant
vanden blankarden si u becant
enten colneren ij geslechten
die jegen een wilden vechten
ende hem dicke ondersloegen
die colneren si doe droegen
alse van magescape altemale
ane den here van wesemale
dus toech hi daer ende bleef
ane die colneren ende verdreef
die blankarde daer alle uter stat
want die blankarde droegen bat
metter hertoginnen godweet
daer om warense te loven leet
dus waren hem die van loven onhout
ende also werd mijn her arnout
van wesemale te loven here
ende orlogede lange ende sere
jegen die bertoude sonder sparen
om dat sy sonder heme waren
monbore doe van brabant
ende jegen alle die hi vant
die hulpe daden der hertoginnen
ende bi deser groter onminnen
stont brabant in groten tweste
want vanden lande al die beste
beide van dorpe ende van staden
woude doe elc andren scaden
waer dat si toe bringen mochten
ende om dat si onderlinge vochten
woudemen doe oec ane striden
brabant mede in allen siden
dus moesten dese jonge wesen
van brabant tilijc voren resen
die biscop heinrijc ende van gelre
die grave sijn broeder waren felre
jegen brabant daer na altoes
om datmense te monbor niene coes
op falaes tusscen hannut ende hoy
wildi wreken sijn vernoy
dit hort ten lene van brabant
dat haddi gerne tsiere hant
vercregen doe haddi gemogen
daer quam hi vore saen getogen
ende belaget met herecrachte
die casteel hadde mure ende grachte
dat i stick wel mochte beiden
her wouter bertout dede gereiden
al brabant dat wel verstaet
overmids der hertoginnen raet
ende deetse alle doe trecken uut
mer eersi quamen tot hanut
so was die biscop sonder were
geruumt daer met al sijn here
want hine dorste daer niet letten
doen hi wiste datten ontsetten
her bertout woude metten lande
van brabant mar dese scande
die hi daer ontfinc ter stede
wildi op bertoude wreken mede
dus vergaderde die biscop nu
hertogen graven dat seegic u
van over rijn ende van desside
alle die gene die dochten te stride
heeft die bisscop alle gecregen
ende wilde heren bertoude jegen
hi clagede oec clerken ende papen
ende ridders mede ende cnapen
ende sinen steden oec met gewout
dat van mechgelne her bertout
van ludeke sente lambrechte
sijn erve onthout ende onterechte
ende bat hem allen dat sijt wraken
si seiden si waren gereet ter saken
dus hadde die bisscop i groet here
alt lant van ludeke was in die were
met hem te varne dat haer toe dochte
dat in stride hem yet vermochte
die gravinne hebbic vernomen
van vlaendren was te hulpen comen
den biscop met menigen man
ende die lagen ter wilen dan
tusscen bornem ende rupelmonde
al woudic secgen u en conde
vanden heren niet getal
die de bisscop met hem al
vore mecgelne doe gebrachte
daer hi ombe mure ende om grachte
noch ander porte gene vant
sonder die van brabant
ende mede heren bertouts mage
die daer om leiden haer lage
ende hem te hulpen comen waren
dese hilden bereet met haren scaren
beide oec torsse ende te voete
den biscop heinric te gemoete
so dat hire dore moeste liden
soudi te mechgelne in riden
die biscop quam der stat soe bi
soe dat sine viande ende hi
elc andren mochten sien
doen en wildi niet vord tien
mar hi dede sijn volc logeren
ende lietse hem daer reposeren
ende hem gereet maken te stride
dus lagen si in elke side
gebattelgeert daer iij dage
mar her bertout ende sine mage
en wouden den bisscop soeken niet
om dat sijn here es wats gesciet
want hi was des bisscops man
mar die bisscop had gerne nochtan
gesien datmen had gestreden
mar die heren woudent vreden
die daer metten biscop quamen
doe si die brabanteren vernamen
jegen hem so stare comen
hebben si die soene genomen
want si vreseden van verdriete
ende die gravinne margriete
van vlaendren si was daer mede
si verwarf so daer den vrede
ende die soene inder manieren
dattie biscop met hem vieren
riden soude daer met geleide
te mechgelne tot an die hameide
want die biscop had gesworen
bi sente lambrechte daer te voren
dat hi dit daer doen soude
eer hi weder keren woude
al ward dien van brabant leet
ende om te behouden sinen eet
gestade men hem daer dat
andren borge no andren scat
sone vercreech hi van sire soenen
aldus ward hem entie baroenen
die hi daer verre hadde gehaelt
vor mechgelne aldoc betaelt
aldus moesti weder keren
ende bertout bleef in siere eren
biden brabanteren als wi spreken
dit wilt die biscop echter wreken
optie wesen met scalken treken
te tricht dedi haer galgen breken
met crachte jegen haren danc
ende daer toe mede haer dingebanc
dedi daer werpen over rucgen
te wijc so stont bi dier brucge
een tor om    der brucgen hoede
daer trecti vore met overmoede
ende stormde daer op met sinen here
op dien torn was gewere
starc eermen hem op gaf
nochtan wan hi hem dien af
mar hadde gehad iij man
her dideric eermenne wan
van brabant in sijn coenroet
van valkenborch die here groet
hi waer gevaren al tot wijc
ende hadt ontset ontwivelijc
want hi was doe brabant hout
dus want die biscop met gewout
mar al was bertout daer toe slap
hi hilt nochtan dat monborscap
met hulpen der hertoginnen
dat brabant niet in genen sinnen
stoc no steen meer verloren
sonder te wijc allene den toren
die de biscop breken dede
aldus stont met groter onvrede
brabant nu met ongemake
van dien heren die sonder sake
brabant orlogeden met haren resen
eer op quamen daer die wesen
dat si wapen mochten dragen
soudic u alder stucken gewagen
die gescieden wide ende side
in quaems niet af in langen tide
het soude mi oec te vele beslaen
ic saelt u cortelijc over gaen
ghi hebt hier voren wel vernomen
hoe heinrijc es ter doet comen
die hertoge van brabant was
ende hoe na hem bleven na das
vier kinder die clene waren
die nu sijn comen te haren jaren
heinrijc jan ende godevard
ende marie ene jonefrouwe ward
mar heynrijc die outste van desen
die hertoge soude te rechte wesen
die hadde doe al selke mesquame
beide ane sin ende ane lichame
dat hi daer toe niet en dochte
dat hi hertoge wesen mochte
dat mercte wel die hertoginne
der kinder moeder dat van sinne
heinrijc niet en was so vroet
dat orbor ware ochte goet
den lande dat hi bleve here
daer bi om des lants ere
viseerde si om rechte trouwe
der kinder moeder die edele vrouwe
dat heinric dat lant soude vertien
ende openbare oec soude lien
vore die stede ende vore die manne
dat hijt op droege daer janne
sinen broeder erve ende leen
des raets droech daer oec in een
met haer har wouter bertout
want hi was den lande hout
die raet hier af hi ginc vort
men ontboet dorp ende port
ende die heren vanden lande
dat si alle quamen te hande
te cortenberge hebbie vernomen
doen si alle daer waren comen
ende vergadert waren clein ende groet
daer gaf heynrijc doe vor die genoet
janne daer op sinen broeder
ende bi rade oec siere moeder
thertogerike van brabant
ende wilde mede dat alt lant
janne vor recht here kinde
van niemanne die hem versinde
sone ward scoenre gichfe nie
gegeven tenen male dan die
dat heinric sinen broeder gaf
ende hi thertogerike ginc af
nochtan vercoes hi dat beste
na die ziele heinrijc int leste
want doen hi op hadde gegeven
brabant leidi daer na sijn leven
in borgonie daer menne sinde
in ene abdie daer hi in inde
alse een monic metten abite
mer hine leide nie die vite
die de monke hebben te rechte
want hi hilt serjante ende cnechte
ende hadde allene i scone zale
also alsem betaemde wale
daer men hem diende eerlike
tot dat hi voer te hemelrike
al sceent ter werelt ramspoet
dese wissel hi was hem goet
daer hi hemelrike met gewan
hort vord vanden hertoge jan
hoe hi daer toe ward gecoren
daer hi niet to was geboren
hi ward tilijc harde sere
verhoget nader werelt ere
want doen hi quam te dire eeren
so hilden hem stade ende heren
ende gemeinlijc alt lant
en was ridder no serjant
verre no na gene so wilt
die van brabant goet hilt
hine versochte doe sijn leen
done bleef orloge oec ne geen
in brabant staende no clage
en ward versoent te dien dage
beide van steden ende van baroene
daer quam doe oec te soene
die marscal her arnout
van wesemale die onhout
hadde geweest die hertoginne
dus werd daer al onminne
in brabant saen af gedaen
daer na niet lange sonder waen
so saten stille al die gene
die op brabant staken gemene
want hi ward van vromicheiden
so vermard dat ontbeiden
sijns en dorste en gene man
dus quam op die hertoge jan
mar eert hier toe comen was
soe gesciede vele vor das
dien van loven pijnlijcheden
ende oec mede in andren steden
want die blankarde die uut waren
daden hem pine menige twaren
oec warense eens utgetogen
te mechgelnc ward wel vermogen
ende die van mechgelne quamen uut
ende scoffierdense overluut
ende jagedense toter leeps toe
daer worden gevaen oec aldoe
her geraert ende her godevard
ende ander heren diemen ter vard
te mechgelne leide doe gevaen
ende tot erpse oec sonder waen
warense die blankarde soeken met
daer worden si oec sere belet
want die dorpe metten blankarde
daden hem daer vele onwerden
si worden daer geslegen sere
ende gejaget uten kere
dit gesciede oec al te voren
eer jan te hertoge ward gecoren
hier na vele van des gelijcs
so nam te wive lodewijcs
dochter van vrancrike gereet
die hertoge jan alsict weet
des goets coninc dat verstaet
daer na wilde die overdaet
die hertoge wreken oec ter stat
die hem die biscop dede vor dat
doen hi jonc van dagen was
hi gaderde ende ontboet na das
siere moyen sone van artoys
den grave die menigen fransoys
met hem doe te hulpen quam
die biscop heinrick dit vernam
ende gereide daer jegen niet
want hi hem alsoe geliet
dat hi te stride niet wilde comen
nochtan voer hi met menigen vromen
man te sente truden doe inne
die hertoge was comen toten vinne
dat daer bi sent truden steet
ende soude sijn getogen reet
ins biscops lant ende doe albloet
quam hem boetscap dat waer doet
sijn moeder die hertoginne vroet
hem quam oec boetscap metter spoet
dattie coninc taken ware
hier om liet hi torloge dare
ende dede siere moeder ter eerden saen
ende voer taken sijn leen ontfaen
nochtan eer sine liede op braken
vrihoutem si eer ontstaken
dat daer leget ins biscops lant
hebben si al te male verbrant
datment tot sente truden sach
daer die biscop binnen lach
dat en ward oec nie gewroken
noch oec soene af gesproken
want daer na ward te lyoen
ene consilie daer quam menich baroen
van leken ende van papen beide
daer quamen van al kerstenheide
alle die heren ende die prelate
daer ward doe om sine onmate
die biscop heynric daer ontset
van sinen bisdoeme ende belet
aldus ward hi sbisdoems quite
ende voer wonen als i hermite
op enen borch te monfort
ende leide daer sijn leven vord
om desen tijt starf te hant
des hertogen wijf van brabant
die coninc lodewijcs dochter was
ende hi nam oec saen na das
des graven dochter verstaet mi dan
van vlaendren daer hi kinder an wan
vrome ende scone hebbic vernomen
ende oec so es te huwelijc comen
joncfrouwe marie des gelike
ane den coninc van vrancrike
philipse daer bi so bleef mede
die vrienscap nu sere gestede
tusscen vrancrike ende brabant
ende daer na voer alte hant
die coninc philips te spaengen ward
daer die hertoge in die vard
met sinen lieden ere ontfinc
daer hi met diende den coninc
aldus so ward in saveterre
int conincrike van spaengen verre
die hertoge jan vroech bekent
ende in alle lande daer omtrent
doen die spaensce vard was leden
ende te parijs quam in der steden
die coninc philips heeft hi saen
den hertoge janne ridder gedaen
ende godevarde sinen broeder mede
recht na der fransoyse sede
dese ij worden doe sonderlinge
vernaemt goet te allen dingen
daer na ward so wide becant
die hertoge jan in menich lant
soe dat gene dinge mochten gescien
hine wilde emmer sijn te dien
in desen tiden die coninc
karle van cecilien ontfinc
jegen pirse van arragoen
enen camp mar dien ocsoen
daert af quam latic bliven
ende sal die jeeste vord seriven
die camp ward alsoe genomen
dat si te crite souden comen
jegen een op elke side
met e ridders te stride
bi borgaus op die geronde
ende wie dat daer andren conde
met crachte daer onder bringen
dat hi oec soude sonder dingen
siere saken sijn te voren
hier ward die hertoge toe gecoren
in karles side daer te hant
ende x ridders ute brabant
dat hi blidelike daer ontfinc
ende voer doe metten coninc
van vranerike toter geronden
daer si den camp souden hebben vonden
mar die camp en ginc niet vord
daer bi so latic nu die word
mar waer hi ere mochte gewinnen
daer warp hem die hertoge binnen
waer dat hi toe comen mochte
want sint dat hi te wapen dochte
sone sochte hi niewent el
dan wijch ende tornierspel
hier na voer hi in ingelant
daer hi oec in ward becant
in enen tornoy die daer was
daer hi tgeruchte had na das
want alle die doe waren daer
spraken van hem openbaer
oec gaf die coninc edeward
sire dochter in die vard
des hertogen sone janne
als hi gewassen waer te manne
ende daer op gaf doe die coninc
dat die hertoge te hant ontfinc
van scatte i groet getal
dat bleef te dier feesten al
want daer doget an lach ende ere
daer af was hi die melste here
die in die werelt was verre of bi
van vlaendren doe die grave gy
des hertogen sweer sonder waen
hadde nu een orloge bestaen
jegen den bisscop jan
van ludeke die dbisdoem gewan
na den biscop heynrijc saen
dit orloge was also gedaen
ende so starc den grave gye
so dat hi en dorste nie
riden in des biscops lant
eer hem die hertoge van brabant
te hulpen quam dine doe leide
so eerlike dat sijns verbeide
int bisdoem niemen buten vesten
dus quam des orloges af ten lesten
met eren die grave her gi
doen hem die hertoge stont bi
daer na dede ene ander vard
die hertoge jan te hosdine ward
want die here van hoesdinne
hadde jegen thertogenbosce onminne
doe wilde van brabant die drossate
wreken dese grote onmate
ende voer te hoesdinne logeren
dattie van binnen wouden weren
want die grave van hollant
hadde hem hulpe geloeft te hant
dit liet die drossate weten naer
den hertoge dat hi met vresen daer
lage daer aldus inden lande
doen quam die hertoge selve te hande
met selken here getogen alsoe
eer hi die kempine liet daer doe
dattie optie borch daer boven
te hoesdinne lagen daer ute stoven
alse musschen doen vorden sparware
doen si thertogen worden geware
dit wan nu die hertoge daer
ende hilt mar daer naer
gaf hijt den here weder
daer voer die hertoge oec seder
al die mase te kessele ward
daer niemen en beide siere vard
want doe hi te tricht ward toech
alse verre alse daer die mere vloech
dattie hertoge quam in desen
so warensi daer alle in vresen
die hem yet hadden mesdaen
eer men hem daer liet verstaen
waer die hertoge henen soude
mar die hertoge hine woude
niet vorder dan in limborch saen
daer wildi wreken dat mesdaen
sinen lieden es dat geloeft
want hi ware daer geroeft
daer dede hi reinsberge breken om das
een ridders huus hiet mulrepas
die drossate was te dien tiden
al omme wide ende siden
van al limborch daer met gewout
die hertoge logierde en was so stout
no grave van cleve no ander heren
diere yet dosten jegen keren
si moesten alle comen te genaden
van dat si daer vore op hem mesdaden
ende moesten setten borge ende pande
want en dorste daer te lande
en gene here wederstaen
hine betert hem daer na saen
so sere warense alle verveert
van coelne bisscop ziveert
nam i parlement oec na tgone
jegen den hertoge optien rone
daer quam die hertoge eerlike getogen
ende sijn neve robberd vermogen
siere moyen sone van artoys
ten parlemente met menigen fransoys
daer quam menich ridder om dien
dat hi den grave mochte besien
want te dien tiden sekerlike
en was sijns gelijcs niet in vrancrike
noch niegeren niet alsict verneme
want al die werelt sprac van heme
in dit parlement daer ic af telle
ward die biscop ziverd geselle
des hertogen daer van brabant
so dat si swoeren daer metter hant
optie heyligen nu daer beide
dat si vrede ende vast geleide
vordane te rechte souden
tuschen mase ende rijn houden
hier met keerde daer ter vard
die hertoge jan te lande ward
een jaer eer dese dinc gesciede
so bleven vele goeder liede
metten grave van guelke verslagen
datmen wel te rechte mach clagen
in die vrie stat van aken
dattie limborgeren wraken
ende ander heren wel geboren
die daer hare vrient verloren
so dattie stat bedervet ward
so fel warense ende so hard
dat si den hertoge clageden dat
ende seiden hi ware vander stat
voget ende here naest den coninc
ende hise bescerme om dese dinc
want hi ende alle sine vorderen ye
hielden taken die vogedie
vanden roemscen rike te lene
ende daer bi en liet hi en gene
cracht der stat van aken doen
daer doe menich hoge baroen
op stichten vede ende gevechte
mar nochtan so hilt te rechte
die hertoge die stat van aken
jegen alle hare wedersaken
so stoutelike dat hise met crachte
eerlijc ter soenen brachte
ende om dit haten die limborgeren
altoes die brabantsce heren
nochtan quite hise in allen stonden
te tornierspele in tavelronden
waer si quamen in vrancrike
ende elre oec deser gelike
nochtan keerden sijt alsoe
dat si tallen spele doe
jegen hem wilden wesen
oft sine yegeren mochten in vresen
bringen ende heymelijc wreken
bi haren quaden valscen treken
dat sceen dicke an haer gewerke
nu was tusscen halen ende herke
een tornoy doen genomen
te dien tornoy dadense comen
alle diesi vercrigen mochten
ridderen cnapen die yet dochten
dat si wapen mochten dragen
oft sijt met stride souden wagen
dus quamen si al openbaer
van over rijn al tote daer
opt velt daer alsoe gescard
datmen wale geware ward
dat hare gaderinge was fel
ende want die hertoge niet el
en begarde dan tornieren
daer bi doe hi haer manieren
van hare gaderinge horde
brac hi den tornoy ende scorde
dus dedi die gaderinge sceden
want daer waren vele veden
nu ward daer te hans geviseert
een tornoy ende gecreyeert
te ziberge over den rijn
daer wilde die hertoge mede sijn
ende dede daer jegen met gereiden
die hi daer met hem sal leiden
nu hadde des menegen wonder
dat hi dorste varen onder
sine viande ende dor haer lant
hi reet daer hi den tornoy vant
daer hi prijs in wilde halen
daer waren doe van westvalen
ende mede die van overlant
die daer hadden groten pant
al warense vromech ende stout
si waren nochtan met gewout
alsoe sciere af gesettet
en hadde die hertoge niet belettet
si waren daer gegaen al onder
ende dat en was en geen wonder
want vanden duutscen rike
waren daer die sonder gelike
die beste die limborgeren
ende oec mede al die heren
tusscen der mase enten rijn
mar die hertoge die nu in seijn
dien westvalen hulpen wille
vorderde daer so lude ende stille
inden tornoy so sijn gevoech
dat si boven quamen genoech
doen die tornoy was gevallen
haddi den prijs van hem allen
dus anteerdi sine sake
hier na seldi horen sprake
van sinen dingen sonderlinge
mar hier gaen vore ander dinge
in desen tiden hebbic gehort
ward in ingelant groet discort
want her symoen i ridder fel
van monfort die oec wel
was geboren vanden lande
ende oec was hi te siere scande
des coninc maech van ingelant
ende van trouwen was hem in die hant
te berechten dlant gegeven
om dat jonc was sijn neven
mar hi die scalc was harde sere
set hem doe in allen kere
hoe hi here mochte gewerden
ende des coninc sone verterden
ende vander crone daer verdriven
ende selve here mochte bliven
nu was die zone metter moeder
die hier af ne was niet te vroeder
noch en pensde niet om dat
dat hem her symoen was gehat
nu wies edeward ende ward groet
ende her simon niet anders en doet
dan hi met gichten vriende maect
ende doet dien raet dat hi saect
alle die heren van ingelant
dat hise hadde te siere hant
met beden ende met sinen scatte
want hi had algader datte
wat dat ingelant renten mochte
daer met hi sinen wille wrochte
ende en gaves edewarde nemmere
noch siere moeder dan haer tere
ende deetse liegen daer hi wilde
int irste was hi jegen haer milde
ende gaf haer wat si woude
ende doetse leven met groter vroude
om dat hi wilde dat si te min
pensen soude om sinen sin
ende om sine valsceit die hi mecte
aldus oec hise an hem trecte
int irste tote dat hi lude ende stille
vanden haren heeft sinen wille
doe maecti an die stede vort
dat si waren an sijn acort
ende geloefdem mede ende gaf
ende aldus bracht hise af
al heymelike ende met liste
dats die coninc niet en wiste
ende maecten an hem daer alsoe
dit heeft her simon bracht altoe
met behindicheiden groet
ay god dor uwe doget goet
loent dese valscheit met uwer welt
alsic hope dat gi noch selt
nu alse hi dus hadde gedaen
ende hem waren onderdaen
die heren ende die stede met
soe heeft hi hem daer toe geset
hoe hijt daer toe nu gebrochte
dat hi die coninginne mochte
hebben in gevancnesse alsoe
enten sone mede daer toe
hier op haddi raet gemene
hoe hi volbringen soude tgene
so dat si rieden die daer waren
dat sijs niet en souden sparen
men soutse vaen daer mense vint
aldus so was die raet gehint
sonder enigerhande geruchte
ende so men heymelijcste mochte
oec wiltmen secgen overwaer
dat hi stille geloefde daer
diese vinge ende brachte boude
dat hijs wel verdienen soude
vander dinc en wiste niet
die coninginne die dus gesciet
es ende bi valscen rade quaet
si die nu van gere baraet
en weet noch en heeft vernomen
es nu te lonnen binnen comen
op haren wagen scone verdect
quam si in die stat getrect
ende waende daer dat verstaet
hebben geseten sonder quaet
ende sonder vrese hebben gewesen
ende recht alsi quam binnen desen
so quamen ridderen vort gegaen
ende wilden die vrouwe hebben gevaen
jegen scoten ende warden dat
doe scotense anden wagen ter stat
ende hebben om geworpen dien
met groter cracht ende mettien
ward ginder i geruchte groet
ende die coninginne ontscoet
al heimelike met groter liste
so dats niemen daer ne wiste
ende si dede quade cleder an
ende uter stat also vord an
die wile dat in pijnlijcheden
haer cnapen jegen die ander streden
want daer was i ridder loes
die hem sere pijnde altoes
hoe hi die vrouwe mochte vaen
dese heeft hem grote scande gedaen
want hise uten wagen trac
ende dede haer groet ongemac
eersi hem aldus ontstal
hem steet hier noch af ongeval
te hebben mach haer sone leven
want hi salne daer om doen beven
van groter anxt noch hierna
ende lonen hem alsiet versta
so starc ende so fel mede
dat niemen ne dorste wel gerede
jegen hem secgen oft yet doen
alse dus die vrouwe was ontfloen
al heymelike alsie seide
quamsi doe met groten arbeide
tote doevere ende ginc daer
in i scip heymelike daer naer
ende sceepte over tote wissant
ende quam also vord  te hant
in vlaendren ende ginc te brucge in
sonder weten meer no min
int geestelec hof bleef si doen
liggende tot enen saysoen
ende die wile dat dit gevel
so was edeward wetic wel
varen spelen so dat hi
niet ne wiste seitmen mi
van deser dinc sijt seker das
die siere moeder gesciet was
ende die en wiste oec niet
wat metten sone was gesciet
want die sone bleef in ingelant
entie moeder moest rumen tlant
ende es in vlaendren comen nu
also alsic heb geseget u
ende woent int gestelec hof verstaet
te bruege binnen dus te gaet
haer dinc ten archsten alse ghi hort
nu seldi van edewarde horen vort
binnen desen dat dit gesciede
so was comen met siere maysniede
edeward die niet ne wiste
van siere moeder vanden twiste
tote liceestre tere feeste
daer waren vergadert vele der meeste
ende alse edeward daer binnen es comen
ward hi saen daer op genomen
van heren symon van monfort
ende also gebracht daer vord
ende in gevancnesse gedaen
ende hem gevraget daer na saen
of hi tconincrike op wilde geven
so mochti vrolike leven
want mijn her symoen souden goeden
dies mochti hem wel vermoeden
so dat hi genoech hebben soude
hi antworde dat hi hem woude
beraden daer op ende vord oec saen
waer omme dat ic dus ben gevaen
heeft mi wonder en es mijn here
her symoen geweldich sere
over ingelant ende doet sinen wille
hi mochte mi wel laten stille
ende met gemake laten gaen
al ne hildi mi niet gevaen
in conste hem gederen twint
aldus bleef licgende daer dat kint
te liceestre inden casteel
met serecheden bevaen i deel
want hi vernam den groten toren
die siere moeder was daer voren
te lonnen gedaen dit deerde heme
ende binnen desen alsict verneme
so sinde die moeder oec na das
te siene hoet metten sone was
doen vernamsi dat hi was gevaen
dies was si droeve sonder waen
ende al mijn troest vort gedaen
alse mijn sone es gevaen
want die felle entie quade
her symoen die met valscen rade
ons heeft bedrogen god onse here
moeten scrinken nu vort mere
want in trouwen na waerhede
heeft hi nu bedrogen bede
mi ende mijn kint oec met
dat hi gevaen heeft nu geset
nu voer dese vrouwe stout
ende onboet haer mage menichfout
ende haer vrient ende deden verstaen
dat haer sone ware gevaen
te liceestre in den casteel
si vergaderde vrome liede i deel
daer si lach int geesteleck hof
die haer niet en   souden of
hebben gegaen in derre noet
dus lach si daer ende ontboet
al omme in vrancrike oec met
dat si haer holpen dat si ontset
wan haren kinde dat lach gevaen
daer quam sele sonder waen
dies niet en bestoet dat verstaet
mar hem ontfarmde dese valsce daet
dus lach si daer ende gaderde na tgone
nu suldi horen vanden sone
in desen tide dat dit gesciede
dat sijn moeder gaderde liede
int geestelec hof daer si lach
dat geviel op i dach
dat her symon was spelen varen
ende beval sinen sone daer naren
edewarde te hoeden wel
ende dese ne was niet fel
up edewarde ende was hem leet
dat hem die vader dit dede godweet
ende alse die vader wech was
lieten doe ute na das
ende spelen gaen in dat hof
willem hiet dese daer ic secge of
die edeward dus ontfarmt
hi heeft te hem dicke gecarmt
ende opten vader gesproken mede
dat quaet waer dat hi dede
nu gevielt up i stonden
dat edeward i list had vonden
dat hi hem siec soude maken
ende dan secgen soude na die saken
dat hi niet mochte genesen
men lieten riden doe met desen
lieten willem sijn sone uut
ende lieten varen over luut
sinen genuchte dus reet hi daer
alle die parde moede daer naer
die int hof waren godweet
daer na vragedi saen gereet
waer sijn part ware secgic u
mochtic daer op riden nu
mi dochte ic waer genesen al
doe brochtemen tpart dat in den stal
lange hadde gestaen al stille
sere jegen sinen wille
ende alse daer op spranc sijn here
was dat part so blide sere
dat u nieman geseggen conde
hi reet dat part ter selver stonde
tote opt water datter stoet
dat diep was wijt ende groet
ende om die borch ginc alsoe
die porte was vaste in sloten toe
soe datter niemen ut en mochte
dit water edeward besochte
ende tonet sinen parde wale
dat emmer wilde springen te dale
ander werf so dede hi dat
ende tpart wilde echter ter stat
int water sijn gesprongen daer
derdewerf reet hi daer naer
ende riep al ridende neve here
god hoede u ende groet mi sere
heren symone uwen vader
ende danct hem der eren algader
die hi mi hier heeft gedaen
ic saelt hem noch lonen sonder waen
mettesen worde reet hi dat part
in die nose springen ter vart
dat water hiet die nose daer
daer hi in reet sonder vaer
ende dat part daer over swam
so dat edewarde niet mesquam
ende doe hi twater dus was leden
es hi vaste hene gereden
te lonnen ward wat hi mach
doen mijns heren symoens sone sach
dat hi dus over dwater sleet
liep hi vaste ten parde gereet
ende riep volge wi vaste na
mar haer perde alsict versta
hadde edeward maect so moede
dat si hadden cranke spoede
hem te volgen daer met naren
aldus es hi hem ontfaren
al tote lonnen binnen na das
daer men sijns nu blide was
dus es edeward symon ontfaren
te lonnen binnen die sijns waren
blide dat doe ic u verstaen
ende alsi dus daer was ontfaen
maecti vrienscap oec daer mede
met alden genen van der stede
dit vernam sijn moeder saen
hoe dat hi nu es ontgaen
ende te lonnen binnen comen
alsi dus dit heeft vernomen
was sijs blide harde sere
ende maect haer weder scier ten kere
ende voer met hare hulpe goet
si bat gode dor sine oetmoet
dat hi den sone gesterken moete
maria edele maget soete
uwen lieven kinde moeti nu
vor hem bidden des biddic u
hulpe moeti hem sijn ende zegen
dit bat si al onderwegen
die wile dat nu verstaet
ende binnen desen het so gaet
dat haer zone heeft vernomen
dat si bi lonnen nu es comen
daer voer hi jegen haer saen
ende heefse vriendelike ontfaen
daer clagede si harde sere
over die gone die hem onnere
hadden gedaen in dien stede
ende nemmermee en come mede
in die stat heefsi gesproken
in ben eer over hem gewroken
ende dit en wetic wien clagen nu
dan onsen here ende sone    u
ic bidde sone dat gi mi wrect
die sone sprac vrouwe nu versprect
mar die gene die u dit daden
nemmermere en doe mi god genaden
in saelt op hem so sere wreken
datmer emmermere af sal spreken
of dat icse yeweren can bevaren
die moeder seide hem daer naren
die haer de scande hadden gedaen
ende sonderlinge clagede si saep
over i ridder diese trac
uten wagen ende daer stac
so dat si tumelde op die strate
sone over dese grote onmate
clagic u nu jammerlike
dese ridder hiet die pijnlike
daer si dus sere over claget
die sone langer niet en daget
mar vernemt daer in die stat
waer die gene sijn na dat
die siere moeder die scande daden
some dedise setten op raden
ende onthoefden dedire vele
ende some gaf hise haer te dele
haren wille met te doene
aldus so voren daer die gone
die ten faicte waren mede
daer men siere moeder die scande dede
na wige ende groten stride
die de coninc in den tide
hadde gehad jegen haren symoene
ende oec beseten in menigen doene
in borge in stede had gewese
ende altoes ut quam met ere
ende altoes die ere ontfinc
alse her symon sach dese dinc
wildijt te velde becorten nu
in enen stride dat secgic u
want al was dat edewarde
tgelucke hadde in alle varde
hine hadde nochtan en gene liede
jegen mijns heren symoens maysniede
want her symon had hem tienen
jegen enen die edeward dienen
op dit wildi te velde vechten
hi penst hi sal hem daer berechten
om dat hi van volke mere es
ende alse edeward wiste des
quam hi mede te velde met
ende heeft dese dinc wiselec beset
hi hadde vrome liede opt lant
ut vrancrijc uut vlaendren ut brabant
die de moeder hem had gesint
die heren symoen waren onbekint
watsi in wige werken conden
her symon ten selven stonden
op enen wagen inden strijt
die vast was gemaect ter tijt
ende wel verdect ende so gemaect
dat hem niemen van achter genaect
noch van besiden over waer
dus voer hi in den stride daer
ende ij siere sonen neven heme
op starke orsse alsict verneme
ende elc leide ene grote scare
ende edeward die met groten gare
sijn leet hadde te wreken nu
op heren symone dat secgic u
quam opten wagen slaende sere
daer stoet sijn sone in die were
die sloech edeward doet ter stat
ende noch hem iij ende quam na dat
toten wagen saen daer naren
ende sprac suldi mi hier ontfaren
met desen wagen her simoen
sone moete mi nemmermere doen
god van hemelrike goet no ere
ic saelt mi eer laten so sere
costen ende te pinen werden
na desen wijch emmermere verden
van minent halven dat secgic u
gi selter bliven oftic nu
metten worden reet hi ane
ende begonste opten wagen te slane
so vreselijc met sinen gesellen
heeft hi den wagen dus doen vellen
ende sinen standart onder voete
doen vlo daer dies hadde moete
ende lieten her symone daer
edeward die hem reet naer
ende sijns harde gierech was
scoet inden wagen na das
ende traken uut ende sloegen doet
dus verwan hi sinen noet
ende hinde daer also den strijt
die ander vloen daer ter tijt
deen hier ende dander daer
noch seldi horen wel hier naer
een ridder die nu was gewont
die niet ontgaen mocht ter stont
ende also daer ward gevaen
daer edeward of hadde verstaen
dat hi iiij werf over zee
hadde geweest ofte mee
om dat so hilden daer edeward
dies hi gedaen had die vard
over zee ende wel geproevet
also alset enen ridder behoevet
dese ridder maecte daer cont
edeward hoet over zee stont
oec seide hi hem naer i bispel
dat saladijns vader gevel
daer hi lach ende sterven soude
onboet hi iij papen oude
enen jode ende enen heidijn
ende enen kersten pape fijn
den heiden pape dedi comen
vor hem allene hebbic vernomen
ende seide du moet joede werden
oft i kerstijn sonder verden
emmer deen dat moet wesen
die heiden antworde te desen
ay here waer toe dwinct di mi dan
ende gi sijt selve i heyden man
wattan dit moet emmer sijn
here so willic werden kerstijn
doen dede hi desen wech gaen daer
ende ontboet den kerstinen naer
ende seide du moets jode sijn
of i heydijn sarrasijn
here des en doe ic niet
wat soes mi daer na gesciet
deen dat moet emmer gescien
die kerstijn antworde doe te dien
ic sal kerstijn bliven goet
so wat pinen gi mi doet
daer horde die heyden daer int leste
der kerstine wet waer die beste
ende dede vor hem i beckijn bringen
al vol waters na dien dingen
ende maecter i cruce over daer
ende seide alse verre es vorwaer
van hier tote daer dat secgic u
alse van daer tote hier nu
doe nam hi dbecken ende goet
dat water sciere op sijn hoet
in ere vorme van kerstijnhede
dit was ene grote behendichede
broeder alebrecht doet ons gewes
dat wie in hoeftsonden es
hem en ward niet bekent
vander kerken dat sacrament
sent augustijn doet ons verstaen
ende seget sonder waen
dat ontfaen sal wijf no man
sine kinnen hem selven dan
van goeder contientien tallen stonden
dat es te verstane buten hoeftsonden
broeder allebrecht seit in waren dingen
dat int sacra  ment sijn sonderlingen
iij dinge alse men mach sien
dat irste oec van desen drien
es ene figure wijn ende broet
daer es gods lichgaem ende sijn bloet
daer es die cracht der genoechtechede
ende der karitaten mede
dat irste es dat sacrament
ende en geen wesen en bekent
dat ander dat sacrament es
ende i wesen dat sijt gewes
terde es i wesen omtrent
ende oec en geen sacrament
want vanden worden die cracht
die die priester seit hevet macht
so groet dat si voeget in scine
die gedaente van brode van wine
enten lichaem ons heren
ende sijn bloet sonder verkeren
so dat niet en mach sceden
en blive in ere drivoudicheden
dese cracht gaf cristus sonder sage
den worden in witten donresdage
doen hi met sinen jongeren at
ende te hem seide na dat
hoc est corpus meum dese word
en mach niemen secgen vord
noch en es oec te secgen weerd
dan die priester alsi sacreert
vort al donct u sijn bekent
broet ende wijn int sacrament
du sout nochtan geloven des
dat in die waerheit niet anders es
dan gods lichaem ende sijn bloet
dit hout vaste in dinen moet
nu verstant hier vort van dien
want al dat wi daer mogen sien
ende ane scouwen ende bekinnen
met algader ons vif sinnen
dat sijn accidensien daer
sonder subject over waer
ende sonder substantie van desen
dat oec es sonder i wesen
daer accidentien in souden sijn
ende dese maniere nader waerheit fijn
dat accidencien sijn sonder subject
also alse broeder allebrecht sprect
so eest een wesen hoven nature
dit latic aldus te derre ure
ende sal u een lettel secgen vort
wat den genen toe behort
die ten sacrament selen gaen
ende hoe dat sijt selen ontfaen
verstaet gi leke al omtrent
dat dit heylige sacrament
niement te rechte soude ontfaen
die met hoefsonde waer bevaen
en si dat hi gebiecht ware
ende in berou der sonden daer nare
ende genoech doen vander daet
en waer also dat verstaet
dat een tsacrament moest angaen
oft hi souder scande af ontfaen
ende gevecht souder af werden
om dit te verhoeden mochti terden
vort al ongebiecht godweet
ende tsacrament ontfaen gereet
met berouwenesse te dien stonden
gelijc oft i priester in hoeftsonden
waer ende berounesse hadde groet
ende quame toe selke noet
dat hi messe moest doen saen
of hi soude daer scande ontfaen
ende gevecht oec werden daer nare
vanden volke dat daer ware
of daer waer een lijc sonderlinge
oft enigerhande ander dinge
daer hi messe om moeste lesen
ende niet ontgaen mochte desen
om dit mocht die priester daer
dat sacrament inden outaer
nutten in dien dat hi
berou hadde groet daer bi
ende met wille dat hi alse saen
alsi mochte biechte soude ontfaen
ende genoech doen vander dinc
dat hi sonder biechte tsacrament ontfinc
want te dien tiden hadde niet
en genen priester daer hi hem yet
jegen mochte biechte spreken
in desen ponte oec sekerleken
als gi hier nu hebt vernomen
so mach i leke daer toe comen
in paesdage oec ter messen
ongebiecht met berounessen
ende in wille biechte tontfaen
so hi eerst mach vort aen
ende op dit mochti vor waer
dat sacrament nemen aldaer
ja in dier manieren ende in dien rade
waer dat sake dat hijt niet dade
dat hem daer af soude gescien
scande onder tfolc van dien
mar op dit ne radic niet
dat hem een der biechte ontiet
mar in tijd so biechte ontfa
als hijs te doen heeft dat hijs daer na
niet en heb te doene des
ende hier mede des sijt gewes
solveric u dit argument
daer ij reden in sijn bekent
sente matheus bescrijft ons dat
dat die sonde in gere stat
en heeft te doen der medecine
mar die sieke alst es in scine
heeft der medecine noet
hier met betekent hi ons albloet
dat wie in hoeftsonden es
dat sijn die sieke des sijt gewes
god betekent ons oec dat
daer hi metten publicane at
ende metten sondaren als wijt weten
diene ontfingen dicke ginc eten
mar dat was van buten nu siet
van binnen sone ontfingen sine niet
als wi dat sacrament sonder waen
dat wi van binnen moeten ontfaen
want sonder twivel sijt gewes
die in hoeftsonden es
ontfaet hi daer omtrent
gods lichaem dat sacrament
hi ontfaet daer sonder messen
in siere sware verdoemenessen
meret als bider arken ons heren
hier bi mochti i teken leren
dat die minsce geliket hare
dat sacrament ontfaen ten outare
hier op scrijft sent paulus dit word
doen die betsamiten besochten vord
die arke ons heren si u becant
ende si daer ane daden die hant
om dat si dochten dat si soude vallen
doe hem die ossen stieten met allen
die arke trocken mede
oza die ene hand daer an dede
starf staphans daer om das
want hi onwerdich des was
dat hi sijn hant daer an soude doen
om dat hi der sonden adde geploen
na dien dat die man dus starf
anden lichaem ende bedarf
om dat hi in souden gerede
sine hant an die arke dede
so moetsy wel sterven geestelike
ane die ziele die onwerdelike
dat sacrament dat waent verstaen
ten outare in sonden ontfaen
daer bi hoedem elc sondare
dat hi dat sacrament ten outare
niet ontfa ja van binnen
van buten mogent sondare bekinnen
als tontfane den gods sone
om hem reverentie te done
gelijc in der manieren al dus
datten ontfaet zacheus
waer van binnen in genen stonden
sone souten ontfaen met sonden
want geen minsee en sal gaen
tons heren tafel sonder waen
ende tes viants tafel mede
gelijc dat judas dede
nu mogedi vord secgen aldus
dat onse here jhesus cristus
selve judase gaf aldaer
sinen lichaem dat es waer
want hine niet weygeren woude
noch sine sonden niet soude
oppenbaren nochtan dat judas
al daer ontfinc wet wel dat was
te siere verdoemenesse aldaer
aldus sal doen vorden outaer
die priester al quame hem alsoe
een minsce vorden outare toe
met andren lieden al wisti gereet
dat hi met gode waer leet
ende oec waer sere gebonden
met vulen quaden hoeftsonden
ende wil hi dat sacrament ontfaen
hi sal hem geven sonder waen
ja indien datmen openbare
sine sonden en sie harentare
want hine sculdich niet en es
vor die liede des sijt gewes
te wroegen noch oec doen bekent
mer die also nemt dat sacrament
hi nemet te siere verdoemnes mede
gelijc dat judas van gode dede
en waer in dien also godweet
dat ic hier voren heb geseet
te dien redenen contrarium sijn
gelijc dat seget sent augustijn
ende die apostelen alle nu mere
ende meester huge die grote clerc
sent augustijn doet verstaen
dat niemen sal tsacrament ontfaen
hine heb sine contientie goet
ende oec reine sinen moet
meester huge seit gerede
van sente victors hir ter stede
dat niemen ontfa dat sacrament
hine si in berouwenesse bekent
van sinen sonden sonder waen
ende biechte mede gedaen
ende sine penitensie daer af ontfaen
dus mach hi ten sacramente gaen
sinte paulus seget oec dat
minsce proefdi selven ter stat
ja biechti ende dan ontfa
dine penitensie oec daer na
ende ete vanden brode die welke
ende drinke dan ute den kelke
dits te seggen na mijn verstaen
dat hi dan sal ontfaen
dat edele werdege sacrament
dat van gode ward gesent
hier op seget oec al slecht
van coelne broeder alebrecht
dattie mensce biechte van al
eer hi tsacrament ontfaen sal
en si in desen iij saken
dien ic u hier cont sal maken
dierste es dat waent verstaen
waer i in siecheden bevaen
dat hi hem niet gebiechten can
ende heeft hi berounes dan
so mach hi tsacrament ontfaen
dat ander es dat sijn prochiaen
hem ongereet es op dien dach
daer hi hem jegen biechten mach
ende in dien dat hi heeft wille
jegen hem te biechten lude ende stille
ten irsten dat hijs toe mach comen
dus mach hi tsacrament oec gomen
dat derde es oec van dien
dat hi niet en es vorsien
noch tijt en heeft te dien stonden
hem te bepensen van sinen sonden
ende wil hem bepensen dan
ende berouwenesse hebben vort an
ende te biechten sonder verdrach
ten alre irsten dat hi mach
vort dat meester huge seit
es te verstane na die waerheit
daer die mensce hevet tijt
hem te biechten des seker sijt
ende sinen prochiaen oec heeft
oft dien hi sine macht geeft
ende daert hem dan gene noet
en beneemt clein no groet
want mach hi hebben enich van desen
so waer hi hem sculdich als wi lesen
hem te biechten sonderlinge
ende hi dat sacrament ontfinge
dit sijn broeder alebrecht word
dat hi vanden sacrament brinct vort
na vele goeder nutter dinge
dat hi maecte sonderlinge
doe gaf hi der doet haer scout
doen hi wel was xc jaer out
biscop was hi ende predicare
boeke maecti openbare
noch fijn in die werelt wijt
i inde makic het es tijt
vanden irsten    boeke gereet
dat in die vifte pertie steet
den andren boec willic beginnen
mar eer biddic der coninginnen
der moeder gods datsi mi spare
ende haren sone biddic daer nare
dat hi mi den sin verlichte
dat ict aldus vort gedichte
alle dinge die nie waren
alse van lijfliken live te waren
dat moet tenen inde comen
sonder die ziele die wi begomen
crankelike in dit leven
nochtan dat ons es gegeven
bescedenheit daer wi mede
mogen verdien haer ewelijchede
ja in bliscapen emmer mere
ende met vrouden buten allen sere
ic segt u vort alhier ter stat
al en verdiendi oec niet dat
datsi ter bliscap en comen niet
so leeft si emmer int verdriet
deen gaet vort ende ward verslagen
nochtan comt dander ende wilt wagen
doen coninc willam doet was
so pijnden hem alse sere na das
ritsard hoe hi mochte wesen
coninc alse nie enich van desen
ende deder omme cost groet
coninc ward hi mar niet goet
en was hi onder sine liede
daer om hem oec messciede
sachte was hi int begin
mar na verkeerde hem die sin
mechtech en condi wesen niet
over dlant wats gesciet
nochtan pijndi hem daer na sere
niet lange bleef hi in die ere
wedersaken haddi groet
daer hi pine of had ende noet
dus bleef hi met pinen int lant
hier na werd u meer becant
van sinen dingen die hi dede
alsics tijd heb ende stede
lanc stont dit conincrike
vore sinen tiden sekerlike
sonder coninc daer binnen gevel
menige dinge dat wetic wel
die ic som hier secgen sal
want alle dinge groet ende smal
die op enen tijd gescieden
en canmen te gader niet bedieden
men moet deen vore secgen
ende dan dander na leggen
in desen tiden broeder ysewijn
die een goet clerc had gesijn
ward versint men wiste waer
dus hi starf oec daer naer
in ellinde om dat hi
die wareit predecte segetmen mi
dese broeder was groet clerc
ende leide sere sinen merc
om te bringen uten sonden
die rike liede tallen stonden
niemen wildi verdragen met
hine seide algader dat hem let
om dit was hi gehaet sere
ende gedaen dese onnere
van sijns selfs broederen genoech
om der riker liede gevoech
versinden sine alsic scrive
daer hi niet lange bleef te live
in desen tiden gesciede mede
tempeest ende groet onvrede
in ingelant was gesien i sterre
diemen scinen sach wel verre
met iij rayen die si gaf
daer groet wonder gesciede af
alse gi hier na wel selt verstaen
daer edeward lach gevaen
daer strijt of quam ende menich slach
dat dese sterre bedieden mach
honger was doe in ingelant
in dat jaer oec becant
ende groete sterfte van lyeden
dit mochte oec dese sterre bedieden
tempeest ende ongeweder groet
dat menigen oec gaf die doet
op dat lant ende in die zee
bedorven liede ende scepe mee
dan xl verdronken mede
dat dit grote weder dede
in vrancrike gesciede tempeest
dat dat coren heeft gevreest
want i hagel quam indat weder
die des corens vele sloech neder
dat daer maecte dieren tijt
om monpelgier des seker sijt
viel i donder daer so groet
daer die stat al af verscoet
ene blixeme oec daer naer
die der stat dede groten vaer
want so claer wassi sekerleken
dat die stat sceen al ontsteken
dit ende ander vele werren
tegensi ane deser sterren
nu hort vort vanden striden
die gescieden in desen tiden
in desen tiden als gi horen moget
waren jonge liede als gi hoget
opcomen ende gewassen
die hem ter doget niet lieten passen
sine micter op no hadden sorge
ende dese liede hadden vaste borge
daer si sere stout op waren
om dit en wildense niemen sparen
sine rovedent al dat si vonden
en dorste niemen te dien stonden
achter straten gaen no riden
die van buten waren tien tiden
want lant alsic seide ere
hadde lange gestaen sonder here
dat si genen coninc vor waer
en hadden gehad in menich jaer
om dit waren si worden quaet
desen diere ten rike nien bestaet
ende was ridsard coninc vorwaer
ende roveden hier ende daer
sine wildens om hem niet ave staen
van dat si daer vormaels hadden gedaen
sine lietens niet dor sine wegen
sine wilden hare seden plegen
nochtan dedi hier omme pine
om dit af te doen in scine
som dedijt af gerede
ende som so ontsach hi mede
mar dese daer ic nu af seide
bleven in hare quaetheide
ende roveden ende namen dat si vonden
nu quamen pelgrime tenen stonden
die taken gingen haer bedevard
ende waren bestrict op die vard
so dat si beroeft worden al
toten hemde groet ende smal
ende toter broec die was besocht
oft siere yet in hadden brocht
dus waren si beroeft aldaer
nochtan haer bedevart over waer
en wilden si achter laten niet
dor al dat si hadden verdriet
het was inden oest ende was waerm
si baden onser vrouwen daer af ontfaerm
ende gingen haer bedevard alsoe
onse vrouwe maketse int herte vroe
ende halp hem dat si quamen te hare
daer si toe hadden groten gare
noch ander pelgrime tsamen
die uut sassen daer ward quamen
waren van hem oec geroeft
ende al genomen dies geloeft
dat si hadden clein no groet
ende dese keerden weder sonder noet
ende lieten haer bedevard varen
om dat si dus beroeft waren
dus lieten dese quadien quaet
niemen liden dat verstaet
noch pelgrime noch ander liede
daer si an weten enige miede
sine rovent al groet ende cleine
ende vorent al op hare steine
terfforden quamer af dicke clage
mar si hadden daer binnen mage
die beste geborende vander stat
die altoes ontsloegen dat
soe datmer niet toe dede
om dit warense te quader mede
ende nament al op sonder waen
waer dat sijt conden begaen
onse vrouwe die alre ontfarmicheit
moeder es dit grote leit
dat haren pelgrime es gedaen
heeft ontfarmt nu wel saen
ende heeft haren kinde gebeden
dat hi haer wreke dese quaetheden
over die gene die niet geloven
ende haer pelgrimage dus roven
hare gebede was gehort
want onlancs ward daer na i discord
onder dese rovers dat verstaet
want si worden so in haer quaet
verstout dat si wilden aldare
den lantlieden nemen openbare
haer quec haer coye ende die eten
eer gingen si wildijt weten
inder liede huse gereet
ende namen hem thare godweet
nu geviel alst soude wesen
dat pelgrime quamen binnen desen
van aken tonser zoeter vrouwen
ende hadden geloeft daer met trouwen
vaste geselscap over waer
ende deser was wel xl daer
ende die beroeft hier vore ware
volgeden dese vaste nare
nu wilden dese xl den wech gaen
daer men hem dede ane verstaen
dattie rovers die liede roven
dit was daer hare alre beloven
ende wildense die rovers ane gripen
dat sise weder so selen nipen
met haren staven wats gesciet
si selen daer af hebben verdriet
dus sijn die pelgrime comen
so verre dat si hebben vernomen
die castele van verren staen
daer menich qualijc was vor ontfaen
entie rovers waren nu ute gereden
onder haer gebure daer beneden
ende wilden hem nemen daer haer vee
dit dede den lieden daer harde wee
doe dit die pelgrime vernamen
gingense met ere vard te samen
tot enen casteel na desen
die hem dochte de beste wesen
si hadden hope op onser vrouwen
ende riepen haer ane met goeder trouwen
ende baden dat sise moest geleden
een pelgrim sprac daer ter steden
wildi doen nu minen raet
wi selen breken dese overdaet
si seiden alle wat gi ane gaet
aneva wi alle dat verstaet
so laet ons vor die porte gaen
ende laet ons in roepen saen
ende seggen dat gevangen waren
ende alse wi in sijn na desen
so slute wi die porte vaste
ende laet ons gaen daer cloppen die gaste
die wi daer vinden alle doot
ende neme wi dan wapen tonser noot
ende wapen ons ende gawi dan
vor die porte tote dat daer an
die here selve comt gereden
dan latewine in met haesticheden
ende slaense doet die comen daer
alle dese dinge recht over waer
also alse dese ginder seide
gesciede daer  na die waerheide
si worden dus gelaten in
ende sloegen doet int begin
die cnapen vandien hove al
die daer vort hadden ongeval
die pelgrime die waren beroeft
vonden algader dies geloeft
dat hem genomen was te voren
dus waest i peneward niet verloren
no gelt no cleder no scoenheit
het lach daer al over i geleit
sine consten daer af gedoen i twint
onse vrouwe ende haer lieve kint
hadden behoet dat verstaet
nu daer elc dat sine anevaet
dies danctense met goeder trouwen
onsen here ende onser vrouwen
na desen dinge verstaet mi wel
dat genen pelgrim dat gevel
so quam i geruchte groet
want gene rovers hadden doet
der liede vec som geslagen
also alsijt hem wilden ontjagen
om dit geviel dat vrome cnapen
hem daden oec in die wapen
ende volgen den rovers van desen toren
die haer vee nu dreven voren
te hare borch ward dat si mochten
want hadden sise daer in sijn rochten
om die geburen niet i stroe
dus quamense te gere porten toe
vaste gejaget met genen coyen
sine wisten twint van genen vernoyen
dat daer binnen was gesciet
sine hebben oec vernomen niet
datter neuwe borchgrave waren
si quamen alle met ere scaren
si vij die dat vee brochten
ende riepen in met groten gerochten
ende die pelgrime lietense in
ende oec was daer haer irste begin
doen die meester in soude comen
daer hadde i die hameide genomen
vander dore i jonc serjant
een vroem i sterc ende te hant
daer die here ter porten in reet
hief hise op ende daer met smeet
den here rechte vore int hoet
dat hi vanden parde viel doet
doen dit spel die ander sagen
begonsten si hem daer af versagen
ende keerden weder achter uud ward
ende die van binnen volchden ter vard
ende die cnapen die na haer vee reden
quamen nu oec te deser steden
ende sagen dat mense bestont van voren
nu laet ons wreken onsen toren
sprac die gene en spare wi twint
onse vrouwe heeft ons hulp gesint
doe waren die gene van achter bestaen
so datse niet conden ontgaen
ende die van vore sloegense doet al
ende haer cnapen groet ende smal
die daer buten verslegen lagen
hebbensi in die porte gedragen
ende loken die porte vaste toe
ende gingen hare varde alsoe
mar eersi vanden cnapen scieden
gingen sijt hem al bedieden
hoe haer gesellen beroeft waren
al haer gescienesse ende al haer varen
ende van onser soeter vrouwen mede
hoe sise verloest heeft teser stede
ende hoe haer gesellen nu ten stonden
dat si verloren hadden hebben   vonden
die pelgrime gingen van daer
ende maecten hem vaste henen daer naer
ende die cnapen dier gelike
dreven haer vee oec heymelike
thuus ward ende swegen hier af vort
nu hadden algader gehord
een paetsekijn dat hem geborgen
in een hol hadde met groten sorgen
ende hadde die pelgerime gesien
die cnapen doet slaen vordien
ende na sagense die porte hoeden
ende den here daer vore doden
entie ander sagense bringen mede
in die porte aldoet gereden
ende die porten luken naren
mar vanden cnapen en wisten twaren
noch die en horet noch en sach
des anders dages doent was dach
quam die cnecht gelopen uut
ende maecten harde groet geluut
ende liep terforden in die stede
ende deed daer verstaen mede
die mage ende vriende quamen daer
ende vonden dese dinge waer
ende vraechder omme den geburen
ende seiden datse vander scoffelturen
niet en wisten groet no clene
doe sendensi inden wech na gene
of si sagen alselke liede
alse hem seide die cnecht int bediede
doen seidense hem al des gelike
van dien pelgrime sekerlike
sine wisten hier toe doen wat
si verwonnen an die stat
ende ant paepscap datsise brochten
ende opten kerchof graven mochten
dus ward te niewete ende te confuse
bi onser vrouwen die roefhuse
want en had onse vrouwe gedaen
om dat haren pelgrime was mesdaen
en adde also niet mogen gescien
alse nu geviel van dien
int ander jaer van coninc ridsarde
daer ic hier vor af openbarde
so began i orloge groet
daer om vergaderde menich genoet
tusscen den mercgrave des gelijc
ende den hertoge van oestrijc
ende dit quam toe om i spel
dat daer vormaels onderlinge gevel
daer was i spel beroepen voren
daer si ij toe waren gecoren
deen was des hertogen sone
een stout jongelinc ende i cone
ende dander was van brandenborch
des margraven sone die sonder sorch
des speels hem onderwinden sal
ende coenlike setten al vor al
daer hem onrecht an soude gescien
ane hem was geen achterzien
dus waren dese ij principale
van i jostierspele sonder hale
gemaect ende datsi oec gereden
dat spel souden onder hem bevreden
dit spel was gecreyeert tien tiden
daer quam toe uut elker siden
baetseleren die riden wouden
ende haer geval proeven souden
doen vergadert was dit spel
ward daer dat riden fel
in beden siden ende stare
daer reet selc andren in dat parc
dat hi tumelde vanden parde
ende alse een bloc viel hi opt arde
daer na geviel daer na hem ij
die daer ridende quamen op een
dat si beide snoffelden neder
ende si sprongen beide op weder
ende liepen te gader metten siden
vreselike sonder enich vermiden
so dat si bede ter neder vielen
hierenbinnen so gevielen
andere joeste in andren pleinen
so dattie heren die civiteinen
niet wel en conden tspel bevreden
daer was i deel gestreden
vanden genen die reden daer
dese die dus quamen soe naer
die metten siden hem ondersaten
quamen echt vort met haren saten
die si te broken hadden te voren
si hadden die trinsonc vercoren
daer si op decrde lagen ontwee
dus quamense vort min no mee
alse of si vechten souden daer
enen camp om dit vor waer
quam dat volc getogen toc
van beden siden ende alsoe
wordense striden daer gemene
om dese ij grote ende clene
dene partie scarde hare
jegen die ander openbare
ende ward ginder also i strijt
daer in waren ter selver tijt
wel si xx gewont sere
des hertogen sone oec die here
vander ere partie ward gewont
daer na die strijt niet lange stont
hine was op genomen daer
dese wonde teech men openbaer
des marcgraven sone dat hise gaf
dier wel littel micte af
ende om dese sake alse van desen
doen shertogen sone was genesen
willen emmer dit varen wreken
ende sijn vader diet wilde breken
ende wilder af oec genc soene
nochtan was hi hem vore tgone
dicke geboden mer hine woude
hi wildet becorten harde boude
metten swerde ende so begomen
aldus es dese strijt toe comen
daer ic u nu af secgen sal
bede tgeval ende tongeval
nu hebdi wel daer vore vernomen
waer af dese strijt toe es comen
ende hoe die marcgrave gerne dade
beternesse bi goeder liede rade
ende hoe die hertoge al ontweget
ende hem dach van stride leget
te comen te velde sijt u becant
of ic besoeke u in u lant
alse die grave dit heeft vernomen
dat emmer tenen stride moet comen
nam hi den dach so hi lancst conde
ende voer binnen deser selver stonde
selve te sassen anden hertoge
ende miede ende sine genote mede
ende oec verdiendijs an die stede
dat si hem selen in staden staen
hier af en wiste niet sonder waen
die hertoge sijn wedersake
die hem dede wel te gemake
want hi sorgede clene om dat
want sijn lant ende sijn scat
was driewerven mere dat verstaet
dans marcgraven om desen toeverlaet
dochti hem clene ofte niet
aldus eest dicwile gesciet
die hem verwaende van groter daet
dicwile eest hem in allen quaet
nu es die dach van stride comen
die daer te voren was op genomen
ende die hertoge gaderde sijn volc gereet
ende heeft te stride ward geleet
menigen onbesceden serjant
ende hevet van allen doen becant
die marcgrave quam hem jegen
oec met menigen coenen degen
met menigen sas dat verstaet
daer hi op hadde groet toeverlaet
selve hadde hi oec liede stout
die striden selen met gewout
sonder enich ombe keren
dus quam te velde om dese heren
des marcgraven sone die dit sach
dat al an een striden gelach
hi onboet toten hertoge saen
of hi dit striden wil laten staen
ane hem ende ane sinen sone
datsi alse ij campione
dit onder hem ij becorten selen
des en woude de hertoge niet hingen
mar wilde vaste den strijt beginnen
echter ontboet nu hierenbinnen
die ander of hijt selve wilde
berechten met swerde ende met scilde
want strijt men daer sonder waen
daer sal menich die doet ontfaen
ende beter eest dat wi twee
dit becorten dan daer mee
liede selen tlijf verliesen
en  besteet niet alsi kiesen
dat was die strijt boven al
nu hebbes dan dies hebben sal
sprac des marcgraven sone saen
wi selen oec den strijt bestaen
want wat wi bieden es ongehort
hi wilt emmer metten stride vort
nu moets hem onderwinden god
ende geve ons hulpe na sijn gebod
dus worden gescard te genen striden
die liede saen in beden siden
die sassen die daer comen waren
omden marcgrave te hulpen daren
si waren in een dal gelegen
daer i berch hem stont jegen
so datmer niet conde gesien
entie hertoge wiste niet van dien
ende waenden dat daer waer in togen
des marcgraven liede al vor ogen
om dit was hi te coenre daer
ende begonde den strijt over waer
want hine dochte die gene niet
die hi daer vor hem siet
groet geruchte was int begin
daer sloech selc met sporen in
ende wanet al hebben verslagen
men moesten vanden velde dragen
doen dus die strijt begonnen was
quamen trecken saen na das
die sasseneren over dene side
met haren vanen ontploken wide
ende maecten i groet gecri
doen si den here quamen bi
ende begonden mede vaste slaen
doen docht den hertoge qualijc gaen
hi was bedrogen sach hi wel
hi wilde wale dat hi dit spel
niet en hadde begonnen nu
hi ward achter gedreven secgic u
ende siere liede ward vele gevaen
sine constent niet wederstaen
ende selve ward hi oec gevelt
ende sine baniere vort met gewelt
ende ward geworpen neder
ende ward op geheven weder
doe quam i graven sone
op hem geslegen als die gone
ende dore brac dese scaren gereet
ende seide gi blivet hier godweet
hets so gedaen hier met u
dat u lijf ane mi staet nu
hi verhief den arm metten sweerde
ende sloegen dat hi viel op deerde
doe riep die hertoge genade sere
daer nam hi doe saen up den here
ende voerdene in sine tente saen
hier met ward die strijt gedaen
doe die standart gevallen was
ende ment int here vernam oec das
dat haer here waer gevaen
doe ward dat here al ondaen
die hertoge onboet den marcgrave
dat hi die sine dede keren ave
hi wil hem beteren al sine scade
om dit ward daer dies te rade
die marcgrave overmids die heren
dat hi dede roepen ende creyeren
hine wilt niet datmen emmer strede
hi heves sinen wille saen
want die hertoge es gevaen
om dit word daer menich blide
doe ward pays ins hertogen side
want si waren sere tachter
ende hilden groten lachter
daer wasser wel xl doet
ende cc gevaen inder noet
vanden besten die daer waren
aldus es die strijt gevaren
ins hertogen side metten besten
also gevallet dicke ten lesten
die hem voren niet laten genoegen
gene dinc diemen hem mag gevoegen
noch verbidden in gere maneren
hine wilt emmer ten ergesten keren
namaels gevaelt dicwile dat
dat hi moet bidden datmen hem bat
des gelike es nu gesciet
den hertoge mochte sijn verdriet
mettien quiten datmen boet
hi daet al ward noch also groet
dus ward dit orloge op genomen
dat volc vor danent was comen
die hertoge telivereerde die gevane
ende geloefde daer vor al te stane
sine genote bleven som daer
om hem te beradene daer naer
hoe hi telivereert mach wesen
haer raet droech over i van desen
dat hem die marcgrave eescen woude
waer met dat hi verdingen soude
so dat tenen gemeente quam
ende daer men enen eesch op nam
alse dat die hertoge die scade al
entien cost op rechten sal
waerne die marcgrave heeft gedaen
om sorlogen wil sonder waen
ende daer toe xxxm pont
boven al die dat si u cont
ende bi ridderscepe heeft hine bevaen
dat hi nembermeer sonder waen
op hem ne orloget in sijn leven
die marcgrave heeft oec gegeven
ridderscap ende eede dat hi dit mede
houden sal sijn leven gerede
dus was die sone gemaect daer
die gedurde menich jaer
want si namaels verneud ward mede
met huwelike diemen daer dede
van deser vorward mere
so micte vord in allen kere
die hertoge hoe hi hem mochte wreken
dattie sassen op hem gestreken
also quamen ende achter daden
dit wraec hi hemelike gerne met
hier op penst hi dach ende nacht
dat hi gerne hadde bewacht
met enigen ocsoen daer hi mede
hem mochte doen pijnlijchede
so datmen niet en seide al dere
dat van den orloge comen were
dat hi had jegen den marcgrave
daer hi wel versoent was ave
so lange micti om dese dinc
dat i quam een jongelinc
die ute sassen was geboren
van groten lieden ut vercoren
dese was varen spelen nu
in oestrike dat secgic u
te sinen magen dier hi daer
een deel hadde weet vorwaer
ende alse dese weder keren woude
thuus ward quam alst wesen soude
die hertoge in des geens gemoet
ende alse die hertoge dit verstoet
dat hi ut sassen was geboren
dedi om slaen met sporen
cnapen al enen sijtpat
ende bevallen vaste ter stat
alsine hadden also verreden
dat si jegen hem keerden ter steden
ende hem so na reden daer
dat hijs hem bolge ende daer naer
hem ane sprake scalkelike
ende vingen dan haestelike
ende brincten mi ende claget sere
ende hi u gedaen heeft groet onnere
ende sine cnapen brinctmen mede
nu dit geviel aldaer ter stede
alsoe alst hem was bevolen
si maecten den genen so in dolen
dat hine wiste optie stonde
wat hi dede oft wat hi begonde
ende ward eer hijt wiste gevaen
ende vorden hertoge bracht saen
die hem ende sijn cnapen daer
in gevangenesse daden swaer
ende enen cnape liet hi gaen
die dese boetscap soude doen verstaen
sinen magen ende sinen vrienden
hi ontboet hem dat sine sien winden
nembermeer te haren lande
hem ensi gebetert sine scande
die hem es van hem gedaen
grote sticken ontboet hi sonder waen
dat si gewracht hadden in sijn lant
aldus began een werren thant
daer groet verdriet af comen sal
want sassen bi na meest al
sal daer om in werren wesen
eer si meer gecrigen desen
want hi was ute vercoren
van al sassen best geboren
oec was die hertoge van sassenlant
sijn maech ten derden becant
diet hem oec an nemen moet
sal hi te keerne hebben spoet
dus es hier begonnen een sake
daer menich noch af ward tongemake
die bode daer ic hier vore af sprac
seide den mage dat ongemac
dat sinen here waer gedaen
ende dat hi niene mochte ontgaen
uter vangenesse daer hi in lage
om dit sendense tenen dage
omden hertoge van sassen saen
watmen hier om mach an gaen
raet haddense hier op nu
dat si souden senden dat secgic u
tote anden hertoge van oestrike
ende hem bidden des vriendelike
dat hi haren maech laet uut
die hertoge ontboet hem groet saluut
van sassen ende vrienscap mede
ende bad hem oec nu dese bede
op i ander die hi hem bade
ende daer toe mede op grote genade
dese boescap was niet gehort
hi antworde den bode op dese word
dat hi met haers heren bede
niet en had te doene mede
ende soes hem die hertoge mere bade
so ic meer hem ongenade
doen sal dat segt hem wale
ende ic salne bringen tenden minen pale
ende can hine mi daer ontsmeken
met talen of met enigerhande treken
die hi vort can gebringen
oft can hine mi daer ontdwingen
ensi ten ende vanden swarde
voerne dan hene siere varde
ic sal minen wil hebben daer af
jof neen sem mi theylich graf
ic strider om al mijn leven
ic heb an mine liede beseven
dat si gerne souden striden
jegen die sassen sonder vermiden
sal ic haer coringe hem boeten laten
ic sal die sassen canic so maten
dat si niet meer in onse lant
minen lieden selen doen pant
over tiden ende daer na saen
so dat sine van node moesten vaen
dit segt u heren nu van mi
dat dit alle mijn wille si
ende dat sijs oec wats gesciet
anders mogen vercrigen niet
wat siere om doen ofte bieden
aldus die boden van hem scieden
ende quamen in sassen ende seiden dit
vertornet sere ende verhit
ward die hertoge ende tongemake
ende die heren alle om dese sake
si prijsden wel ende pensden waer
dat hi hem was nu so swaer
dat van outs dit comen es
om dattie sassen hem vor des
scoffierden metten marcgrave
dit es ons comen nu daer ave
nu sijn si onderhuwet mede
ende gevriende daer ons dit lede
af wassen sal ende oec tere noet
hi ons gene hulpe ne doet
jegen den hertoge dat verstaet
hier op behoeft ons goeden raet
hoe wi dit mogen begaden nu
want comt hi op ons dat secgic u
ende besta wine niet stoutelike
hi sal asselgieren onse rike
nu heeft die hertoge van sassen gesint
an ridsarde den coninc ende doen bekint
alle dese saken clene ende groet
die hem die hertoge hier vor ontboet
van oestrike ende bad hem sere
alse sinen oversten ende sinen here
dat hi hem hier toe sta in staden
ende raet geve bi siere genaden
hi wilt hem dienen vorward mere
alse enen sinen gerechten here
scat ende penninge die hem boet
al hemelike dit horken doet
menige diet omme niet dade
om dese sake so ward te rade
die coninc dat hi soude maken
vrienscap van desen ij saken
ende wilt die hertoge niet al
houden dat ic seegen sal
so salic ontsecgen hem allen daer
ende met u striden over waer
dus heeft hi daer een scoen belof
daer die hertoge niet weet of
vort van sassen die hertoge
omsenden hem noch jegen dorloge
tot anden marcgrave dat verstaet
dat hi hem hier toe gave raet
want hi hem hiertoe halp sere
dat hi behilt lijf ende ere
jegen den hertoge van oestrike
ende ic secgt u oec sekerlike
dat alle die gene die des gomen
secgen dat mi van u es comen
dit orloge dat nu wil stichten
die hertoge op mi nu helpt berichten
mi dit orloge gelijc ic dede
u doen gi had onvrede
dies biddic u oec ende mane
dat gi hier toe doet vort ane
gelike dat gi sculdich sijt
ende oec gelovet vor desen tijt
deser gelike als gi gehort
hebt sendi ten grave vort
dies sone dat der dochter had ontfaen
des hertogen van oestrike sonder waen
tenen wive daer af wilt hi
hulpe ende troest dat dunket mi
hebben over recht godweet
ende tiet hem ane oec sijn leet
die marcgrave was wijs ende vroet
ende hier op i antworde doet
ende seget hets waer ward wale
sonder enige wedertale
dat gi mi nie helpt om mijn gelt
ende uwe liede oec met gewelt
dienden nie opt sout godweet
ende so te diene waric gereet
weder u en dade die dinc
dat mijn sone van oesseninc
des hertogen dochter heeft te wive
ende een kint oec van haren live
dies dlant hier na te siene staet
nu siet die hulpe enten toeverlaet
die mi hier jegen staet te doene
ic hulpe gerne maken die soene
mar anders en doe icker niet toe
doe sinde anderwerf weder daer alsoe
die hertoge van sassen sciere
dat hi quame in deser maniere
ende hulpe hem tote soene ward
dit geloefde daer ter vart
die mercgrave met al siere cracht
ende oec waent hi wel die macht
dies gecrigen ane die heren
dat sijt selen hulpen weren
die hertoge die des niene weet
van oestrike dat dus daen beheet
sijn wedersake heeft bejaecht
hi die niet en was versaecht
ende gerne sijn leet wreken soude
dat hem gedaen was geboet houde
sine liede te samen die der maren
blide ende harde willich waren
want daer was menich sekerleken
die gerne sijn leet soude wreken
optie sassen mocht gescien
een scone here een wel versien
heeft die hertoge nu uut bracht
daer hi mede heeft geacht
te wreken dat hem es mesdaen
ten inde van sinen lande saen
heeft hi oec bracht die gevaen
met hem was comen menich vaen
daer stoute liede onder waren
nu hort vander ander scaren
die die hertoge van sassen brochte
daer hem dese niet jegen wachte
bracht hi hulpe harde groet
van menigen wel geboren moet
die coninc van aelmaengen ter steden
quam daer over die side gereden
met een deel siere liede
hi  dede verstaen sinen meysniede
dat hi om pays daer waer comen
ende dat hi den strijt daer wilde begomen
ende wie onrecht had wildi weten
ende dien wildi dan daer heten
dat hijs ombere ende houde stille
en wilt hijs niet doen dor sinen wille
daer wilt hi dan jegen striden
die marcgrave quam oec bander side
om dit te pontene dat hi can
aldus quam daer menich man
daer die hertoge van oestrike
niet of en wiste sekerlike
die coninc ende die marcgrave
daer ic nu gesproken heb ave
sijn tusscen beiden nu gevaren
ende willen desen dinc verclaren
ende besien wies scout het es
si voren irstwerf des sijt gewes
ane den hertoge van oestrike
ende spraken hem ane des gelike
want des orloges saken waren
daer si dus haer volc om scaren
ende daer si om striden willen beginnen
laet ons dit delen met minnen
of die sake en es niet groet
die hertoge antworde en es geen noet
datmen om soene hier spreket yet
ic sal hier wreken mijn verdriet
canic dat mi es gedaen
her hertoge nu laet ons verstaen
wat u es mesdaen hier ter stat
wi selen u doen beteren dat
doen vertrac hem die hertoge daer
van sinen gevangen ende maket swaer
ende hoe die hertoge van sassen mede
dregede in lietse uut gerede
doe seidie ie soutse vort bringen
tote al hier hi moest verdingen
metten swerde onbodic hem weder
doe badensi hem dat hi dit neder
leide si souden hem dit al
beteren doen groet ende smal
int leste die coninc so vele dede
dat ginder gemaect ward i vrede
ende dat sijs inden coninc bleven
entie gevangen waren over gegeven
op coninc word van altemale
van talen ende van wedertalen
ende van oseningen also vord
aldus brac daer dit discord
tusscen dien ij hertogen
daer noch om sal hebben dogen
die coninc eer hijt secgen seget
dat op hem nu es geleget
hier na salict u wel bedieden
hort die dinge die eer gescieden
in desen tiden had orloge groet
die coninc edeward jegen sine genoet
om simoens wille van monfort
gi hebt gehord wel dat discord
hier vore in dit eerste boec
nu woude doen te neuwe ondersoec
die coninc op die gene daer naren
die met symoen te voren waren
so dat hi altoes wreken woude
waer hi toe quam met enigen scoude
om dit was nu hem aldaer
een orloge groet ende swaer
want te cornuaelge binnen
omboet hi dat hi met minnen
comen wilde met sinen gesinde
dies men hem daer wel gehinde
ende alse hi was daer in die stat
so quamen altenen liede na dat
met drien met vieren gewapent wele
so dat des geviel so vele
so dat die vander stat worden in vare
dat hem die coninc goede dare
ende daden die porten sluten saen
doen die coninc dit hevet verstaen
ward hi verbolgen opdie stat
ende vraechde waer om si daden dat
si seiden al gelovet ons here
met uwen gesende ende nemmere
in dese stat te comen binnen
ende dat oec soude sijn met minnen
nu comen hier gewapent liede
al even dicke die uwer meysniede
niet behoren dat wi dochten
dat si ons quaet doen mochten
ja seide die coninc ten lesten
sone betroudi mi niet ten besten
ende tiet mi verraetnesse an
dit seldi beteren bi sent jan
dat gi mi dit nu an tiet
om dese word so es gesciet
groet gevecht in gene stede
die gene die de coninc mede
hadde heten volgen dat verstaet
also alse vore droech sijn raet
doe si vernamen dattie porten
vor in worden dus besloten
gaderden si hem in i dal
alsoe alse hem die coninc beval
want alte male dese dade
waren gedaen met enen vorrade
vanden coninc diet hadden vorsien
om dat in die stat waren van dien
die hem scaren jegen hem vord
met heren symone van monfort
doen hi jegen hem hilt strijt
dese soudi gerne te dier tijt
hebben sinen wille met te doene
dus was hi comen daer omt gone
ende hadde dus sinen lieden bevolen
dat si in die stat dus souden dolen
met drien met vieren op dese saken
of hi yet mochte comen te wraken
entie oec in niet mochten comen
dat si hem buten so begomen
ende gaderen hem an ene side
dat si anders margens betide
die stat mogen stormen an
dan sal hi ende sine man
tere porten comen meer ende min
ende selense alle laten in
oec sele wi beleggen so die strate
dat niemen sal mogen comen te bate
dus was dese dinc gevisiert
daer te voren ende wel geordiniert
ende des en wiste niet die stat
daer om moesten si bliven mat
des anders dages harde vroe
in die griekinge quamen doe
die buten lagen vor die port
eert yement daer binnen hevet gehort
hadden si die porte belegen
entie coninc quam daer jegen
so vroech so dat hi daer
die porte op dede over waer
eert geruchte yet groet quam
so was daer in menich man
wel gewapent van buten comen
die hebbense nu binnen vernomen
ende wapenden hem metter vard
ende trocken vaste ter porten ward
nu was hem die strate beleit
dat hem dat gaen ward ontseit
ter porten ward daer si wilden
daer lagen met speren ende met scilden
des coninc liede so dicke godweet
dat hem dat comen was ongereet
die porse te wederstane daer
doe die ander in quamen naer
want die quamen uter steden
heeftmen daer int strate bestreden
so datsi vorder en mochten niet
ende alst gemeine volc dit siet
dattie coninc die stat wil winnen
so quamen si toe in allen sinnen
ende geven hem op daer albloet
den coninc sonder slach ende stoet
ende seiden sine wilden niet berechten
sine viande no daer om te vechten
es daer iemen in die stede
die hem gedaen hevet lede
oft jegen recht heeft gedaen
van dingen die den coninc bestaen
dat wille wi wel over waer
dat hijt rechte al openbaer
daer jegen en wil wi striden niet
alse die coninc dit gesiet
so trac die gemeente hem ane
ende geloefde hem daer vord ane
dat hise te rechte soude houden
om dit die gemeente verbouden
dat si die heren vander stat
alle vaen ende die om dat
striden wilden sloegen doet
die coninc had daer een groet conroet
die metter gemeinte plechten ginder
dus quamen daer meerre ende minder
des coninc viande in die scade
si worden daer ute gelesen bi rade
ende gevangen bracht den coninc
diese blidelike daer ontfinc
om dat hi hem daer wreken sal
vaste te houden hise beval
tote dat si gehent dese saken
ende binnen deser selver spraken
quamen met enen gemeinen rade
die vander stat ende baden genade
ende seiden si wilden algader doen
dattie coninc ende sine baroen
begerende sijn van deser dinc
aldus ontfincse die coninc
ende dede doe saen gebieden
pays ende vrede allen lieden
dus ginc die stat daer in hant
sonder die daer die coninc vant
die sine viande hadden gewesen
die worden daer alle uut gelesen
ende in gevancnesse gedaen
daer si niet en mogen ontgaen
dus waser vele des seker sijt
die met symone vor desen tijt
jegen den coninc streden alle
doen hi was in sinen mesvalle
daer hi eerlike ute es comen
sekerleken men magen wel gomen
den besten enen die nu leeft
na dat hi gedaen nu heeft
in desen tide dat dit gesciede
daer ic nu af hier bediede
so was i sake sonderlinge
alse van huwelike dinge
want hier vore had gesant
edeward in spaengenlant
ane den coninc deser gelike
of hi hem in huwelike
siere dochter geven wille nu
dese liede quamen seegic u
recht doemen dese stat
gewonnen hadden ende brachten dat
die coninc van spaengen gerne soude
siere dochter geven op dat hi woude
om dit so was geverst al daer
van dien gevangenen over waer
datmer niet en over rechte
mar die coninc beval bedichte
datmense vaste hoeden soude
ende ward oec dat bi yemens scoude
enich van hem ontginge daer
ic soude den genen rechten so naer
dat diet sagen meer vord an
hem lieten ontgaen gevangen man
die stat heeft hi oec beward
ende daer in geset mede ter vard
met siere hant alle gerechte
die die stat selen berechten
ende hueden vort van mesvalle
dus trac die coninc vandaer met alle
jegen sine bruut godweet
diemen hem brinct jegen gereet
dus quam dese huwelijc toe
daer menich om blide was ende vroe
feeste was daer in allen sinne
te lonnen was si vort binnen
daer was si sekerst na sijn verstaen
want hi was daer eerst ontfaen
doen hi ongeweldich was
sijns lants alsict hier voren las
dansen reyen singen springen
hets niemen diet mochte vort bringen
die feeste die de stede dreef
die gene diet dlatijn bescreef
seide so vele van deser saken
dat ongelovelijc waer in spraken
want so grote behagelhede
alse men daer dede in die stede
dadict u also verstaen
gine gelovets niet sonder waen
alle dage al viij dage uut
was in die stat dmeeste geluut
van trompen vedelen ende tambusen
sitolen harpen in allen husen
van der stat was sonderlinge spel
hoe soudemen dit toe bringen wel
datment al mocht gescriven
die feeste die si onderlinc driven
die vanderstat ens lichtelijc niet
ic late bliven alsoet gesciet
ende scrive vanden coninc vord
van dingen die te hem behord
des coninc feeste was dus gedaen
daer mochte uut ende in gaen
wie dat wille    ende ongeheten
ende spelen dansen drinken eten
dit was niemen daer wederseit
binnen der feeste ward daer geleit
ene tafelronde van ridderen ende cnapen
dat wie so wille mochter daer wapen
dragen ende joesteren mede
daer was gemaect na den sede
een spel van artur den coninc
ende geordineert also die dinc
ende ut gescoren die beste saen
ende genoemt daer sonder waen
na die heren van ouden stonden
diemen hiet vander tavelronden
oec had die coninc geheten te voren
cnapen die daer souden doen horen
neuwe boetscape ute alle lande
van stride van orloge alte hande
ende hoemen vermane van desen
elken ridder die ut gelesen
ware na siere werdichede
dat hi bescudden vare die stede
oft dien casteel ofte dat lant
daer hem die bode af dade becant
dit hadde die coninc met vorrade
gemaect so vast ende so gestade
dat elc sijn recht houden sal
na datmen daer ordinieren sal
ende swoerent daer opter stede
te houden na coninc artur sede
dat spel ende die tavelronde
mar sine wisten niet ter stonde
noch en hoeden hem oec niet
van dat die coninc sinen cnapen hiet
datmen int spel soude vortbringen
van allen steden die werringen
die hem letten ende die hem deren
ende dat si om dit verweren
selen sijn gemaent daer toe
dat sijt daer moeten geloven alsoe
oft si selen met scanden groet
ontwijst sijn daer albloet
van haren gesellen dus waest daer
geordineert daer al vor waer
die coninc es ut vercoren voren
ende die ter tavelronde behoren
trocken uut al met gewelde
ende alle dese heren quamen te velde
doe daer dat spel was op geleit
alse hier vore es af geseit
so vercoes daer elc den sinen
haer vromicheit sal daer nu scinen
daer was lanceloet ende walewein
ende perchevael ende eggrawein
ende bohort ende gariet
ende lyoneel ende mordret
ende i keye was daer gemaect
dese ende andere wat holpt ontsaect
die hier toe waren gecoren
waren verre best geboren
ende die meeste vanden rike
dit was i margens tidelike
dat dit was begonnen
recht int opgaen vander sonnen
began die tavelronde aldaer
het was scone weder ende claer
ende daer waren vrouwen ende joncfrouwen
die dat spel souden ane scouwen
daer was oec geboden in al ingelant
die daer comen wilde opt sant
te brulocht ende tesen spele
dat hire comen mochte wele
sonder toren ende verdriet
al ware enige dinc gesciet
hier vormaels dat soudemen laten staen
tote dat die feeste waer gedaen
om dit so quam daer menich man
dat grote spel te siene an
hets i wonder te verstane
wat daer volcs was comen ane
nu sijn die dinge toe comen
so dat elc daer heeft genomen
spere in hant ende reden daer
starke joeste openbaer
die heren vander tavelronden
hilden hem te dien stonden
te gader dat verstaet nu wel
al waest dat den enen mesvel
die ander wraect daer optie stat
om dit maecten si daer mat
menigen man in corter stont
key ward daer i luttel gewont
ende dat ward daer al willens gedaen
want wel si xx sonder waen
jonger liede hadden hem beraden
dat si keyen souden scaden
ende scande doen ende al te spele
om datmer seegen soude vele
van outs ende borde maken
hier scinen noch wel keys saken
dit ward ginder soe toe brocht
dat keye wel na had becocht
want eer hi hem verwinnen liet
om datmen keye daer hiet
ward hem geslegen i wondekijn
ende hem waren oec die daremgarden sijn
ontwee gesneden ende van sinen gereiden
doen ward hi daer al sonder beiden
van sinen orsse so gesteken
dat hem dochte die hals breken
om dit ward ginder gerochte groet
met roepen daer her keye heeft noet
hi leit ende tumelt op dat sant
mi donct hier ward wel becant
van sinen daden die hi pleget
dit ward ginder dicke geseget
daer was om gedreven feeste
daer logen omme al die meeste
doen si geware worden das
dat hi niet sere gequets en was
die coninc ende die coninginne
warens blide in haren sinne
dat dit also was gevallen
die coninc geboet doen hem allen
dat genoech waer laet ons eten
varen te hove dit spel vermeten
es recht na arturs wise comen
nu lact ons dit vort begomen
dies gelike dat hi plach
elc doet tsine oft hi mach
dus geloefdense noch alle daer
dit te volbringen openbaer
dus sijn die heren te hove gevaren
daer men genen cost sal sparen
van datmen drinken mach ende eten
die coninc es tere tafel geseten
entie heren vander tavelronden
dede die coninc ter selver stonden
in sittene sitten oec daer mede
gelijc dat coninc artur dede
alse hi feeste hilt dat wi gelesen
dicke hebben gelijc oec desen
so dede edeward nu godweet
die ridders sitten daer gerect
menich minsce volgede daer naer
om die feeste te siene daer
ende al die wilden mochten mede
eten ende drinken daer ter stede
mar daer was menich die niet en at
om die feeste te siene bat
dus als die ridder waren geseten
ende men vort brachte teten
ende teerste gerechte was gedaen
dede die coninc ane enen venster slaen
met ere roede i der cnapen
om i gestille daer doen maken
doe sweech al dat ginder was
die coninc sprac doen na das
bi mire cronen sweric dit word
eer hier heden gerecht comt vord
so moetie niemare hebben vernomen
god geve datse ons moete vromen
spraken die heren die daer saten
niet lange daer na quam utermaten
sere gereden i wonderlijc cnecht
ende met bloede bespringet echt
al versch ende reet ter taflen alsoe
ende sprac den coninc irstwerf toe
versaect coninc ende oec blode
ende die hier sitten bi u hoe node
souden si comen daer men soude striden
ic sie wel coninc nu ten tiden
dat si sitten al versaect
siet hoe die gene sit ende traect
onverwect met sinen hode
ic wane hi vechten soude wel node
enen camp teghen hem tween
her coninc gi sijt hier al in een
met uwer feest ende u lant
es den waloysen bat becant
dant u es cont waer toe eest goet
dat gi coninc heten doet
ic moet u secgen nu ter stont
siet hoe ic ben gewont
ende bebloet om uwe sake
en doedi hier af gene wrake
ic seege dat gi geen coninc sijt
ende die hier saten nu ter tijt
bi uwer siden eten ende drinken
god hi moetse alle scrinken
of si mi niet helpen wreken
over die waloyse  na dit spreken
antworde die coninc bode godweet
datti mesdaen es dats mi leet
ende bi mire crone besweric di toe
dat ic dat sal wreken soe
dat mens nemmermere sal gewagen
oft ic bliver selve verslagen
doen spraken die vander tavelronden
alle gader ute enen monde
her coninc wi willen mede varen
met al onser macht ende hulpent waren
ende die u hier toe oec gebrect
wi willen datmen hem dogen uut stect
dus had die coninc daer i belof
vanden genen die hem of
daer vore dicke waren gegaen
die coninc heefse nu bevaen
ende noch sal bestricken meer
eer die maeltijt doet sinen keer
doen gesproken waren dese word
brachtmen dander gerechte vord
met groter feeste want over waer
om dese boetscap was lettel daer
gesorget mar daer was gedient
gelijc dat i man doet sinen vrient
doen terde rechte ward gedregen
heeft die coninc echt geslegen
met ere roede an die want
ende sprac daer na alte hant
noch soude gerne niemare horen
wilse ons yeman bringen voren
eer wi mer vorward aten
gene ridders die ginder saten
loefdent alle daer ter steden
niet lange daer na so quam gereden
enen knape op enen somer ter stonden
dien hande ende voete waren gebonden
ende den breidel in sinen arm
dese maecte groet gecarm
ende quam aldus in dien zale
vore die tafle daer altemale
die vander tavelronden sijn geseten
deus hoe gerne soudic weten
sprac die gene wat heren dit waren
die hier sitten in deser scaren
ende berechten een der dinc
ende began daer opten coninc
ende seide vort tote lancelote
ja seit hi sint dat dese genote
so willie lancelote clagen dan
mijn verdriet ende els geen man
hi sal mi wreken wetic wale
nu maecs den coninc nember tale
want hine can hem selven berechten
wat soudi dan over mi vechten
doen sprac die gene lanceloet an
lanceloet van lac edel man
ic groete u vorden besten een
die sonne nie besceen
ende oec vor alle die hier sijn
so groet u die herte mijn
lanceloet here verstaet dit word
ghi moet hier selve comen vord
ende mi van dere noet ontbinden
van al mijns heren coninc gesinden
sone heeft niement macht gemene
dit te doene dan gi allene
an u staet mijn toeverlaet
mettien lanceloet op staet
ende ontbant den genen daer
als hi ontbonden was daer naer
gaf hi lanceloet metter spoet
ene lettere daer in gescreven stoet
die desen cnape heeft ontbonden
hem ontbiet ten selven stonden
die coninc van irlant dat hi es
een valsch ridder des sijt gewes
ende i verrader ende een quaet
ende dar hi oec wreken dese daet
die dien gedaen es dien hi ontbant
ende comme optie zide van ingelant
optie side te gales ward
daer vint hi den coninc onvervard
van irlant met sinen lieden opt lant
tontbeidene tgeens diene ontbant
wie hi oec es onder die sonne
van wat geslachte van wat connen
hoe vrome hoe starc hoe rike hi es
hi vint mi daer sijt seker es
doen dese letter was gelesen
ward lanceloet hier af in vresen
ende versaect doe sprac walewein
lanceloet wi selen comen int plein
met u te wederstane dese dinc
ons sel oec helpen die coninc
met siere macht te deser vard
die coninc sprac sijt onvervard
dat ic hier yemen sal gebreken
ic sal elken hulpen wreken
sinen ween ende sinen scande
gelijc dat artur in allen lande
voer om die vander tavelronde
al dier gelijc willic ter stonde
met elken ridder oec nu varen
van allen sticken die si selen baren
in dit spel al sonder vresen
daer willic een geselle af wesen
oec willic dat gi dat oec mi
geloeft ende doet alse ridderen vri
dit geloefdense alle daer
doe sprac die coninc ten bode daer naer
vrient welc tijt dat lanceloet heeft vernomen
dat die coninc van irlant es comen
ter stat daer du af seges teken
lanceloet sal di comen wreken
die bode bedanctem sere van desen
dit late wi nu aldus wesen
ende scriven vander feesten vord
die gi genoech niet hebt gehord
nu was ginder bliscap groet
onder alle die genoet
men brachte die gerechten vord
also alse ter feesten hord
twee gerechten brachtmen daer
dene vore ende dander naer
eer die coninc spreken wille
doe riep hi sere hout al stille
ic wil eer niemare hebben gehort
eermen enich gerechte brinct vort
si loefdent alle die saten daer
niet lanc was dit geseit daer naer
en quam ene lelike creature
die nie was na wives figure
gemaect want die nese van hare
was eens voets lanc openbare
ende meer dan ere palme breet
die horen waren haer godweet
gelijc vanden esel die oren
vlechten hadsi achter ende voren
so datsi toten gordele gingen
si scenen so grof daer si hingen
als peerts vlechten of grover vele
enen crop hadse onder die kele
alse een ganscy es groet
den hals lanc ende harde roet
den mont wijt ende ongescepen
in dene side haddi begrepen
die kinnebacken toten oren toe
hi ginc op in weet hoe
ende stont slem opward wide ontdaen
die tande diemen daer in sach staen
waren som sward ende som wit
ende vinger lanc dat qualijc sit
rageden haer uut ij tande groet
op i pardekijn dat was roet
quam si gereden dat mager was
ende dat houte oec sijt seker das
achter ende vore harde sere
dese joncfrouwe met enen corten kere
es comen vordie tafel gereden
daer mense an sach te selsenheden
want wonderliker vorme vort an
sone hadde gesien geen man
die joncfrouwe diemen in perchevael vint
en gelcec derre niet i twint
soe selsen so was dese gescepen
nu hort watse heeft begrepen
te secgene onder die genote
wetti seitsi wien ic groette
vor alle die sijn in dien zale
dat es den here perchevale
hem so groetic vor u allen
ic weet alle dinge die gevallen
ende alle u meninge sonder waen
soudic u hier wel doen verstaen
ende wie dat elc es geheten
nader tavelronde vermeten
lanceloet perchevael walewein
mordret keye ende ecgrawcin
ende gariet ende dander mede
die hier sitten in die stede
dits mi al cont op dese ure
nu hort hier vort mine avonture
die ic u allen bringe te voren
die ter tavelronde behoren
perchevale sprekic irst ane
ende doe hem hier nu te verstane
dat hi te licester vare saen
daer mach hi prijs ende lof ontfaen
vor dien casteel ic secge twi
want hi wilt dingen die hem bi
sijn geseten ende asselgicren
seldi in eniger manieren
prijs bejagen dat sal daer wesen
ende trecti achter oec van desen
ic sal u lachteren in allen hove
waric comen van uwen love
walewein ic groete u mede
ende seg u dat te cornuaelge in die stede
ompays es dat moetti keren
tusscen die gemeente entie heren
om die liede dier liggen gevaen
die den coninc hebben mesdaen
want uut dadense die heren gerne
entie gemeente staet te werne
ende ridsard die coninc heeft daer gesint
om die gevangen si u bekint
her walewein nu vart daer saen
ende helpt der gemeente dit wederstaen
en doedijs niet so secgic twaren
dat gire niet en dorret varen
van bloetheiden dat si u cont
walewein die doe op stont
ende seide bi trouwen dit salic wreken
oft mi sal mijn scilt gebreken
ende mijn goede sward godweet
perchevael stont op oec gereet
ende seide licestre soudi winnen
optie gene vandaer binnen
oft hi souder sterven voren
doe mochtmen in dien sale horen
groet geruchte ende groet geclanc
het stont al op eer yet lanc
om dit wonder dat daer was
die joncfrouwe maecte haer na das
uter zale datsi u cont
diewile dat geruecht stont
ende es hem dus van daer ontgaen
dat niemen en weet sonder waen
alse dese joncfrouwe was uter zale
const si daer die pade wale
si was ontslopen saen
ende heeft die paruren af gedaen
daer si mede ontlicsent was
dese joncfrouwe daer ic af las
was i van des coninc cnapen
entie coninc had dese wapen
ende dit ansicht ende dit hoeft
heymelike doen maken des geloeft
so dat na een joncfrouwe sceen
ende alle dese worde overeen
die dese boden brochten vort
haddensi vanden coninc gehort
ende gevest oec harde wale
doent geruechte inden zale
leden was vraechdemen daer nare
waer die lelike joncfrouwe ware
daer liep so menich soeken gaen
mar si was hem allen ontgaen
om dit ward noch geruchte groet
men wilde daer seggen nu albloet
dattie quade geest had gewesen
die coninc die wel wiste van desen
ontgaeft hem allen ende seide daer
ic secgu heren dit over waer
dese aventure die gi saecht hier
die quam bi onser feesten fier
dat wetic wel ende bens wijs
wilde wi noch staen inden prijs
der heren vander tavelronden
ons soude comen te enigen stonden
boetscap die nu blivet achter
wilde wi wreken elkes lachter
ende men dat gevreist int lant
ons soude comen genoech te hant
selsenheide van dien van desen
doe seidense alle het mach wel wesen
dus brachtem daer die coninc toe
datsi moesten sine weten hoe
hem hulpe doen van allen saken
die hem in sijn lant gebraken
ende som oec jegen haers selfs mage
die coninc ne was hier toe niet trage
dit te vervorderne dat verstaet
gi heren seiti geeft mi raet
gi wet wel ic heb geloeft diere
jegen gales te vechten sciere
help mi dier gelike hier nu
alse gi wilt dat ic helpe u
hulpti mi wel ic segt u bloet
in ga u of in gere noet
van al dat gi hebt geloeft
daer willic vore setten mijn hoeft
in dien dat gi getrouwe wilt wesen
si antworden hem van alle desen
daer gi ende wi beroepen af sijn
set ons daer af een termijn
wi wilden dan sijn gereet
met u te volbringen onsen eet
met al onser macht dat verstaet
ende die ons hier toe af gaet
dien sel wi houden over viant
des gaven si haer trouwe te hant
ende hi geloefdem daer met
bi siere kerstenliker wet
dat hise van der uren sal
houden over sine gesellen al
dit geloefdense weder daer
doen ward die dach geset daer naer
binnen xiiij nachten in termine
te cornuaelge vor die stat te sine
ende vandaer te gales ward
ende irlant mede in die vard
ende dat si warneert comen
ende datsi mogen begomen
eer si weder omme keren
dit geloefden daer alle die heren
dus es dit hof gesceden
ende elc voer thuus ward hem gereden
dat hem gebrac daer sonderlingen
nu hort een lettel van andren dingen
in desen tiden recht omtrint
so donderet vreselijc te gint
dat die stat daer af verwagede
daer hem menige af versagede
ende daer na quam ene blixeme groet
die hem ij verbernde albloet
opten wech in desside gent
die niet en waren daer bekent
in desen tiden hebbic verstaen
so was die sonne oec vergaen
te vespertide gesciede dat
het werd so donker opter stat
datmen niet en conde gesien
dat geduerde wel na dien
ene halve mile te gane daer
eer mensi weder sach daer naer
men seide oec na desen dingen
dattie kerstine onder gingen
ende dat was waer in dien tiden
waren vergadert in beden siden
kerstine ende heiden i groet deel
ende die kerstine waren in enen casteel
som gejaget die mochten ontgaen
ende dandere alle sonder waen
dier wel iij dusent was
bleven doet vordien pas
ende ijm ontginger wel
dient namaels qualike gevel
want die casteel ward belegen
ende si worden daer in verslegen
aldus geviel daer die dinc
datter noyt i ontginc
mar dit was niet der sonnen scout
hets truffe datmen daer of hout
alse comt die tijt datsi ontfeet
daer af eest dat si vergeet
ende die gelijc so doet die mane
alse si es in haren ontfane
an dit en es te houden niet
dat hier af comt enich verdriet
in dit jaer dat dit dus was
daer ic hier te voren af las
geviel in brabant ende oec mede
in henegouwe in ander stede
dat die sceperen dat cruce namen
ende van vele landen te gader quamen
ende lieten haer scape staen upt velt
dus waendense met hare gewelt
theylich graf hebben gewonnen
daer sijn si alle hene geronnen
tot daer men scepinge soude doen
in weet hier af en geen ocsoen
mar men wiste noyt een twint
waer daer enich ontquam sint
dus worden si verloren al
in weet daer af niet tgetal
mar vele waser wetic wel
in desen tiden oec gevel
den coninc philipse van vrancrike
coninc lodewijcs sone sekerlike
dat hi sende over mere
jegen die sarrasine ter were
i groet deel van sinen lieden
dies hi verdiende an hem met mieden
wantmen lietem daer verstaen
dat hi van rechte sonder waen
sculdich waer nu i vard
want sint dat sijn vader ward
begraven sone heeft hi gene gedaen
doemen hem dade dit verstaen
sindi daer ward met scatte groet
ridders serjante ende cnapen goet
mar selve waer hi gevaren met
mar siecheit hevet hem belet
nu geviel oec sonderlinge
ene harde grote werringe
tusscen ludeke ende brabant
die van ludeke hebben verbrant
op brabant wel vij huus
hier om worden sere confuus
die optie mersce wonen daer
ende senden ten hertoge vaste naer
janne die doe cleine was
sijn raet onderwant hem das
ende vorden den hertoge daer int here
die viande bleven optie wcre
tote dattie hertoge daer quam
ende datmen dach ten perlemente nam
ende doe tperlement qualike seiet
en bleef daer ander viande niet
sine vloen alle wech ter vard
int leste den hertoge gebetert ward
so dat hi van danen sciet
sonder toren ende verdriet
int lant van vermendoes gesciede
ene grote sterfte onder die liede
in dit jaer van hier voren
vrouwen daer kinder of worden geboren
sterven al meest daer omtrint
oec was bi sinte quintijns bekint
een waterwal onder die vesche
so datter lettel goet quam te dessche
want si storven bi na al
dus hadden daer ongeval
ende waren geplaget daer ter stede
in desen tiden gesciede i wonder
te int stat besonder
een vrouwe es daer eens kints genesen
dat wonderlike toe comen mocht wesen
die voete stonden hem achter ward
entie versene haer openbaerd
daer die teen souden staen
ende andie hant waest so gedaen
dattie palme uudward stont
des gelijcs ward mi noyt cont
ende hals ende hoeft was aleen
so datter niet tusscen sceen
ende een gat cleen ende ront
had int ansicht over den mont
ende genen nese had oec mede
mar het hadde daer staende ter stede
ij gate daer die nese soude staen
aldus was dat kint gedaen
mar en leefde nember daer
dan v dage also daer naer
te mets in lorein gevel
van i geet een selsen spel
een weder was met ere geet
dat i buc te doene steet
ende die geet bracht i lam
alse haer tijt vort quam
ende en had niet na die geet
dan onder den kin i bard steet
te hoy ende te ludeke mede
in desen tiden in dese ij stede
geviel i tempeest harde groet
daer som die liede in bleven doet
want i onmatelijc regen
es daer ut ere wolken geslegen
diet al vloyen dede omtrent
van boven hoye es bekent
die huse ende ontwee stac
die haer stonden daer gehende
dit water oec te ludeke scende
som die huse sijt seker des
ene mole oec die daer es
int water gestaen boven die brugge
die es gevallen over rugge
ende die molres diere in waren
verdronken mettes waters baren
grote scade heeft dit gedaen
ende es aldus tot tricht gegaen
ende brac die brucge mede
ende dede oec scade indie stede
ghi hebt wel hier vor gehort
hoe dese dinge sijn comen vort
van edeward den coninc
hoe hi sine genote bevinc
int spel vander tavelronde
nu sijn comen tot dien stonde
datsi alle vergadert waren
ende haer dinge wilden verclaren
ende voldoen met hare cracht
dat si geloefden na haer macht
dus hadde die coninc menigen man
die hem daer vore niet wel en an
ende dat dus te ponte es comen
met menigen stouten vromen
ridder ende serjante mede
soe voer die coninc nu gerede
te cornuaelge om die gevane
daer over te rechten na minen wane
die met hem dus voren daer
waren wel berecht over waer
van allen saken die hem behort
want si willen altenen vort
ende voldoen haer aventure
ende nemen dats hem mach geburen
eer si weder willen keren
dus sijn getrocken dese heren
vor cornuaelge met groten here
die daer binnen in die scere
hadden jegen die gemeente geweest
worden hier af sere gevreest
want si pensden wel vor waer
dattie coninc waer comen daer
om dattiet wilde wreken optie stat
si gingen smeken saen om dat
ende geloefden der gemeente daer
groet vordeel te doen daer naer
om dat si en selen clagen niet
den ballingen hebbensi gemiet
dat hi te goede oec sal maken
op desen troest op dese saken
lietmen saen den coninc in
nu was dus des coninc begin
walewein dit es u orloge
nu siet wat u hier toe doge
ghi hebt geloeft te wreken dit
walewein dus den coninc bit
dat hi hem geraden sal daer toe
dit te berechten ende oec hoe
dat ics oec beginnen sal
die coninc seide gi selt onthouden al
die heren entie gemeinte mede
die hier nu sijn in dese stede
ende selt hem ane dan tien des
daer u over geclaget es
ende alse gi haer antworde hebt gehort
so salic u wel raden vort
nu dit was aldus gedaen
mar over een so droegen daer saen
die gemeente metten heren
ende seiden sine wilden niet af keren
van dat si geloeft hadden den coninc
wat was die sake entie dinc
sprac walewein daer ons af clage
comen es dits dat ic vrage
hier was emmer i twest binnen
here hi es vergaen met minnen
ende waer oec yet hier mesdaen
wi willens tes coninc wille staen
vander mesdaet esser yet
alse die coninc dit gesiet
nam hi sine genote besiden
ende seide walewein al sonder striden
seldi uwen wille vordren saen
nu eyschet hem dier geliegen gevaen
dat si die nu leveren u
uwen wille daer met te doene nu
ende dan vraecht in gemenen saken
watmen met hem sal doen te wraken
ende gevense haer int gemeene aldaer
dats ons allen scone vor waer
so mogewijt coenlijc doen met eren
metten worde keerden die heren
ende eesten die stede die baroene
haren wille mede te doene
si seiden docht den coninc goet
van alse vele alsem bestoet
so gaven sise gerne op haer recht
doe vraechdemen hem daer na echt
wat esmen sculdich met hem te doene
na haer mesdaet na selke baroene
si seiden saen des coninc wille
doen en sweech niet langer stille
die coninc sprac aldus daer toe
so willic datmense onthoefden doe
dus worden die gene des geloeft
altemale tot enen onthoeft
die was verbeden alsict las
om dat hi ridsard maech was
die coninc in aelmaengen es
dus vorderde die coninc daer na des
sinen wille met staden groet
ende over mids oec sine genoet
alsc die coninc lude ende stille
die stat had te sinen wille
ende dlant daer omtrent oec met
voer hi henen al ongelet
te gales ward met snelre vard
hier af was die coninc ruward
want hi selve geloefde vorwaer
dit te wreken openbaer
den genen die hem die boetscap brachte
hi es oec wel in dier gedachte
te wreken dat hem es mesdaen
si lieten nu vaste henen gaen
te gales ward wat si conden
onder wegen si doe begonden
te ordineren hare dinge
hoe sise onder mochten bringen
daer waren des coninc wedersaken
een deel met die op hem staken
doen hi twiste jegen simone
om dese stucken om desen doene
so was die coninc weth vorwaer
te willeger om dat hi soude daer
vinden die gene die hi haet
mach hi leven si worden gemaet
dus sijn die heren so verre comen
dat si die viande hebben vernomen
bider zee in ingelant
daer si daden groten pant
den lantlieden daer omtrent
onversien ende embekent
so es die coninc op hem comen
eer sijs yet hebben vernomen
ende oec heeft hi hem ondergaen
die zee in deerste ane slaen
ende haer scepe doen verberren
dit sal sere doen verwerren
want si sijn nu sonder troest
dat si nembermeer werden verloest
ensi dat si den zege winnen
ende ward also ic doet u kinnen
nochtan so stoedet hem qualijc daer
yet lange te merren wet vor waer
ende over een en constense niet comen
want haer scepe sijn hem benomen
om dit warense sere versaecht
nochtan hebben sijt gewaecht
ende hem geset sere ter were
jegen den coninc ende sijn here
ende wederstondense int comen
vreselijc ende oec met vromen
gelieten alse oft hem niet en deerde
mar die coninc die hem so weerde
selve allene met siere hant
want grote pine ende groten pant
daden hem sine viande vor waer
die hi noch van outs had daer
si hadden gerne daer gevaen
oft si daer iet mochten ontgaen
om dit ontfinc hi menigen slach
also alsem daer ane lach
nu geviel daer ter selver stonden
dattie heren vander tavelronden
dit vernamen ende oec sagen
ende quamen met ere groter vlagen
ende holpen den coninc met vasten moede
so dat daer verginc tongoede
der ander pertie optie stont
daer waren gevaen ende gewont
meer dan ccc optie stat
dus worden die galoyse daer gemat
cc waren verslegen daer
ende een groet deel gejaget daer naer
in die zee die daer bleven
entie hem hadden op gegeven
dede die coninc onthoefden saen
dus es daer die strijt vergaen
nu es die coninc gewroken wel
vanden genen die hem fel
lange stont hadden gewesen
dus es hi quite worden van desen
doen dese strijt aldus was leden
so es die coninc om gereden
met sinen lieden te irlant ward
ende hier af moete nu sijn ruward
lanceloet van desen striden
want hijt geloefde ten selven tiden
ter feesten vander tavelronden
die coninc sprac hem an ter selver stonden
her lanceloet sprac hi her lanceloet
dit orloge staet an u al bloet
walewein ende ic godweet
hebben gedaen onse beheet
god laet u duwe so beginnen
dat gijs ere moet gewinnen
here god geve mi die cracht
ic saels gerne doen mine macht
dus sijn si nu so verre gereden
datsi comen sijn ter steden
daer die coninc van irlant lach
die over nacht ende over dach
gevloen was alsi vernam
wie daer metten coninc quam
want hine waende niet godweet
dat si den coninc souden sijn gereet
met hem te varne tenen stride
om datsi daer vore in genen tide
met hem som niet wilden varen
daer hi most sijn lant bewaren
ende om datsi nu dus quamen mede
so rumdi vollijc daer die stede
des was doe lanceloet wel blide
ende sprac dien coninc an ter tide
her coninc ic ben nu sere ontsien
die dus die liede can doen vlien
sonder slach ende sonder stoet
dit sprac doe her lanceloet
hets recht datmen u sere vrucht
want u redene es verre geducht
om dat sidi te mere ontsien
dus togensi van daer na dien
te liceestre ward gereet
dat perchevael te winne steet
na dien dat hi geloefde wel
ander tavelronden spel
si voeren met feesten ende met spele
ende spraken van desen dingen vele
datsi wonderlike toe sijn comen
ende al noch vergaen te haren vromen
god wouds vord wat sals gescien
dus quamense gereden binnen dien
te liceestre vor dien casteel
daer men in dreef clein riveel
want alle diere binnen waren
sonder si twee waren ontfaren
ende dese ij bleven daer
op i geleide wet vor waer
dit was om datsi den coninc
die slotele geven vor alle dinc
op desen dienst bleven si daer
nu es die coninc getogen naer
ende vant die porte wide ontdaen
hi dede perchevalen vore in gaen
want dit was sijn avonture
hi reet vort tot an die dure
vander zalen daer sach hi staen
dese ij cnapen die hem saen
die slotele gaven van altemale
ende vielen te voet daer perchevale
ende baden genade daer ter stat
hi namse op saen na dat
ende leidese vorden coninc vermeten
ende seide ic die perchevacl ben geheten
moet sijn recht hier doen
her coninc seiti dese ij baroen
hebben hem mi op geven
ende perchevael in al sijn leven
en doede man en genen nie
die hem op gaf seitmen mie
ende salic hier doen perchevael recht
so sijn dese in mijn plecht
si riepen alle hi seget waer
ende die coninc lovet oec daer
dus bleven quite dese met alle
met enen wonderliken gevalle
nu es die coninc een blide man
want in sijn lant nu vort an
sones niemen nu so coene
die hem dorst pinen yet te mesdoene
dit heefti met behindicheden
wel toe bracht ende met wijsheden
ende heeft hier met oec verdient
dat hem die heren sijn alle vrient
die geseten sijn int lant
hi heefse alle na sine hant
nu geleert dat si u cont
want waer hi enige dinc bestont
die dede hi so vromelike
dat ne ontsach al dat rike
alse dus gewonnen was die casteel
was daer bliscap ende groet riveel
daer was spisen genoech in bleven
die coninc scickte om blide leven
ende dede dat eten daer gereden
men ginc ontwapen sonder beden
ende die taflen worden ontdect
die coninc heeft daer vort getrect
die heren vander tavelronden
ende deetse daer ter selver stonden
sitten tere tallen alle
daer was vertrocken vanden gevalle
dat hem gesciet es altemale
daer was vort bracht menige tale
over eten dat wetic wel
daer was bliscap ende groet spel
trompen vedelen ende sanc
harpen tambusen groet geclanc
was in dien zale meniger tiere
men brachte die gerechten sciere
dene na dander menigerhande
nadien sede vanden lande
dus festeerdensi alle daer
metten coninc wet vor waer
dien dach al dore ende daer na
dien andren dach alsict versta
tot dat si alle hadden geten
doen lieten si den coninc weten
dat si thuus ward willen varen
doe dancte die coninc die daer waren
dat hem dus stonden bi
in deser manieren scieden sy
mar die coninc bleef noch daer
ende ontboet die coninginne daer naer
die sciere te hem daer es comen
doen si die boetscap hadden vernomen
si was blide dat wetic wale
nu latic bliven hier af die tale
ende late den coninc met gemake
want hi had nu al sine sake
gehent ende al sijn discort
van heren simone van monfort
een kint lach in siecheit gewout
dat cume was x jaer out
ende noyt en ginc tonsen here
van siecheiden utermaten sere
was dit kint aldaer bestaen
ende node starft al sonder waen
ende alst vander doet horde spreken
wenet sere sekerleken
ende alsmen vraechde na dat
oft leven wilde antword ter stat
dat harde gerne leven soude
ward dat onse vrouwe woude
van hemelrike spraect vord
dit kint lach aldus nu hord
viertien nacht al tenden een
in dese siecheit dat niene feen
ende lach al tenen even cranc
wat hulpt dat ict maecte lanc
int leste gelovet dat kindekijn
mocht genesen in enen termijn
het soude dienen onser vrouwen
ende hare bedevard doen met trouwen
teerst dat genesen ware
ende oec gaen mocht daer nare
des nachts daer tkint sliep
quam ene vrouwe die op hem riep
stant op du best al genesen
ende hout di wel vort an desen
dattu mi nu    geloves
dattu daer ane niene doves
dat kint stont op margens vroe
ende quam biden viere alsoe
die vader scout sere van desen
dat seide het waer al genesen
ende telde sinen vader alse hoe
ende eist enen penninc daer toe
sine bedevard met te gane
die vader na des kins verstane
wiste wel ende verstoet oec das
dat onse vrouwe selve was
hi gaf den kinde sijn offerande
dat daer ward ginc al te hande
ende i sijn susterkijn met heme
dit gesciede alsict verneme
bi loven in i gehochte clene
nu hort vort int gemene
van den coninc van aelmaengen
hoe hi quam in swaerre calaengen
ghi hebt hier vore wel gehort
hoe twest was ende discort
tuscen den hertoge van oestrike
ende die van sassen des gelike
hoe sijs in den coninc bleven
dats hier vore wel bescreven
nu woude die hertoge datmen seide
dat secgen sonder enich beide
ende es ten coninc daer na gereden
ende sprac hem ane in goelijcheden
here seit hi her coninc
wat salt sijn van deser dinc
dies ic hier vore bleef in u
die coninc daechden vorward nu
tot dat hi hier op waer beraden
in hebs noch niet gehad daer staden
te vernemen wies donrecht es
her coninc nu sijt dies gewes
sprac die hertoge van oestrike
ic gelovede u vele te tilike
dat ic in u bleef van mire dinc
eer gi niet half ne ward coninc
en wasic niet coninc wat wasic dan
ende oec so waerdi mijn man
coninc en sidi noch niet wale
u manscap te doen en was noyt tale
dies en benic niet godweet
ende wariet dat waer mi leet
en sidijs niet so seldijt werden
eer gi mi yet verre selt onterden
sprac ridsard  bi gode onsen here
u ne gesciet dat nembermere
al haddi oec die van cornuaelge
met u hier in u battaelge
gi hebt hier lange genoech gevaren
om desen wijc gi moet den aren
af leggen dat secgic u
die hertoge blies enen horen nu
ende sijn volc quam toe gevaren
wel gewapent in der gebaren
als te vechten enen strijt
die coninc hadde daer cranc respijt
meer te spreken daer ter stede
hi ende oec sine liede mede
moesten rumen dat verstaet
tlange merren waer hem quaet
want hi ende oec sijn conroet
waren allegader bloet
ende die ander gewapent wel
dus was daer een ongedeelt spel
om dit ward ene vede groet
daer om gepijnt ward menich genoet
om te goede te maken die dinc
hier af ward sere die coninc
in aelmaengen achter gedaen
want meest die heren sonder waen
waren den hertoge houder om das
om dat hi van dien lande was
ende ridsard was daer vremde int lant
al was hi coninc daer genant
om dese dinge ward albloet
in aelmaengen onpays groet
so dattie coninc in dien tiden
tselker stat en dorst niet riden
ende oec was hi ene werf belaecht
daer hi so verre werd gejaecht
dat hi van riden so moede ward
dat hi hem queste op sijn pard
in sinen buec dat hem so deerde
daer hi gaen soude vanden peerde
ward hem qualijc optie stont
dus werd hi siec ende ongesont
ende qual al gaende i wile
mar hi hilt altoes sine gile
ende seide hine had geen noet
int leste quam bem an di doet
ende starf onmachtech vanden lande
daer hi oec hadde meer viande
dan vriende dat verstaet
na dit gedaen quam die raet
metten heren vanden lande
ende maecten rodolve coninc te hande
van ravexberge die oec niet lange
tlant en had in sinen bedwange
hi was vrome dus redelike
ende waende setten te rechte trike
mar het was so sere verworren
dat daer toe en halp geen porren
wide ende side es hi gevaren
om dat hi gerne dat onder den aren
wesen soude metten rechten
tsiere hant wilde verplechten
hier na pijndi dicke sere
eens lach met here dese here
rechte in enen somertijt
tote drakenvelt ende wachte strijt
dien hi waende hebben aldare
ende sinen cnapen ward openbare
daer geseit in selsenheden
dat in dien tor daer beneden
in den casteel daer men af seget
daer ons heren speer in leget
wie dat name dat spere aldare
ende leit op i part daer nare
ende daet lopen daer met gerede
het soude te hans telden mede
dat nie van telden wiste te voren
doen si dit horden som die doren
vergaderden hem vans coninc lieden
ende wilden proeven dit bedieden
an een somerpart dat daer was
dat dravede so onsacht sijt seker das
datten niemen geriden conde
dit part namense op die stonde
ende vorenre met ten castele ward
ende seiden daer al ongespard
datse die coninc sende daer
datmen opt part voren soude daer naer
dat spere ende te proeven mede
oft ware waer datmen sede
dit speer was hem daer geleent
ende si hebbent al onvereent
op geent dravende part gedaen
ende gingenre daer met riden saen
ende geent part begonste telden
datmen daer vore hadde selden
nie gesien dat part so wel
telden mochte hier met was spel
onder die cnapen onder dat here
so vele spracmen van den spere
dat vorden coninc al ward geseit
van desen sticken die waerheit
den coninc dit niet wel bequam
ende ward tornich ende gram
om dese dinge van desen cnechten
dat si dorsten hem verplechten
met logen dus daen dinc te doene
en haddent gedaen die baroene
hi hadse alle doen hangen ginder
die dit daden meer ende minder
dies hem baden dat hijt liet varen
mar si moesten alle daer naren
sijn hof rumen nu vort an
dit hebbensi gewonnen daer van
het was recht datsijt becochten
datsi sonder raet selc dinc wrochten
dat cnechte souden na haren gere
dit doen met ons heren spere
in rodolf des coninc irste jaer
was i tempeest groet ende swaer
in normandie bi rouen der stat
west ward gesciede dat
ene mile breet ende iij lanc
dat coren altemale verdranc
met enen regene ende daer nare
quam i hagel also sware
dat hijt al in deerde sloech
den bomen dede hi ongevoech
want hi die telgere al met allen
ontwee sloech ende dede vallen
entie huse frotseerdi daer
harde sere ende oec vorwaer
so sloech die hagel liede doet
dus dedi daer grote noet
den lieden ende scade mede
onlancs daer na ward in die stede
een groet twest van liede van buten
so datmen geboet die porten sluten
om datter niemen in soude comen
den genen te hulpen ofte vromen
want si duchten verraetnes daer
ende dat begonnen waer vor waer
om coninc wille van vrancrike
want in dien tiden sekerlike
was hi optien verbolgen vander stat
hier omme dochtense te meer dat
verraetnesse wesen mochte
om dese dinc om dese dochte
slotense die porten ende trocken naer
ende vingen die vrimde liede daer
die daer vochten onderlinge
ende brachtense vort int gedinge
vore den rechter die de saken
vraechde waer bi si dus tongemaken
onder hem hier hebben gewesen
daer ne geen van allen desen
en consten gesecgen en genen dingen
waer bi datsi dit ane   gingen
sonder datse die viant ontspoen
datsi dit nu souden doen
ende oec geloefdi hem na dat
dat hi hem soude doen die stat
winnen ende die ander verdriven
ende daer af heren souden bliven
niet els en condense doen verstaen
doen leidemense daer alle gevaen
om meer te vernemen dat verstaet
dit was i dat vremste baraet
dat ie horde in menegen tiden
dese worden ontlivet alle siden
int ander jaer daer na gevel
in henegouwe een selsen spel
het geviel dat kindere tsamen
ute dorpen daer te velde quamen
sonder vorsiennecheden yet
dat deen wiste des anders niet
mar dat haer wille ende haer nature
in hem en hadde en gene gedure
sine moesten emmer te velde comen
doen deen den andren heeft vernomen
van genen kindren liepense saen
te gadere ende liepen vaste slaen
deen den andren wat si mochten
aldus daer gene kinder vochten
dat niemen wiste wat hem was
dus vochten gene kinder na das
van smorgens toter etentijt
deen opten andren sonder respijt
so datter vele gequets ward
oec blever in die selve vard
twee doet in beiden siden
daer na so lieten si dat striden
ende scieden ginder alle saen
ende sijn thuus ward gegaen
van desen tweste vandesen lede
so ward daer ene grote vede
van haren magen onderlinge
aldus gescieden daer die dinge
hier vore so hordi dese dinc
hoe in heydenesse had gesint
philips coninc lodewijcs sone
om vander cronen die gewone
te voldoene dat si u cont
selve was hi ongesont
alsic hier vore seide twaren
dat hi niet mede mochte varen
nu waren die heren over mere
comen met enen groten here
ende horden secgen daer albloet
dat alle die kerstine waren doet
geslegen daer bi in enen castele
ende dat daer noch met groten rivele
die heiden lagen die dit daden
die onse worden dies te raden
dat si wilden sonder sparen
optie heiden dat wreken varen
dus sijn si heymelijc ende onversien
comen onder den casteel mettien
daer die heiden gelogiert lagen
die heiden die des niene sagen
vore datsi op hem comen waren
worden vervard van derre scaren
om dat si waren gewapent niet
elc die mochte henen vliet
ende liet daer dat hi had bracht
een ridder uut vrancrijc ward bedacht
mijn her willem van vermendois
ende mijn her wouter van champenoys
dese ij riepen laet licgen tgoet
ende ride wi vaste metter spoet
na die sarrasine ende elc sla
waer dat hire enen bega
tgoet en mach ons niet ontstriken
mar si mogen ons ontwiken
om dese word lietense daer
tgoet ende volgeden vaste naer
den sarrasinen dier si so vele
versloegen dat ginc daer uten spele
want daer donse quamen int weder keren
telden siere xxm ochte meren
die daer lagen alle verslegen
nu sijn donse ten goede gecregen
daer si vonden wijn ende spise
vele ende genoech ende goet van prise
goud selver ende pawelgoen
parde wapijn ende die baroen
onder hem deilden aldaer
omtrent wel i half jaer
lagense int lant daer omtrent
mar dat si wonnen si u bekent
doen ward een vrede daer genomen
die harde leet was hem somen
mar die templiers brachten toe
ende oec wilde men secgen doe
dat sijt gelt hadden genomen
om dit sijn donse weder comen
ende wilden niet langer bliven daer
dit was in ons heren jaer
xijc lxx ende sesse
doen geviel dese gescienesse
rodolf van ravensberge die coninc
die na ridsarde crone ontfinc
en was niet lange in coninc staet
hi ende oec i sijn raet
storven beide op i dach
lettel goet so doen gewach
die jeeste van desen ij coningen
om datsi niet wel conden bedwingen
trike dat behort daer toe
doen rodolf doet was bleef lange doe
aelmaengen sonder coninc staende
daer binnen gesciede alsmen waende
mee aventuren in vele stede
dant onder hem beden dede
alst hier na wel cont sal wesen
alsmen sal die dinge lesen
dese rodolf die was coninc
hadde an hem ene dinc
alse vor hem soude spreken i man
te barenteerdi in sine tale dan
ocht pinckedi dicke met den ogen
daer hi sine tale soude togen
oft ward ontvarwet ende bleec
dit wildi secgen dat geleec
logenlike dinge gereet
ende daer af en wildi niet godweet
recht doen dat wel verstaet
ende seide dat al waer baraet
in sinen tiden begonste oec dien
irst werf in philosophien
frere gilijs die lombard
die na i vermaert clerc ward
so dat hi te parijs daer hi las
tsente bernards screef na das
in sine lettere die hi sande
bloeme benic van allen lande
van clergien dat verstaet
recht in sinen irsten graet
doen hi ter philosophien ward vercoren
eer yet lanc ginc hi te voren
allen den genen diemen vant
aldus so ginc hem te hant
clene was hi ende brun
ende in sijn sien i lettel suun
in weet niet meer van sinen arde
nu hort vort van edewarde
in desen tiden recht omtrent
so ward ene zeevard bekent
in ingelant van eduwerde
den coninc diet wel sere begerde
ander heren oec wel vermeten
die daer alom oec waren geseten
voren met menich een
die grave robbrecht niene feen
doen hi wiste die waerheit das
dattie coninc greet was
hine voer met oec sekerleke
ende wilde gods ande helpen wreken
nu alse dus quam die vard
entie scepe waren beward
met alre tiere dinge met
so was daer niet lange gelet
sine voren wech met bliden sinne
gods mogentheit die niet es dinne
gebrachse sonder enich verdriet
int lant daer hi hem crusen liet
sonder enige pine oft vresen
logierden si int lant na desen
ende saphadijn i heiden coninc
doen hi vernam dese dine
gaderdi volc ende quam hem jegen
ende wanetse optie zee hebben belegen
mar si waren gelogiert wel
int lant doen hi vernam dit spel
behaget hem qualike ende ter vard
trac hi doe bat achter ward
om meer te hebben sarrasine
hi liet doen weten halapine
sinen broder hoe comen ware
die coninc van ingelant met ere scare
van vromen lieden wel in scine
ende striden op onse sarrasine
ende hebben gewonnen den irsten pas
doen dit den genen cont was
was hi tornich ende erre
ende vergaderde wide ende verre
serrasine daer hi mochte
daer hi jegen den coninc met vochte
dus brachten dese ij heren
groet volc ende willen hem weren
den coninc enten grave robbrecht
aldus ward daer doen een gevecht
mar en geduerde daer niet lanc
want die heydine an haren danc
moesten wiken ende achter vlien
ende in die vlocht bleef mettien
saphadijn over reden daer
want sijn ors snevede vor waer
ende hi viel af ende brac sijn been
ende also alsi quamen over een
ridende met ere scare
sone wordense sijns niet geware
ende reden daer over entie parde
torden doet optie arde
ende sijn broeder daer hi soude vlien
over i water verdranc in dien
aldus storven dese twee
menich ander bleef daer mee
dus es die coninc vord getogen
in dese side wel vermogen
ende robbrecht van vlaendren met
hevet in dander side beset
metten genen die met hem waren
dus sijn si in tween gevaren
die coninc nam daer sine vard
ende wilde te jherusalem ward
ende robbrecht voer besiden
ende wilde te egipten ward striden
ende hier tusscen lach gemellee
ende dlant van sarken die gevee
waren tien tiden onder hem
op dat lant van jherusalem
nochtan warense gemage na
want coradijns sone alsiet versta
die al nu met jherusalem helt
ende here was daer af met gewelt
want sinen vader viel te dele
was neve melchiphus van gemele
ende melcisemaphats oec mede
die dlant van sarken hilt gerede
dus waren ome beide die gone
salaphas corradijn sone
die dus onder hem nu streden
ende hier om nu waren gesceden
dese ij heren des sijt gewes
ende oec die oude vetiles
die here es vanden hautesisen
hadde oec geloeft indeser wisen
dat hi die van gemellem
souden met hem op jherusalem
doen striden ende in hulpen staen
ende bander side oec sonder waen
op egipten soude doen striden
die van sarken sonder vermiden
om dit warensi gesceden
dat sint berau sere hem beden
dus trac die comme van lngelant
over dat water daer ic te hant
af seide daer in verdronken was
halapijn met beteren pas
want die coninc met sinen here
want hi daer over sonder dere
oft sonder enige nose reet
ende sijn volc lanc ende breet
doen hi dat water was onverre leden
quam hi ane een dal beneden
daer hi vant serrasine i deel
som die lagen op enen casteel
som int dal in selker wisen
alse met quecke ende met spisen
die de gene brachte vor dien
die nu ander sins moesten vlien
dan si te voren hadden gemect
die coninc quam op hem getrect
ende was op hem comen aldare
eer sijs yet worden geware
si waenden wel hebben dese
haer spise gehouden sonder vrese
tot dat haer volc ware comen
neensi het ward hem saen benomen
want die metten coninc quamen
liepen den genen op te samen
ende sloegense doet ende namen al
datsi daer brachten groet ende smal
doen dit pongijs ward gedaen
daer een sarrasijn niet conste ontgaen
hine moest becopen opter stat
ende si oec gedeilt hadden na dat
tgoet dat si wonnen daer
trocken si alle den casteel naer
om dien te winne ofsi connen
daer ward een stare assaut begonnen
want die van binnen uut ward scoten
met quarelen met gaveloten
ende worpen met stenen swaer
dat hem niet bescoet i haer
want men mineerde daer met allen
van onder ende dede den casteel vallen
so dat alle die waren daer in
doet bleven meer no min
daer was gequist goets vele
metten valne vanden castele
van goude van selver vercoren
dat onder die stene bleef verloren
nochtan boven al dat
so vantmen den groten seat
want saphadijn ende halapijn
die beide ter doet nu sijn
hadden bracht groet goet daer
ende hadden gemiet over waer
vm ute ende in te varen met
tote dat sijt dlant hadden ontset
daer die coninc in was gelegen
mar si hadden gemist des segen
daer ombe onse gepense groet
en bescieten ons niet jegen die doet
wi pensen vorc dit sele wi doen
ende geven ons daer toe ocsoen
dat wi dat volbringen selen
dan comt daventure die niet getelen
en wilt dattie dinc gescie
ende die doet met hare pertie
comter onder ende minget haer
metter aventuren daer naer
ende alse dan comen dese twee
te gader ende werden gevee
den genen die hem heeft vermeten
so werd hi thans van hem verbeten
aldus gevielt mettesen saen
die hier vore hadden gedaen
in dien casteel groet goet
dat nu die coninc verteren doet
nu bleef die coninc liegende daer
want hem goet dochte vorwaer
dat si hem aysieren ginder
daer hadden bliscap mere ende minder
ende daden hem te gemake
si vonden daer alder hande sake
van alre tieren spise genoech
het was daer scone int gevoech
ende oec waest daer seker logieren
want van achter in gere manieren
en mochtmen hem daer comen toe
vanden water dat liep alsoe
ende oec van in heiden siden
sone mochtemen niet bestriden
om grote montaengen die daer stoeden
hine dorste hem mar van vore hoeden
dus lach hi daer ene wile
mar die grave die sonder gile
op dander side vorward reet
ende optie turke altenen street
die hi daer vor hem vant
het ginc hem nu qualike in hant
want al die lande keerden saen
ende wilden hem allene bestaen
met verraetnessen heymelike
ende alsi dan in deser gelike
hem hadden onder gedaen
so wilden si den coninc bestaen
om dit ward echt i bode gesent
om heymelike te doene tgent
vanden ouden veteles saen
die hem met letteren dede verstaen
dat hi hem dlant doen winnen soude
ende hi bat hem op sine houde
dat hijt nieman dade bekint
die letteren die hi hem had gesint
want liet hijt yeman verstaen
het mocht licht an sijn lijf gaen
ic saelt heymelijc al toe bringen
alsic toe bracht hebbe die dingen
dan salic u senden enen bode
ende die en laet om gene node
niemen spreken dan u allene
dus spraken die letteren gemene
ende dit was verraetnes godweet
daer die coninc niet af ne weet
ende binnen desen dat gesciede dat
die neve entie oem die gehat
hadden geweest lange vorwaer
daden die heren versoenen daer
al heymelike sonder waen
dats die coninc niet soude verstaen
noch oec die grave dat verstaet
die daer op hadde toeverlaet
omdat hi waende dat si souden
metten coninc pertie houden
jegen salaphas gereet
hier af die grave nu niene weet
ende was wel na gevaren te verre
op desen troest want sonder merre
alse sciere alst versoent was
quamen die van sarken na das
ende bestonden den grave van achter
die hem jegen desen lachter
niene hoetde doe hi sach dit doen
wisti wel dat was traysoen
ende maectem over side ter straten
daer hi den coninc had gelaten
en haddi aldus niet gedaen
hine waer van daer niet ontgaen
ghi hebt wel hier vore verstaen
vander valscheit sonder waen
die de serrasine hanteerden
metten letteren die viseerden
nu haddense enen hautesijs
die geleert was in alre wijs
dat hi gene dinc ne dade
dan hem heet vroe ende spade
sijn meester ende dat en liet hi niet
wat hem daer af oec mesciet
aldus sijn si gecostumeert
nu was dese daer geleert
ende bevolen met ernste groet
dat hi den genen stake doet
die de letteren van hem ontfinge
ende dat hi toten coninc ginge
waer hi waer eer hi dade yet
ende sine letteren late sien niet
eer hi dit hebbe gedaen
ende die daer die letteren wilt ontfaen
oft vraecht waer si sijn ter stat
so hebt gereet uwen enijf na dat
ende steket hem int herte daer
ende doetden dan oec daer naer
dus was den genen dit geleert
vanden quaden turken onteerd
hierenbinnen dat dit gesciede
quam die grave ende sine liede
daer hi was van vianden bestaen
want ene pertie sonder waen
die van voren waren ontfloen
hadden vergadert in haer doen
menigen serrasijn wreet
hen was haer verlies harde leet
ende soudent gerne wreken nu
opten grave dat secgic u
mar die grave robbrecht
troest sijn liede in dit gevecht
ende seide aldus tot sinen lieden
gine moget ontfaen gene miede
die mere es no beter met
dan gi u lijf te pande set
om gods ande te wreken
ic wil om gode in dit spreken
varen stoutelike sonder waen
ende in die serrasine slaen
getroest u wel ane gode dat
gi werd verloest hier ter stat
op dat u herte en faelgiert niet
int gelove mettien hi liet
die tale ende sloech daer inden tas
daer hem coenlike gevolget was
vanden sinen met snelre vard
daer maecten si doen enen scard
in die turke alsoe groet
dat niemen en was in dat conroet
hem en eysede sonder waen
vanden slagen die donse slaen
dus vloen si alle daer besiden
ende lieten donse haren wech liden
sonder meer te vechten daer
dus quamen donse saen daer naer
daer die coninc van ingelant lach
rechte tuscen nacht ende dach
ende doemen tgeruchte horde ginder
waenden wel meer ende minder
dat viande hadden gewesen
ende worden alle in roere mettesen
ende braken op ende gingen wapen
hierenbinnen quamen cnapen
die brachten graven teken saen
ende daden daer den heren verstaen
dat vriende waren die daer quamen
ende eer dit heer versamende tsamen
waest midder nacht wetic wel
ende hier bi des anders dages gevel
dattie heren sliepen lange
tote opten dach bi bedwange
dat hem die moethede dede
daer si tsnachts in waren mede
ende doen oec optien selven dach
doe quam die hautecijs dies ic gewach
dede hier vore nu hort hier saen
hoe hi sine boetscap sal bestaen
des selves morgen dat in slape
die coninc lach ende menich cnape
om datsi tsnachts hadden gewaect
nu quam die gene so verre geraect
dat hi vor coninc tente quam
lettel liede hi vernam
andie tente die doe op waren
vorward ginc hi dus daer naren
ende vraechde daer na den coninc
die hadde bevolen vor dese dinc
quamer enich bode houde
datmen vor hem bringen soude
om dit ward den genen gevraecht
oft hi enige boetscap jaecht
hi seide ja hi ende moeste saen
den coninc selve spreken gaen
dus leiden sine vore die dore
daer die camerlinge stoeden vore
die seide dattie coninc sliepe
hi seide datmenne saen riepe
hi moeste sine boetscap sciere doen
hier af horde die coninc den soen
ende dedene in laten saen
ende hietse alle buten gaen
doe vraechde die gene wie hi ware
ic beent die coninc seidi daer nare
gi moget u boetscap doen coenlike
ende u letteren geven die gelike
alse vollijc als dit die coninc sprac
nam die gene den cnijf ende stac
den coninc ene grote wonde
entie coninc ter selver stonde
gegrepen metten arm aldaer
ende ontwrane hem dmes daer naer
ende staken doet metten cnive
ende metten roepen van sinen wive
die vervard was om dese noet
so gaf hi enen erete so groet
datment horde daer buten al
doen ward ginder i groet gescal
ende quamen gelopen ter selver stonde
ter cameren daer si vonden
den coninc licgende opten genen
ende stacken metten cnive altenen
nochtan dattie gene doet was
sone constemen met pinen na das
den coninc van hem getrucken
so erre was hi om dese stucken
nochtan waest hem leet daer naer
dat hine aldus doet stae daer
hine had hem eerst gevragel hoe
dat dese dinge waren comen toe
dus was wel na bedrogen die coninc
om dat hi heymelike ontfinc
dese boetscap vanden valscen quaet
die hem geloeft hadt met siere daet
dlant te winnen in heymelijchede
ende dan met dus gedaenre valschede
den coninc waende nemen dlijf
gevenijnt was die enijf
daer die coninc met was gesteken
om dese dinge sekerleken
was die coninc te barenteert
ende vander wonden scre gefaelgeert
om dese dinge sonder waen
keerde die coninc te lande saen
niet lanc doen dit groet verdriet
den coninc van ingelant was gesciet
quamen boden lot hem te hant
die seiden cat op ingelant
die van gales hadden strijt
om dese sake ter selver tijt
keerde die coninc met haesten saen
mar pine haddi sonder waen
vander wonden in dat keren
nochtan en wildi niet ontberen
alse saen alse hi over quam
hine voer daer ward ende hi nam
den strijt optie galose daer
ende scoffieretse alle daer naer
mar si hem som int wout ontstreken
daer si hem aldus ontweken
daer om lach hi daer ene stont
om dat wout dat hem niet cont
en was noch oec den sinen
die brachten daer in mere pinen
want die gene die daer in lagen
wisten wel des bosch gelagen
ende quamen den coninc van achter toe
ende die ander waren doe
op enen berch comen daer naer
die vore waren gevloen daer
die scoten weder ten coninc ward
dan quamen van achter metter vard
die int wout waren gevloen
ende streden opden coninc doen
doe dit die coninc vernam
ward hi tornech ende sere gram
ende dede sijn here deylen in tween
ende droegen daer dies over een
dat sisc dus wilden bestaen
ende vore ende achter also verslaen
op enen margenstont godweet
waerbi het quam ic niene weet
so trocken die gene uten woude
also alst wesen soude
ende des coninc liede wordens geware
ende lietense comen harde nare
nu lach dene pertie vans coninc here
dies dese en wisten min no mere
besiden den woude gewapent wel
met goeden parden dapper ende snel
ende alse die gene dus waren uut
lieten lopen met groter geluut
die gene die daer lagen besiden
ende ondergingen hem dwout tien tiden
ende die van vore sloegen toe
ende die van achter oec alsoe
dus moesten si daer bliven alle
mar eert quam tesen mesfalle
so verloes die coninc inden dan
meer dan ijsupc man
die ander die opten berge lagen
begonden hem om dit versagen
ende gingen vlien wat si mochten
der gere die daer nu dus vochten
was wel ijm hebbic verstaen
die daer die doet moesten ontfaen
dus ward daer gesuverd al
bosch berch water ende dal
tusscen gales ende ingelant
dus eest den coninc gegaen in hant
nu gaen hier ander dinge voren
eer gi van hem meer selt horen
in desen tiden hebbic verstaen
so was i huwelijc gedaen
tusscen philipse van vrancrike
ende shertogen suster die gelike
want die coninc weduwere was
dese huwelijc volquam na das
so datsi kinder hadden tsamen
doen so vord die sticken quamen
pirs die was des coninc raet
daer men af seide dat verstaet
dat hi met des coninc wive
hadde te doen alse man met wive
niet en secgict over waer
al wast datment seide daer
ende hi begroets oec der vrouwen
datsi hem waer in dien getrouwe
mar het hadde haer harde onward
om dit so dede pirs sijn ard
ende vergaf des coninc kinder
ende liet verstaen den coninc ginder
dattie coninginne dede
om dat si bringen wilde daer mede
ten conincrike haren sone
die coninc geloefde wel dat gone
dat sijt daer om hadde gedaen
ende vraechde pirse also saen
wat hi daer ombe doen woude
pirs seide datmense soude
met rechte bernen an i stake
doen was daer geviseert die sake
datmense daer heymelijc versint
in enen casteel want si droech kint
ende alsi des kins genesen ware
soudemen rechten over hare
dit ward daer alsoe gedaen
gene onscout en mocht haer staen
in staden dat haer yet bescoet
want die dief daer jegen scoet
her pirs ende seide sonder waen
den coninc dat sijt had gedaen
dus ward die vrouwe gesint sciere
in enen casteel met ere cameriere
dit ward den hertoge ontboden thant
van siere suster tot in brabant
ende met van andren heren
diet gerne souden hulpen weren
doen dit die hertoge heeft verstaen
ontboet hi siere ridders saen
ende dede hem sinen wille weten
niet lange was daer stille geseten
doen hi dit gemaect had in roere
ane sine liede hine voer vore
ende wilde na niemen beiden daer
alse gi horen selt vor waer
dus es die hertoge op geseten
op i ors wel vermeten
ende reet met sporen wat hi can
een sijn cnecht volgedem an
die vanden stalle godekijn hiet
hi volgede altenen waer hi siet
dattie hertoge reet met crachte
beide met dage ende met nachte
twee orsse verleide die hertoge daer
entie gene was over waer
tsinen stegereep geset
daer om volgedi altenen met
tot dattie hertoge gereden quam
daer hi den casteel vernam
daer sijn suster in was gedaen
alsoe alsi hem liet vore verstaen
doe hire quam riep hi opward
suster en sijt niet vervard
hier es u broeder die hertoge
ic make u blide ende in hoge
eer margen avont waent verstaen
oftic sterver om sonder waen
doen dit sprac die coene here
batsi vorden coninc sere
ende seide hi ware toe verraden
dat hi haer dede dese ongenaden
doe nam hi orlof sciere an hare
ende reet te parijs ward daer nare
in coninc hof beette hi saen
ende liet sijn pard allene staen
want hi was den cnape ontfaren
op die sale ginc hi daer naren
allene ende bat daer sinen magen
dat si dit met hem helpen dragen
diet alle gerne daden mede
ende binnen desen dat hi dit dede
so quam sijn broeder her godevard
ende som die ridders in sine vard
deen vore ende dander na
die vore mochte alsict versta
hine beide des achters niet
ende alse vander broetsen pirs dit siet
sprac hi toten coninc saen
en wareit ic hebbe gedaen
siet ginder den hertoge van brabant
die om mi es comen int lant
hi sal mi scaden ic hout in dien
dies en dorfdi u niet ontsien
sprac die coninc staet hier bi
doet hi u iet hi doet mi
wat holpe dat ict lanc make
int inde verginc soe die sake
dattie hertoge ten coninc ginc
ende pirse hem eyste na dese dinc
sinen wille te doene mede
die coninc antworde optie stede
dat hi sinen mont hielde van dien
en mocht hem nemmermeer gescien
die hertoge seide gine geeften saen
daer werd anders om gedaen
die coninc deden vaste sluten
in ene camer ende bleef daer buten
om dit sprekende sine genote
die hem seiden dat niene bescote
hi moeter dlijf om laten saeu
wi selen den hertoge in staden staen
want wijt sculdich te doene sijn
doen die coninc wiste den fijn
was hi droeve ende ruemde die stat
ende wilde niet ane sien dat
doen dus die dinc was vord comen
ward pirs daer op genomen
ende gebonden hande ende voete
ende ward geleit harde onsoete
op ene kerre ende gevoert doen
ter galgen ward te monfacoen
dit was i wonder sekerlike
want an hem al vrancrike
daer te voren hadde gestaen
dat dit die hertoge dorst an gaen
met siere macht met sinen magen
daert alle die gene toe sagen
die wouden ende te parijs waren
dat hi pirse dede dus varen
op ene kerre tote monfacoen
daer hem menich hoge baroen
hertogen ende graven beide
toter galgen daden geleide
daer hi op verhangen ward
pirs had in die uutvard
sinen craproen over sine ogen
doe en woudemen niet geloven
dat pirs selve ware dat
mar een ander in sine stat
des ward thertogen knapen i erre
ende spranc tot pirse optie kerre
ende toech hem den craproen af
soe dat hi sekerheide gaf
aldier werelt openbare
dat pirs vander broetsen ware
diemen ter galgen ward dede vuren
aldus vergingen die aventuren
den hertoge eerlike daer mede
daer liede hi oec opter stede
hoe hi hadde gedaen die daet
die hier vore bescreven staet
ende ander dinge liedi met
die hier in niet sijn geset
want mi en donct niet wel gedaen
dat ict hier al dade verstaen
daer om latict hier nu bliven
ende sal u ander dinc bescriven
die hertoge dede siere suster halen
ende dede den coninc haer betalen
over haren lachter sonder waen
dedi haer crone spannen saen
ende halpse te rasten harde wel
doent gehent was dit spel
keerdi weder te brabant ward
hier af latic nu die vard
tot dat icker weder come toe
ic moet hier secgen nu alsoe
datmen om limborch striden began
daer om doet bleef menich man
naer rodolf doet ene stont
so ward ene crusinge cont
op arragoen dat grote lant
dat peter hadde in sine hant
die der kerken viant was
ende ongelove stercte om das
bedie dat hi wilde boven
comen met siere ongeloven
entie kerke daer met quellen
die paus die dit wilde vellen
sende teruce in alle lande
om te wreken der kerken scande
ende oec ontboet hi indesen verdriete
die den coninc anders hiete
van arragoen dan peter dare
dat hi inden ban ware
dus quam die vard in vrancrike
in ingelant in vlaendren die gelike
in henegouwe in brabant
ende in menich ander lant
ward die vard nu bestaen
ende menich hevet cruce ontfaen
van ridderen ende van serjanten met
die keren wilden dese onwet
dat sout gaf die coninc saen
van vrancrike diet wilde ontfaen
dus voer menich in dit doen
om te winne arragoen
alsoe alsict hebbe vernomen
so waest vreselijc daer in comen
want berge waren in dit begin
daer neuwe slote stoeden in
dat costen moeste menigen man
eermen die slote gewan
ende alsi den pas hadden gewonnen
ende int lant comen begonnen
vonden sijt lant arm sere
ende woest ende sonder were
want het was al vore gevloen
daer was doe menich baroen
vanden lande van vrancrike
ende van andren landen die gelike
die wel wilden openbaren
dat si thuus bleven waren
so groet ward die honger daer
entie sterfte quam groet daer naer
want wie daer ter siecheit quam
ende men sijns niet ware nam
alte wale dat waent verstaen
hine mochte der doet niet ontgaen
want tgewormte beten doet
daer waren die vliegen also groet
dat si staken so enen man
diese van siecheiden niene can
geweren dat om deser plagen
menich daer bleef ane der hagen
die honger mede entie dier tijt
maette daer oec des seker sijt
menigen man dat verstaet
int leste so droech so haer raet
sider meer dat dus es comen
dat sijt anders wilden begomen
want peter van arragoen was doet
oec wildemen secgen daer albloet
datten sijn sone hadde vergeven
om dese sake niet langer bleven
die onse daer ende keerden al
daer gesciede i scone geval
den bastaerd van wesemale
dat hi versloech tenen male
twe ridders in een water vorwaer
die beide op hem streden daer
na dit doen dit es waer
dat in vrancrike gesciede daer
so began i orloge groet
tusscen dien hertoge entie genoet
die hem limborch wilden ontkeren
vif jaer twesten dese heren
ende ic sal u secgen bi wat dingen
god hi wilde dies gehingen
dattie gra inne wel vermogen
van gelre die dochter was shertogen
van limborch sonder oer starf
entie naeste daer af als bedarf
wilden comen tsinen geherve
na die wet ende na bederve
ende dat was vanden berge die grave
diere gebortech doe was ave
mar die grave wasser binnen
van gelre ende wouts hem niet kinnen
doen dit die grave verstoet te hant
ontboet hi den hertoge van brabant
ende droech hem op daer sijn recht
vanden lande van limborch slecht
in alden rechte dat hem was bleven
dit ward gevorward ende bescreven
ende so vast oec ondercnocht
ende met huwelike so toe brocht
dat niemen en mocht af quiten
hine woude den hertoge onrecht witen
hier na ward so vele gedaen
dattie hertoge sonder waen
int lant van limborch quam met here
die scavedriesce met haerre were
ende oec mede her molrepas
rieden beide den hertoge das
dat hijt dlant soude bestaen
met stride tsoude in hant gaen
ende oec wordense daer sine man
aldus die werringe irst began
die geduerde v jaer
eer si gehent ward vor waer
dus quam die hertoge irst int lant
van limborch ende stichte brant
alse rechtere ende alse here
dit beneden alle nu sere
die heren tusscen mase ende rijn
die alle sworen die daer sijn
dat si den hertoge selen deren
met al hare hulpen ende weren
hier was vele toe gewrocht
die heren worden hem al ontcocht
die biscop van coelne waser een
die vore metten hertoge sceen
om wassenberge ginc hijs hem af
datmen hem over gelt gaf
van gelre oec die grave
die limborch niet wilde gaen ave
hi was mede thertogen man
ende na sijn maech oec nochtan
ende hier omboet hem die hertoge saen
dat hijs in effeninge wilde gaen
na alle gescienesse sonder gevecht
oft na vonnes des coninc echt
dit bleef staende tusscen hem tween
dat des ne volgede haer negeen
om dit ward die hertoge verbolgen
ende wilde hem des nember volgen
dus dede die hertoge saen gereiden
tors ende te voet sonder beiden
ende toech over mase saen
int lant van valkenborch sonder waen
ende heeft daer enen tor bestreden
dien hi wan met vromicheden
limale so hiet die casteel
doen vernamen dit riveel
die heren sine wedersaken
alle die tusscen tricht ende aken
waren ende mede toten rine
quamen toten hertoge in scine
sonder allene alsict vernam
moelrepas entie van witham
doen dit die hertoge verstoet
trac hi vort met overmoet
int lant van limborch tote gulpen
daer quam sijn swager hem te hulpen
van ludike die biscop jan
entie lantgrave i edel man
des hertogen oem heynrijc van hessen
hine brachte daer mar hem sessen
want hi quam onversien
ander hulpe en had te dien
die hertoge groet no clene
dan van sinen lande allene
daer hi nochtan met groter eren
mede verbeide alle der heren
die quamen met enen stouten moede
ende waenden den hertoge sonder hoede
hebben vonden ende onder gedaen
mar doen sijn sagen so wijchgier staen
die brabanters ende in een gesteken
lieten si haer hoge spreken
ende dorsten vorward comen niet
want si dochten haer verdriet
om dit doen daer tusscen reden
minderbroeder die tusscen beden
den pays so hebben gesproken
datter die strijt met ward te broken
mar die gemeinte van brabant
die wile datmen den raet vant
so most mense weren daer met crachte
eer mense daer te ponte brachte
tot dattie soene was gesproken
dus ward dat orloge daer te broken
dit was den hertoge een groet ere
daer jegen hem was so menich here
met here alsic u hier sal noemen
die biscop van coelne waser comen
van gelre van cleve van guulke mede
tybaut van lorein der stede
van assou van spanhem van newenaren
van solmese van salmen dese graven waren
alle comen daer te wige
met menigen man daer ic af swige
ende hoe die sone ward gedaen
en conste mi niement doen verstaen
mar opten grave waren sijs bleven
van vlaendren dat hi soude geven
met vrienscapen sonder striden
elken sijn recht in beiden siden
dit secgen ward also versmord
dattie grave niet brachte vord
entie vede quam weder saen
alse gi hier nu selt verstaen
her coene swabbe was drossate
te limborch die gerne onmate
opten hertoge hadde gedaen
ende in daelhem sonder waen
hi reet stoutelike ende stichte brant
dies ward geware daer te hant
van wegeseten her reinier
die castelein i ridder fier
vander borch te daelhem
ende reet stoutelike daer an hem
ende heeften daer gevaen nu
ende vele siere mage dat seegie u
en was in limborch geen int lant
daer ane was soe goet pant
want ane heren cone stont
lonsi herve liboes spremont
dit waren vire vaste castele
dese hilt hi tsinen dele
den hertoge sindemen dese gereit
diese te genepie heeft geleit
daer si lagen tharen onwille
nu swige wi van desen stille
ende sal u van heren walraven tellen
die comen was met sinen gesellen
vor tricht ende dede ontsteken
een huus dit wilden wreken
van tricht die gemeine liede
die daer uut trocken met groten gediede
entie van mille dbiscops scouthede
ende ander serjante oec mede
volgeden der gemeinte opt velt
daer men street met groter gewelt
mar int leste bleven si gevaen
doen waest metten andren gedaen
want doen haer leitsman was op genomen
moesten si ter hant comen
doen dede ment den hertoge verstaen
die hem sende helpe saen
daer si bi worden so vermogen
datsi int lant van valkenborch togen
ende branden ende roveden sere
ende daden scade sevenvout mere
dan hi hem hadde gedaen
si togen tot rode sonder waen
vordien casteel dat secgic u
daer si sere op streden nu
dat hem lettel goet bescoet
daer vore ward gescoten doet
her wenemaer van gimmeningen
dat was scade want sonderlingen
was hi die beste diemen weet
in enich lant verre of breet
hi was brabant scadelijc ter dode
hier om keerdemen doe van rode
in desen tiden daer ic spreke of
so hilt die biscop enen hof
van coelne te nuessen gereet
daer hem vertelt was dat leet
dat haren walraven was gedaen
echt sweren dese heren saen
die daer tsinen hove waren comen
die ic u hier nu sal noemen
van lusselborch die grave
ende sijn broeder haer walrave
ende van gelre ende ander heren
maecten hem nu vast int keren
ende quamen te valkenborch gerant
ende maecten ene gaderinge thant
harde starc ende harde groet
ende voeren tote wijc met haer coenroet
oft sijt thant souden winnen
mar te tricht waren binnen
cone ridders sonder gebreke
her heynrijc van gasebeke
ende van diest her arnout
ende daer toe ander ridderen stont
ende menich vrome serjant
was daer doe uut brabant
die ten stride waren vluege
te broken was doe die bruege
die tusscen tricht ende wijc ginc
nochtan algader dese dine
en bescoet daer niet van enen ase
sine gingen op planken over die mase
ende op houte mede alsoe
ende wederstoeden die viande doc
met stouten moede so vromelike
dat her walraven dapperlike
moesten daer met scanden keren
ende oec mede sine hulperen
doen voer hi van daer met hoverden
ende wilde tshertogen onwerden
verberren dlant van daelhem daer
toter borch brendijt vor waer
ende met banieren al ontploken
doen docht hem dat hi was gewroken
dus ward dat orloge harde swaer
dat si hadden onder hem daer
diet al soude wel bescriven
ende niet en liete achter bliven
daer horde vele scrivens toe
om dese sticken so quam doe
die hertoge selve met herecrachte
te herve binnen ende brac die grachte
die daer om gemaect waren
om datsi op daelhem waren gevaren
daer om verbernde herve ter stont
alte male tot inden gront
entie van herve vloen hem voren
gemeinlike op enen kerctoren
daer na quam stolike her walraven
ende bernde lomelle i dorp ave
dat optie kempine gelegen is
noyt meer sijt seker dis
sone dede scade haer ne geen
in desside der mase over een
nu gevielt in deser wise
dattie van aken gebrac spise
entie viande ontboden dat
datsi verhongeren souden die stat
ende tort yemen oec die daer in
vitaelge brachte meer oft min
om dese word in waren saken
was doen spise gesent taken
met stouten moede sonder vrese
si waren so lange in dese rese
had yemen op hem dorren striden
dat hi van coelne wel te tiden
comen ware tot daer vort
dit daden daer om die word
die si vore hadden geseit
doen quamen si van aken gereit
ende hebben die spise daer ontfaen
ende dander keerden weder saen
die rechte strate te tricht ward
mar qualike vergouden dese vard
die van aken den hertoge saen
niet lange na dit sonder waen
ward daer geslegen die stormclocken
om al die gemeente te gader locken
ende dit was daer bi gedaen
datsi wilden daer verslaen
tshertogen liede die waren daer in
dies hem versageden meer no min
doen si wisten wat dit was
quamense op enen hornec na das
stoutelike gescard wale
daer was mijn here van wesemale
ende van ysche her arnout
ende oec mede her berwout
her lonijs van boutersseem was daer
ende haer jan van rotselaer
ende vromer serjant i groet deel
hem quam te helpen oec serveel
die uter stat oec ward geboren
doen die ander hem quamen voren
liep in her lonijs sonder waen
van boutersseem ende velde saen
hare baniere ende sloech doet
haren tieleman die dit conroet
op hem bracht ende hier met saen
was dat striden daer gedaen
daer bleef siere dochter man oec doet
die scoutheit in die kerke ontscoet
ende dies met hem wilden plechten
wie sach nie dus ongelijc vechten
daer waren si hondert comen an
jegen enen shertogen man
nochtan verwonnen si den strijt
nu oec wel in deser tijt
so was die biscop van coelne comen
met stouten lieden ende met vromen
ende heeft karpen die borch verbert
dies die hertoge ward verert
ende doen voer hi taken na dat
ende wilde dat oec maken mat
twe kerctorre veldi daer
bider stat mar daer naer
trocken ute die van aken
ende gouden den biscop dese saken
dus haddense onder hem daer strijt
dicwile ende ter meniger tijt
die ic al niet can vertellen
daer na quam met vele gesellen
die hertoge hem te hulpen
ende hi gaderde hem te gulpen
daer quam hem ane menich man
die ic niet genoemen can
van borgoengen die hertoge rijc
ende sijn broeder her heinrijc
ende menich grave ende baroen
van der martsen van cessoen
van simpoel ende van vindome
van jastelgoen ende van crome
van noville van momorasi
pickarde fransoyse daer bi
henuwire sampenose poytevine
borgenuione vlaminge artesine
haspegouwen ende hollant
dese quamen te hulpen brabant
hier met quam die hertoge saen
ende heeft aken ontset gedaen
binnen dat gesciede dese dinc
so sende philips die coninc
den here van nele hebbic verstaen
dat hi dit orloge op name saen
ende ter soenen bringen soude
want die coninc philips woude
den hertoge voren met hem int lant
van arragoen
ende bleef echter daer die soene
in des graven gijs doene
in sier manieren alst was gesproken
hier vor dat valscelijc ward te broken
dus latic staen nu dit doen
ende sal u secgen van arragoen
die wile datmen in arragoen
was so wies weder dit doen
want die hertoge had gelaten
jegen sine valsce wedersaten
heren wouteren bertoude
dat hi dlant jegen hem houde
doen dit den grave daer ward cont
van lussenborch voer hi op freppont
ende wilden winnen dien casteel
alsi oec daden sonder heel
mar niet lange had die grave
her reinier en deet winnen ave
den grave met behindichede
ende deet starker maken mede
aldus begonste weder dit leet
ende ward ye lanc so meer heet
al die mase op ende neder
van oessenine tot hollant weder
want optie mase hilt tien tide
die here van kuue altoes die side
so dat selden was die ure
hine maket den grave van gelre tsure
met brande ende met rove mede
ende voret ten grave in sine stede
om dit soe belach ten grave
die grave van gelre mar daer ave
moesti keren dat verstaet
want den here van kuec quam toeverlaet
van brabant mijn her bertout
die monbor was met gewout
ende van gasebeke her arnout
die was oec here van breda stout
doen keerde die grave met sine roten
mar daer was her tielman doet gescoten
die beste ridder i dire was
ins graven heer sijt seker das
deser stride was vele ende genoech
het soude u dunken ongevoech
diet al wilde doen bekinnen
die hertoge die oec hier binnen
van arragoen weder quam
daer hi grote scade in nam
want sonder slach ende sonder stoet
bleven daer vele heren doet
her heinrijc van gasebeke bleef daer
ende her jan van rotselaer
ende her lonijs van boutersheem
van wavere her jan met hem
ende vanden bosche oec her jan
ende van brustene her herman
ende van versene her pinkard
ende her heinric rinsaerd
die hertoge ontfinc oec siecheit groet
dat hi waende sijn bleven doet
mar alst god wilde hi bequam
die coninc van vrancrike die daer nam
die doet mede ende sijn sone
philips ward coninc na tgone
alse dit niet lanc was gesciet
die vlaendren brachte in swaer verdriet
als u hier na sal werden cont
nu hord van limborch vord den gront
doen die hertoge van brabant
weder comen was int lant
ward dat orloge dat hi liet
noch felre dan hire af sciet
want vander rotsen her walrave
was so wel metten grave
van gelre dat hi hem beval
limborch ende dat lant oec al
doen toech hi vor lonsijs saen
ende wilde dat te winne bestaen
mar heren coens swabs sone
hilt stoutelike dat gone
tot dat hem te hulpen quam
die hertoge jan alsict vernam
ende brachte heren conen mede saen
die sijn man ward sonder waen
van lonsis ende van spremont
van liboys van herve ter selver stont
doen dit vernam her walrave
trac hi saen van lonsis ave
dus diende vord getrouwelike
her cone met sinen sone heynrike
den hertoge van brabant dat verstaet
om dit visierden enen raet
die heren alle an reinoude
den grave van gelre dat hi soude
sire dochter geven den grave gi
van vlaendren ende hier bi
waendensi so starc werden
dat si den hertoge souden verherden
beide van scatte ende van machte
daer men dese brulochte toe brachte
daer was grote feeste gedreven
die bat waer achter bleven
want bi dien huwelike ward
dat orloge weder alsoe hard
dat niemen en conde tien tide
benemen en quam tenen stride
des hertogen maech van brabant
mijn her florens van hollant
swoer metten hertoge saen
dat hi hem in staden soude staen
nochtan en quam hi nie daer mede
daer men enich pongijs dede
mar hi dede doen scade groet
den lande van gelre ende wederstoet
daer na geviel dattie grave
van gelre tielne wilde doen ave
daer die here van kuec lach binnen
die hem node soude laten winnen
mar trac ute jegen dat here
int lest verginc soe die were
dattie grave moest achter tien
ende tielne bleef in dere van dien
die grave van gelre was man
thertogen eer torloge began
nu haddi sine manscap op gegeven
ende was noch int goet bleven
hier toe geloefden hulpe saen
die grave van hollant wantmen gaen
noch riden en mochte en waer alsoe
datmen scepe had daer toe
die grave dede niet sijn belof
nochtan en keerde die hertoge niet of
ende toech vaste daer ward
want van giesene her vastaerd
heeft hem scepe gebracht toe
daer si met over voren doe
mar bander side stont doe gescard
van rothem mijn her geraert
met clupplen ende met menigen pike
ende wanetse weren daer ten dike
mar en bescoet hem niet i spaen
want hi ward selve daer gevaen
dus wan die hertoge metten swarde
eerlike daer nu bomelre warde
daer die grave toe gesach
die bander side i water lach
al gescard met sinen here
doen ontboet die hertoge mere
den grave dat hi achter toge
so dat hi dwater liden moge
hi wilt striden comen daer
oft ic trecke achter over waer
ende geve u plaetse in desside
wildi op mi comen te stride
ende laet ons becorten harde
tusscen ons lieden metten swarde
die grave en wilde des niet
ende vaste te tielle ward vliet
ende verbar dat altemale
ende sloech doet also wale
alle die hi daer binnen vant
dat grote scade was brabant
na dit toech die grave op
ende met hem die biscop
van coelne entie grave
van lusselborch ende her walrave
ende menich ander hoge man
trocken die mase op vord an
want die grave gi vor waer
quam hem nu te hulpen daer
met menigen vromen man gereet
hier bi worden stout godweet
ende wilden om dit op trijcht varen
daer vele brabanters binnen waren
doent den hertoge cont ward
quam hi vaste daer ward
ute boemelre warde met sinen lieden
ende dede al sijn lant ontbieden
dat daer saen te hem quam
doen voren dander tot witham
over die mase doe sijt vernamen
ende wilden dat af doen tsamen
mar si worden daer so ontfaen
dat sijt lieten ende voren saen
te longijs ward sonder vieren
ende wilden dat asselgieren
mar mijn here her geraert
van vivellinge die borchgrave ward
hilt dit jegen alle die heren
xl dage met groter eren
eer hem enige hulpe quam
ende doen die hertoge dit vernam
toech hi daer ward so stoutelike
met enen here so vreselike
dat alle die heren vloen van dien
eer si den hertoge conden gesien
van coelne die valsce biscop
hi toech te wassenberge op
die grave van vlaendren te namen
die van lusselborch si quamen
weder in te limborch mat
die grave van gelre te nuwer stat
dus voer elc om sijn behout
al waren si te voren stout
dus voer die hertoge vorward wale
ende strueerde reimersdale
te woude te sineke te wilgenru
dese maecti alle scu
te limborch voer hi sonder vieren
ende deet daer om ontsteken sciere
daer die van lusselborch sagen toe
die op limborch lagen doe
moelne huse verberdi gereet
dit was dien van lusselborch leet
want haer suster dochter die gravinne
van vlaendren was daer mede inne
die van vlaendren was comen uut
met feesten spelen alse i bruut
ende waende tharen vader varen
om dit waest hem te leder twaren
dus maketse die hertoge alle mat
ende keerde te brabant ward na dat
om den winter dien doen quam
die hem dat logieren benam
in desen tiden so dede oec mede
die grave van hollant groet onvrede
den grave van gelre ende scade
want hi ward nu te rade
dat hi sere met cocgen sende
daer hi enen casteel met scende
diemen heet te newen grave
dien wonnen ende braken ave
die zeelanders ende hollanders bede
driele dat ondergaen was mede
den hertoge wan die here jan
van kuec ende deet maken vord an
so vaste dat hi hilt ter tide
bomelrewarde jegen alle stride
die grave van lusselborch scaemdem sere
dat hi van lonsis metter onnere
keren moeste om dese saken
dedi vander kerken maken
van spremont ene borch gerede
ende daer wildi dwingen mede
spremont mar doent vernam
die hertoge hi sciere daer ward quam
nochtan waest vorst ende gesnuwet sere
ende elc die voer metten here
moeste voeren selve sine spise
ende sijn orscoren in deser wise
an sijn gereide daer elc hinc
oft op sinen somer ende na die dinc
voeren in oseninc gereet
int wilste lant verre ende breet
dat gelegen es in aelmaengen
dore wout ende dore montaengen
ende doen die viande dat vernamen
vloensi van vare alle tsamen
eer die hertoge daer conste comen
so had i bastaerd vernomen
van dien van lusselborch dit doen
ende had daer bracht menigen baroen
vore hawelge op enen pas
die so swaer te lidene was
dat onmogelijc daer sceen
want al waer mer daer een
man gestaen in die were
en hadde cume met al sijn here
alexander in sinen tiden
mogen winnen ende over liden
want die orte was harde diep
dwater dat onder die montaenge liep
entie brucge was af te broken
nochtan ginc die hertoge stoken
die den pas hoetden metten spieten
so dat hem niene mocht bescieten
dat gewere in genen dingen
daer bleven vanden oseningen
wel c man geslegen doet
dander vloen dor die noet
alle en wege metten bastard
daer volgede die hertoge allene ter vard
verre vor sine liede int wout
ende riep keert u menichfout
ic ben die hertoge ende hier allene
gi moget u wreken mar gemene
vloensi alle dor hawelge vord
doen ward hawelge sciere gestord
entie kerke van spremont
werd gebroken in den gront
entie borch ward gespiset saen
vans shertogen wegen sonder waen
in den somer oec hier naer
rees een orloge harde swaer
tusscen den bisscop van mes twaren
ende dien grave van baren
doen dit die hertoge vernam
quam hi te hulpen met menigen man
ute brabant die niet waren traech
den grave van baren sinen maech
dus quamense met groter macht
over dach ende oec over nacht
dore hare viande lant
met ontplokenre baniere thant
doe dit die van lusselenborch vernamen
vanden hertoge vielen si tsamen
jegen den grave nochtan was hi
hare moeder broeder seitmen mi
doen sprac hier toe een henewier
van linge mijn her woutier
een vroem ridder ende i vroet
mine donct orberlijc noch goet
her grave van lussenborch here
dat gi den strijt haest so sere
hine sal so lichte niet sijn gedaen
want hiers van brabant sonder waen
ende van vlaendren ende van vrancrike
menich vroem man sekerlike
die bitterlijc selen toe varen
ende oec mede die van baren
al hebwi tvordeel int beginnen
hier es ter aventure dwinnen
met desen worden ward belet
die strijt ende i dach geset
van perlemente daer men vrede
ende soene oec maecte mede
dus behilt die grave van baren
die hertoge van brabant sijn ere twaren
int ander jaer te winter tiden
so began weder dat striden
tusscen den hertoge entie heren
die hem dat lant wilden ontkeren
dese waren bi nussen opten rijn
vergadert ende wilden gevaren sijn
ins graven lant ende brant stichten
vanden berge ende dat vercrichten
om dat hi thertogen hulper was
die hertoge vor daer ward dor das
om dat hi dat wilde beweren
doen die biscop ende sine hulperen
dat vernamen keerden si
tenen passe ter arfenen bi
doen die hertoge dat versach
dattie bisscop die arfene belach
datmense niet mocht over liden
doe wildise al omme riden
ende toech vord tote duren
ende tot leggenich wildijt aventuren
ende stichte daer ins biscops lant
roef ende brant so dat te hant
die roec sloech so hoge op
dattene sach die biscop
doen togense alle te lecgeningen ward
jegen den hertoge met snelre vard
mar van lusselborch die grave
ende van monyoye her walrave
deen was ten berge dander ten rode
wel bereet alse quame i bode
vanden biscop dat hi sonder waen
hem soude comen te hulpen saen
dus liet die biscop hem weten
dat hi tusscen hem waer geseten
ende sine souden met desen dingen
al omme ende om wel beringen
entie liede dier waren int lant
riepen nu es die hertoge van brabant
inden stric wel gejaecht
nochtan en ward hi nie versaecht
noch sine liede te gere tijt
mar beiden vaste naden strijt
ende bleven toten avonde daer
ende om dat weder dat ward so swaer
trac die hertoge weder te duren
daer des nachts bi aventuren
een strijt ward daer in bleef doet
her jordaen van stoehem i ridder goet
daer grote veede ave quam
dies hem sint menich an nam
om dat weder dat lelijc ward
ende omden winter die quam hard
so keerde die hertoge te trijcht in
sonder strijt meer no min
daer vant hi den biscop jan
van ludeke die wilde vord an
int lant van valkenborch riden
op heren walraven te dien tiden
entie quam met enen here vermogen
want alle die gene quamen getogen
met hem die jegen den hertoge waren
tote valkenborch in gevaren
daer lagen aldus met hem die heren
om dat sijt souden helpen weren
dat hem te cleinre vromen quam
want her harman van wittham
reet ute op ene aventstonde
tot bi merssen ende begonde
op valkenborch te stichten brant
so dattie roec sloech op te hant
datmenne tot vorendale sach
daer walrave ende sijn hulpe lach
doe waenden si daer openbare
alle dattie hertoge ware
doen brakense op ende gingen vlien
biscop graven geen achter sien
en was daer noch weder keren
dus bleef dat striden vanden heren
alden winter totten somer toe
hier na seldi wel horen hoe
des orlogen i inde sal wesen
mar dinge die gesciede vor desen
zalic u vore nu vertrecken
eer ic u dorloge sal ontdecken
mar die scavedriesce ende her molrepas
dat orloge dat gedreven was
tusscen hem ent jagen ent vlien
ende her roven des si plien
dan mochte niemen doen verstaen
dit duerde wel v jaer sonder waen
dattie hertoge dit anteerde
jegen sine viande ende hem verweerde
mar int leste si u bekint
ward met enen stride gehint
in desen tiden dat dit gesciede
so quamen met scepen ut irlant liede
orlogen opten coninc van ingelant
ende dese liede alsict vant
waren ute vlaendren geboren
also alsict u seide hier te voren
indie vierde pertie wel
daer dat ongeval gevel
dat vermord was die grave
tsente donaes dese daer ic u ave
spreke waren van dien geboren
die de mord wrochten voren
nu woenden dese in irlant
ende hadden daer verworven lant
ane den coninc in deser maniere
datsi souden sonder faelgieren
hem helpen houden des zees bort
ende haer landekijn geheten word
van genen lieden gerina
vele esser daer nu alsiet versta
van dien geslachte ende daer mede
van irlant die coninc dede
op dene zide belecgen die zee
ende bander side so dede hi mee
met sinen ridders groten stoet
op ingelant dies verdroet
die metten coninc van irlant waren
want hise daer met ij scaren
beleide van achter ende van voren
dus quamen die ander inden toren
om datmense aldus street
daer ward die wijch harde wreet
want doe die van irlant sagen
dat sijt al moesten wagen
soudense metten live ontgaen
doen brakense op sonder waen
over dene side met crachte
so datsi quamen ut der hachte
mar eert daer toe mochte comen
was daer menigen dleven genomen
in beiden siden dat verstaet
van desen stride van deser daet
bleef menich rover opter zee
die sint menigen daden wee
tusscen irlant ende ingelant
ende gales mede dede oec pant
op ingelant menige stont
hier na salict u maken cont
in dien tiden dat gevel
gerne soudic constic wel
hier met des boecs i inde maken
gode biddic boven alle saken
ofticker yet in heb misdaen
dat hijt mi vergeve saen
ende dat hi mi den sin verlene
die ander te maken vord gemene
en gene pine en es so swaer
alse tansiene openbaer
die doet vor ogen ende dan wel weet
dat hi dier niet ontgeet
hine moet bliven opter stat
ende dan i ander die siet na dat
thans daer heerscap an gaet albloet
daer die gene om leget doet
ja vergeven ofte verslegen
oft in eniger ander wegen
hoet oec mach sijn toe bracht
dattie ander niet en dacht
niene penst dat mach gescien
mi dat wi van desen sien
mar neent die hoverdige gedochte
die algerne onder brochte
doetten vorward pensen in dien
ende niewent achter ward sien
hi penst vord op sijn geval
des anders verdriet telt hi al
te niewete ende hoept mede
dat hi met siere behindichede
boven sal comen clein ende groet
daer die gene om bleef doet
dits een wel sot gepens
want daventure die haer ende gens
gaet ende loept in alle lande
ende doet verwandelen so menigerhande
dat gepensen ende dit visieren met
ic wil gi heren dat gijt wet
al eest dat gijt viseert scone
het comt altoes na sine gewone
die tijt brinct die ure vort
daer u viseren met ward versmort
viseert dat gi wilt gi heren
ic wil mi ter jeesten keren
van assau adolf die grave
hine hilt oec twint daer ave
al sach hi daer met pinen groet
rodolve die coninc was ter doet
dat conincrike daer vore houden
hi liets der aventuren gewouden
ende ane ginct met stouten moede
dat hem na verginc tongoede
dus ward adolf te coninc gecoren
als wi dat incarnatioen horen
xijc ende lxxxviij mede
taken quam hi oec ter stede
ende belaget gelijc men pleget
coninc ward hi daer geseget
ende voer van daer te coelne ward
stoutelike ende onvervard
want hi hadde heren groet
in siere hulpen te derre noet
die biscop van coelne waser een
die daer in siere hulpen sceen
ende van triere die biscop met
dede hem oec groet ontset
ende groet soccors met sinen lieden
die biscop van mens met siere maysnieden
halp hem oec sere der dinc
hoe dat hi geworde coninc
dus eest gesciet alse gi hord
te coelne quam hi also vord
ende tassau voer hi van daer
mar niet lange over waer
sone mochti bliven daer met vreden
hine ward omt conincrike bestreden
hier na salict u doen verstaen
hoe hem sine saken selen vergaen
in desen tiden alse nu gelach
recht op enen tsinxen dach
een parlement van desen heren
die den hertoge wilden ontkeren
limborch alst u es geseget
dit parlement was geleget
te valkenborch daer was die grave
van gelre ende her waelrave
die biscop van coelne ende die gravinne
van vlaendren quam mede inne
te valkenborch met geleide
van lusselborch haer broeder beide
entie hertoge van lonsi
dese heren warenre alle bi
ende daden den hertoge verstaen
datmen die soene soude ane vaen
ende elken laten daer sijn recht
dies si alle vergaten echt
want si lietent tparlement varen
ende die soen ende viseerden daer naren
hoe sijt dlant ontcrichten mochten
met enen cope die si volbrochten
ane den grave dat verstaet
van lusselborch met alder daet
geloveden dit daer alle die heren
hem hulpen te houden emmermeren
ende hier met waendensi doe saen
datten hertoge soude ontgaen
dese valsce raet saen ute quam
soe dattie hertoge vernam
die sander dages vore den dage
den vianden wilden lecgen lage
mar si hadden oec vernomen
eer die hertoge daer mochte comen
ende waren van valkenborch gevloen
doe die hertoge vernam dit doen
keerdi vord met ontplokenre banieren
si xvc hordic visieren
dat hem serjante volgeden wel
op orsse ende ten wapen snel
te heymsberge was die biscop gevloen
ende alle die heren daer volgedem doen
die hertoge na tote int lant
van wassenberge ende stichte brant
so na hem dies geloeft
datmen sach vliegen over hoeft
den roec den heren daer men toc sach
om datmen soude doen gewach
ende ewelike i gedinken sijn
drincti sijn ors daer inden rijn
vandaer voer hi te bonnen ward
ende slichte mede den wijngard
vandaer wildi ten brule varen
daer des biscops beesten in waren
daer wildi in jagen met geninde
beide met brecken ende met winde
die wile dat hi dit dede
so spraken omden lantvrede
die beste vanden coelneren
ende i deel met hem der heren
dese clageden den hertoge saen
over die roefhuse die daer staen
die hertoge hier op antworde gaf
die hulpic gerne breken af
hier bi ward geverst dat jagen
over woronc ginc eerst dat clagen
want doemen seide vander ondaet
haddi daer op wel corten raet
ende es te woronc ward gekeert
enen tor daer bi heeft hi onteert
dieden proeft van guelke dede lede
des ridders name was die vrede
dus es die hertoge te woronc comen
doen dit die biscop heeft vernomen
dat si vor woronc gelogiert lagen
sendi te vrienden ende te magen
ende seide daer waer int lant comen
een walvesch die hem soude vromen
hi waer so verre binnen dike
dlant souder af werden rike
in caens verweldegen niet geheel
elc come ende haels sijn deel
selc ward blide om dit waerd
dien jamerlike berau der vaerd
eersi vanden walvesce scieden
aldus ontboet hi al den lieden
die gaderinge ward daer groet
si quamen alle die hi ontboet
daer quamen toe die limborgeren
van lusselborch die grote heren
ende van montyoye her walrave
ende van gelre oec die grave
tors ende te voet met alden lieden
diese mochten bidden ende ontbieden
dese gaderden bi nusen nu
doe trockense vord dat secgic u
woronc ere milen na
op enen saterdach alsict versta
dat si op wilden ten hertoge keren
woude die biscop gode eren
met ere missen die hi dcde
ende predecte daer den heren mede
dat hem god heeft toe gejaecht
den walvesch daer hi na vraecht
dats die hertoge van brabant
hi es so verre geseilt int lant
hi moet hier bliven ende sine liede
ic geve u heren tere miede
haer grote orsse ende haren scat
in wil nember winnen an dat
dan ic den hertoge heb gevaen
die limborgeren antworden saen
dattie hertoge moeste sterven
want hi wil onse geslachte onterven
al wildi al brabant geven
sine lieten den dach niet leven
doet daer met uwen wille dan
sprac die biscop ende inden ban
doe ic den hertoge ende sine hulperen
doe ne sachmen liede nie geberen
so blidelike alsi daden alle
vandes hertogen ongevalle
ende vanden gewinne daer hem af
die biscop goeden troest gaf
doen dit sermoen was gesproken
warense sciere op te broken
ende gewapent out ende jonc
ende trocken daer tot vor woronc
si loeden op wagen op kerren seel
ende veteren ende vingerlijn i deel
daer si die gene met souden binden
die si vor woronc selen vinden
daer ward doe oec i gedinge
om die gevangene sonderlinge
wire af soude hebben core
doen dit den hertoge quam vore
datsi quamen daer ward
met haren here al gescard
doe dedi in die dageraet
messe singen daer sochte raet
menich man in sine gedochte
hoe hi die ziele behouden mochte
daer in ontfingense oec aldaer
onsen here ofte daer naer
metten lichaem yet mesviele
dats gene scout had die ziele
die vorste van coelne es gescard
ende hilt onder sinen standard
onverre van woronc bi den rine
also machtech daer in scine
oftmen niet mochte vellen
in mocht u niet die heren vertellen
daer om latic dat hier varen
het quamen metter ander scaren
die limborcheren ende haer coenroet
dat machtech was ende groet
die grave van gelre quamer naer
ende brachte die derde scare daer
tors ende te voet so vermogen
alse oft al vor hem soude bogen
die daer jegen waren comen
nu salic u shertogen scaren noemen
die hertoge ende sijn broeder her godevard
metten brabanters hilden gescard
stoutelike in der geliken
alse oft hise alle soude doen wiken
die daer waren comen ten stride
jegen hem bander side
die ander scare dede maken
die grave van loen die provest van aken
riversceit ende her geraert
van guelke ende her sceivard
ende met hem vele heren
die goet waren in der weren
die derde scare met conen gelate
hilt daer over ene strate
ende die hadde wel bereet
die grave vanden berge godweet
ende den coelneren i deel
mar al en warense niet geheel
ende iiij graven wildijt merken
van tekelborch ende vander marken
van waldecgen ende van segenagen
dit waren die scaren die daer lagen
ende doen daer soude den stride naken
dedem menich ridder maken
in beiden siden na desen doene
voeren om vrede ende om soene
broedere ridders ende comendore
mar geen dinc dat hem quam vore
en mocht den pays gemaken daer
doen sprac die hertoge daer naer
tsinen lieden gi selt nu dinken
op u vorders diemen sach winken
nie van haren here noch vlien
wildi nu daer na oec tien
so sal ons grote ere gescien
siedi mi in hant gaen oft vlien
ic wil dat gi mi selve verslaet
sine word ende sine coene daet
maketde sine liede wel stout
doen beval hi met gewout
tween ridders sinen lichame
dat elc sijns ware name
her woutere van warfengijs die ward
daer toe gecoren entie bastard
diemen heet van wesemale
hier af was hi bereet wale
dus hilden te velde alle die scaren
die daer in beiden siden waren
lange stont opten dach
doen die hertoge dat gesach
vraechdi wat hem lette ter tijt
dat si niet en sochten den strijt
den hertoge ward geantword weder
hets hier hoge ende daer neder
ende daer sijn tusscen gracht ende straten
het scijnt dat sijt daer om laten
ende die daer over soude varen
moeste breken sine scaren
hier omme wanic laten sijt
doen sachmen trecken ter selver tijt
den biscop met snelre vard
daer die colneren lagen gescard
ende vanden berge oec die grave
doen sendemen enen ridder ave
toten hertoge die seide here
u bidden ende begeren sere
die vanden berge entie colneren
want op hem comen die heren
alle gekeert ende bedi
biddense dat gi hem staet bi
die grave van verrenborch sprac ter tiden
here gine selt die strate niet liden
daer lage u achter sere an
die hertoge antworde hier op dan
dan moete god nember geven
dat wi om sterven noch om leven
houden vor grachten ende vor straten
ende onse hulperen selen laten
daer wi toe sien verwinnen
porre wi laet ons den strijt beginnen
dus vorense over die grachte dare
doen die biscop werd geware
sloech hi daer ward saen met crachte
doen hi sach straten ende grachte
den hertoge daer over liden
die limborgeren ten selven tiden
die hilden in midden tfelt gescard
sloegen oec ten hertoge ward
metten biscop sonder sparen
tselves plach metter derder scaren
die grave van gelre sonder waen
dus woude elc vor andren slaen
want doet oft gevaen int ane rinnen
waendensi den hertoge gewinnen
om dat si sijns daer gierech waren
braken si haer drie scaren
doen dit sach van wesemale
die bastaert riep hi dese tale
ic sie wel dat si strijts niet connen
slawi te hem si sijn verwonnen
want haer scaren sijn te broken
doen hi dit hadde gesproken
hi hem vast te stride ward sciep
mijn her rase haestelike riep
van ludekerke breet ende lanc
si selen ons an onsen danc
eer wijs wort weten omringen
doen riep vreselike gi selt dringen
mijn her libbrecht van dormale
elc voge hem an andren wale
so sal ons ere heden gescien
doen riepense alle mettien
dicke dicke ende elc dringe
inden andren sonderlinge
die van lusselborch bander side
troesten oec die haer te stride
doen sprac die grave i ridder an
van haddemale her herman
her herman seithi bi uwer trouwen
na dien dat gijs moget scouwen
sele wi den sege hebben gewonnen
her herman sprac god moets ons onnen
mar haer vorste scare gebaert alsoe
als oft si des stridens waren vroe
ic woude wi noch gescard waren
in drie alse wi te voren waren
so soudic mi te min ontsien
ene scare hevet quaet jegen drien
dit mestroeste den grave daer
nochtan en geliet hi hem daer naer
in mocht u niemen nu bedieden
hoe meenlike met sinen lieden
die grave van lusselenborch quam vore
een ridder i ruyer vercoren
die metten hertoge comen was
sloecht irst werf daer inden tas
sijn name was her frambach
doen van ysche her arnout sach
liet hi mede ute rinnen
dies heren broeder van hoesdinnen
volgede mede al was hi clerc
mar ridderlike was sijn were
want grote porsse ende meswinde
leet hi daer bleef oec i inde
van sinen nese dat hi vercochte
eerlike daer hi den strijt sochte
aldus began den strijt dese drie
die scavedriesche in dander partie
baden van lusselborch den grave
dat hi hem tvore vechten gave
want hier sijn die van witham
ende molrepas daer wi op gram
sijn alse van ouder vede
dit orloefde hem die grave gerede
dus sloegense daer si waenden vinden
haer viande mar si hilden tinden
gebatelgeert ut haren swarde
doen sloegen theren godevarde
des hertogen broeder van brabant
die hem daer met willeger hant
weder ten gewere warp
daer ward die strijt harde scarp
want bi hem waren walen
die hem also weder betalen
dat si van hem moesten keren
doen sloegen in die limborgeren
ende riepen in den toevalle
slawi opten hertoge alle
des biscop volc ende gelrelant
riep altenen opten hertoge van brabant
laet ons die ane ons slaen
so hebwi dander alle gevaen
dus ward daer dat ane riden
so vreselijc ende dat striden
dat nieman des gelijcs en sach
ende dit geduerde wel inden dach
rivelike so lange wile
datmen riden soude i mile
eer yemen mochte bekinnen
enech vordeel an dat winnen
nochtan dochte alle den heren
biscop graven den limborcheren
dat si die overhant sere namen
int vergaderen daer si quamen
daer si drongen met starker vard
vaste tolten hertoge ward
mar dan was wonder ne geen
want hare was vij jegen een
ende haer scaren alle drie
quamen op thertogen ene partie
nochtan drongense so sere jegen
al was die strijt ongewegen
dat hem i twint niet dat here
en scoffierde vanden achterkere
want si bleven gescard in een
watmense dranc ochte gereen
dat niemen op hem ne voer
hine hadde te coelne dorden moer
alse wel mogen met crachte riden
alse dor hem ter uren liden
hord wat int begin gesciede
vanden stride vele liede
reden ende liepen ten tenten ward
sere roepende optie vard
slaet ende vaet ende print
al dat gi vore u hier vint
en laet somere karre no wagen
die brabanters sijn alle verslagen
haer hertoge leget hier doet
daer met waenden si tcoenroet
vanden brabanteren scofferen
datsi hem niet en souden weren
mar ute brabant en was nie man
van dattie strijt irst began
die dat anscijn omme keerde
watmen riep watmen creyeerde
tot dattie strijt was gewonnen
doen die viande ten tenten ronnen
liepen uten tenten voerwart
die cnechte alle te stride ward
ende riepen weerd u edel brabant
die hertoge heeft die overhant
die van lusselborch sijn doet
die biscop gevaen dor die noet
entie van gelre sijn onder bleven
die so grote bliscap dreven
ende dat goet daer waenden winnen
gingen doe vaste hene rinnen
sine quamen ten stride nember an
hier af was here ende leitsman
een ridder een drossate mede
ende met vorrade hi dit dede
want hi waende dat soude wreken
die brabanters ende haer scaren breken
doen die drossate dat vernam
dattie hertoge boven quam
ende sine heren onder gingen
al dat hi mochte henen bringen
roefdi doe ende wech voer
hem volgede na menich geboer
beide ridderen ende cnapen
die daer gingen dat goet rapen
dus volgedense sonder weder keren
den drossate ende begaven haer heren
desen waren die irst werf sochten
den vord daer men vlien mochte
daer hi menigen man ontleide
die daer des strijts niet ontbeide
die grave van lusselborch die here
hi settem doe met enen kere
ten hertoge ward al dat hi mochte
entie hertoge diene oec sochte
mar deen leet den andren sonder dane
want daer was so groet bedranc
int vergaderen daer si quamen
dat si niene mochten versamen
mar al viel dat elc andren leet
si vonden nochtan strijt gereet
genindelike sonder verdragen
beide van steken ende van slagen
mijn her godevard hilt gescard
besiden den hertoge vorward
tot hem quam die grave geslagen
van lusselborch doe dit sagen
twee ridders dochtense donmoet sere
ende voren ute om haren here
te bewerne die felle vard
her woutere van revie ende her geraerd
hieten dese ridders mar ondane
desen tween die grave ontwranc
ende keerde te mijn her godevard ward
die sijn ors sloech optie vard
met enen wappere so opt hoeft
dat omme keerde al verdoeft
vanden vianden openbare
doen waendense dat hi gevloen ware
neen hi niet al toten inde
en vloe hi om en geen meswinde
doen hi dus heren godevarde vant
ende gemeinlike die van brabant
so gedurich ende so hard
wildi weder ten hertoge ward
mochti dien doen gesinken
anders en condi niet gedinken
dat hi boven mochte comen
daer bi riep hi enen vromen
serjant dien hi hier toe vercoes
willem hiet hi die hardenoyes
doe dedi hem den helm ut tien
om dat hi den hertoge woude sien
ende dede hem doe tot hem leiden
in dien ewijch van hem beiden
mochtmen grote dade sien
van hogen ridderscape gescien
want elc had andren sere begeerd
si lieten haestelike die sweerd
ende gingen metten armen wringen
wie andren onder mochte bringen
doch bleef elc in sijn gereide
want si waren so vroem beide
dat niet wale int beginnen
deen iet opten andren mocht winnen
dit en duerde doe niet lange
want die brabanters met bedwange
drongen den grave achter ward
doe riep i brabanter her losgard
waer vliedi nu wan comdi hare
die hertoge hout hier in sine scare
van u noch al onverbeten
ghi hebt u dicke wile vermeten
hi moeste sterven waer gine saecht
sieten hier noch al onversaecht
des balch hem wautier van wes
een dies tgraven cnape es
datmen sinen here achter croet
ende sprac desen lachter groet
om dit stac geen serjant
den hertoge doe van brabant
inde arm ene wonde
ende ontbrac ter selver stonde
den brabanteren te dier tijt
mar hi bleef na in den strijt
eerlike gevaen ende wale
van hem latic nu die tale
daer dus achter was die grave
daer was niet verre af her walrave
sijn broeder die den strijt sochte
met enen vreseliken gedochte
mar dat was sciere gedaen
want hi was so weder staen
dat hi dierste was van hem allen
die daer moesten ter eerden vallen
mar eert gesciede bat hi dare
enen stouten ridder dat hi vare
te sinen broeder hi hadde noet
dese ridder hiet her berroet
hi sprac magic ic sal daer comen
al soude mi dlijf werden genomen
dus porde her berroet sonder waen
mar hi ward sciere weder staen
dat hi niet comen conde ten grave
doen sach hi om waer her walrave
storte van sinen orsse neder
doen keerdi daer ward weder
ende vant sinen here doet
dat was scade ende jammer groet
want waer men ridderscap sal noemen
was her walrave i der bloemen
her berroet bleef daer oec gevaen
mar hi liet hem eer so slaen
dat hi starf eer hijs genas
die grave van lusselborch oec na das
soude gerne wreken sijns broeder doet
hi dede die weringe nu so groet
met sinen lieden in weder wraken
dat si ij orsse doet staken
daer die hertoge doe op sat
mar men gout hem daer ter stat
oec quam die porse groet daer ave
op mijn her raesse dus van grave
die voerde thertogen baniere
so dat sijn ors gevelt ward sciere
doe moeste die baniere vallen
om dat lieten dat trompen met allen
die trompeneers dat si niene bliesen
si dochten dar die zege verliesen
en sach nie man dat wonder bestaen
dattie hertoge daer heeft gedaen
doen sijn ors was gesteken
waren si sere tongereken
oec ward die banier op gehouden
van clause diemen heet van ouden
daer na doese hem verwoech
namse daer vort ende droech
wouter die heet vander capellen
vandesen ij gesellen
werd si daer gedragen weder
dat si nie sint en quam neder
toten inde sonder waen
doen bliesen die bosinen saen
noch doe was daer so utermaten
die porsse dat daer moeste laten
die hertoge een ors daer hi op sat
uter porssen quam hi na dat
daer hem vander hofstat her arnout
een ors gaf ende met gewout
smeet hi dwers inden strijt
een quam daer ter selver tijt
dat arnout doe saen gewan
ende volgede na den edelen man
doen die hertoge dwers sloech in
dat houdic wel in minen sin
dat hem si xx volgeden niet
mar coenre dade dan es gesciet
hem in dit dwers in slaen
sone canic u niet doen verstaen
ende oec selve dede metter hant
doe quamen die van brabant
hem te hulpen harde sciere
ende sloegen neder die baniere
van lusselborch met gewelt
doe die baniere ward gevelt
bleef selve die grave also mat
dat hi en hilt en gene stat
nu voer hi ute nu quam hi in
mar te vliene droech nie sijn sin
want als hi uut was gevaren
quam hi opten hertoge sonder sparen
dat hi int inde diere becochte
daer dus andren elc besochte
daer ward soe coenlike toe gereden
ende so ridderlike gestreden
dat niemen en conde doen verstaen
al moeste die grave onder gaen
hi weerdem alse sere nochtan
alse doen mocht enich man
des hertogen cnecht een merbeke
gaf des graven ors i steke
dat hem die darme ut hingen
doen sprac dit te desen dingen
willem die hardenoys daer ic af seide
mordere dit coepstu sonder beide
dat hi doe ontginc der doet
dat was wonder alte groet
vanden steken die si hem gaven
nochtan dat ors des edels graven
die bodelinge dus ut hingen
so droecht hem noch na desen dingen
in die porsse weder omme
doen quam her woutere vanden bisdomme
ende reet den grave te gemoete
ende staken metten swarde onsoete
dor den lichame daer na saen
viel hi neder ende had gedaen
hi ward getret ende over rint
met menigen orsse daer na sint
worden verslagen ij bastarde
hare broeder die niet uten arde
van limborch en wilden keren
dus blevense doet bi haren heren
bi deser doet bleef daer verloren
beide wapen ende name vercoren
van limborch ewelike vorward an
want het bleef den hertoge an
o wi daer dese moesten doet bliven
wat sach men daer eerdade driven
ende doen oec dese waren doet
quamen die brabanters ut groter noet
nu quam van coelne die biscop
ende liep oec den hertoge op
hi wilden doden ofte vaen
mar dat ward so weder staen
dat selve die biscop opten dach
den hertoge nie en gaf slach
want tallen staden ende tallen inden
daer hi den hertoge waende vinden
vant hi so groten wederstoet
dat hi keren moest dor den noet
metten biscop waren comen
maselanders hebbic vernomen
die te wine ente biere
dobbelden ende oec ruyere
omder brabanter pard
daer si met haren ward
dat gelach souden gelden ende betalen
doen si quamen dese halen
lovetmense hem daer so diere
datsi weder keerden sciere
ende lieten den biscop daer
hier af was leitsman over waer
die borchgrave van wassenberge
die here oec van heymsberge
sende siere liede daer i deel
metten biscop mar int riveel
en dorsti selve niet comen daer
dese twee lande over waer
heymsberge ende wassenberge geheel
ende met hem daer i groet deel
diere geburten si mosten laten
met scanden des si hem vermaten
na dat dese sijn gevloen
sachmen daer na den biscop doen
weringe starc ende harde groet
dat daer menich ridder bleef doet
ende oec menich stout serjant
eer si wouden gaen in hant
hier ontfinc die biscop loen
dat hi gaf valsch pardoen
dit was her godevard ende sijn neven
van simpoel die dus onder dreven
den biscop doen sachmen saen
die vanden berge toe slaen
entie colneren met gereet
alse die biscop dese mere weet
riep hi ontfarmelike saen
here her godevard ic blive u gevaen
hoet mi vore mine viande
ende voert mi met u te lande
sien si mi ic ben verslagen
doene her godevard horde clagen
ontfinc hine te genaden
ende lieten vanden live niet scaden
die grave vanden berge doe bat
heren godevarde van brabant dat
ende van simpoel sinen neven
dat si hem den biscop wilden geven
want hi salne shertogen wille
houden in gevancnesse stille
dus ward hi hem geleverd daer
in alle dien ponten over waer
dat hi niet soude saten mogen
ensi bi wille des hertogen
ende oec al der heren mede
die metten hertoge sworen lants vrede
die grave gegreep den biscop ter vard
doen hi hem geleverd ward
ende deden te hant over rijn
te mouen daert dlant was sijn
daer deden die grave spannen wale
doen sprac die biscop dese tale
nomne wat heeft ons geweten
die here van valkenborch hine wilde niet weten
dattie brabanters striden consten
mar sint dat wi den strijt begonsten
hebbense ons wale doen bekinnen
dattie werelt niet heeft binnen
so vrome liede noch so coene
alsi sijn van allen doene
nu ward u hier vord getelt
hoe sijn standart ward gevelt
hi stont vaste op enen wagen
daer op geset was ende beslagen
van starken planken i casteel
daer liede binnen waren een deel
ende dat casteel hadde tinnen
daer men stont ten storme binnen
met gescutten ende met gewere
alse men pleget jegen here
grote orsse met gewoude
togen daer men hebben woude
grote bome daer boven hingen
andien tinnen met starken ringen
die dedemen werpen dan daer buten
ende neder vaste in deerde sluten
datmen niet mochte werpen omme
noch vorward minnen no achter crommen
dese standard ende dese wagen
ward al ontwee geslagen
van bloten cnechten dat verstaet
wie sach nie so coene daet
beide met aexen ende met sweerden
sloegen sine daer ter eerden
al hadden si geweest die beste
die ye met storme sochten veste
si haddent eerlijc genoech gedaen
die gene diet wouden weder staen
bleven daer al meest verslagen
dit dede dbiscops liede versagen
sint datmen den biscop vuerde
vanden velde nochtan so duerde
die strijt na lange ende groet
mar doen hadde die meeste noet
die hertoge ende sine liede leden
mar nochtan blevense ende streden
tot dattie strijt was al gedaen
nu hord vanden grave saen
vanden berge ende sine gesellen
die vord quamen met haren prikellen
dese quamen daer bereet
na die gewoente die daer steet
wamboyse haddense ende beckenele
ende som platen tharen deele
gene swerd wildense hem onderwinden
mar cluppele haddense alle tinden
met hoefden warense geprikelt
an haer rote waren geselt
die colneren met hare battaelgen
in haer here sachmen witte maelgen
ende halseberge ende swerde bliken
eer dese scare wilde toe striken
so hadde die hertoge langen tijt
allene gehouden vore den strijt
met sinen lieden in weet vor waer
waer hi onder gegaen nu daer
wat si souden hebben gedaen
mar doen si den bisscop sagen gevaen
crieerdense alle vreesselike
hi ia berge romerike
dus gingense op ene grach staen
vriende ende viande neder slaen
want sine onderkinden niet
welc daer vrient oft viant hiet
daer was geseten op i mort
die achter ward en wilde no vord
battel thertogen cnecht een
dese scare quam te hem ward sceen
die colneren entie van gelre
doe hi dat part en vant niet snelre
viel hi neder ende stac doet dat part
ende ran tien vanden berge ward
doen wouden sine ter neder slaen
ende hi riep sere laet staen
ic ben des hertogen cnecht
dat gi mi ende sine liede echt
slaet daer doedi quaet an
doe seidsi weder leit ons dan
toten vianden haestelike
ende roept berge roemrike
wi selense alle nu verslaen
dit heeft die gene sciere gedaen
dus hebben sise van achter berinct
daer was doe onlange gedinct
want vore haddense in die weren
die brabanters entie colneren
entie vanden berge achter
dit brachtse algader inden lachter
menich ridder menich serjant
waer daer gerne gegaen in hant
hadden sijs weten hoe beginnen
alsic hier na sal doen bekinnen
mar ic moet teerste maken cont
hoet metten grave van gelre stont
hi hadde alse gerne ten hertoge wesen
als enich waer daer wi af lesen
mar tselve datten biscop lette
wanic datten sciere ontsette
dat waren der brabanter coene dade
si hadden sciere bracht int scade
nochtan haddense veteren vele bracht
daer si mede hadden geacht
den hertoge te spanne ende sine manne
daer worden si selve mede gespannen
eer die sonne haer scinen liet
die reinout en achte niet
al was hi nu tachter gedaen
hine ginc op dander inde slaen
oft hijt daer iet morwer vonde
daer ward hi ter selver stonde
so geslegen ende onder gedaen
dat hi in hant moeste gaen
die here van borne was inden tas
die ridder goet van prise was
hi sprac toe den genen te hant
die de baniere droech i serjant
drinct dor die brabantere saen
metten baniere dit heeft gedaen
die gene coenlike ter vard
al was hi sijn sone bastard
hi heeft die banier vorder gedragen
int here dan enich in alden dagen
doen ward hi verslegen daer
daer die here van borne sach naer
den enen sone sach hi verslaen
enten andren in hant gaen
mar had hem die werelt mogen vromen
hine ware nie toe connen comen
doe wildemenne vaen ter selver tijt
en steet noch niet so inden strijt
sprac hi datmen mi va met eren
dus lieten menich van hem keren
diene wilde vaen no slaen
daer quam hi onder die vanden berge saen
ende sloegen so sere na das
dat hi en wiste waer hi was
doen ward sijn ors gesteken dan
dat uter porssen sciere ran
ende bleef opt velt staende tgone
een minder broeder die was sijn sone
verkindene daer ende quam te heme
ende op ene karre alsict verneme
leidine ende voerden met liste
eert die vader yewent wiste
oft verquam vanden slagen
hadden die karre verre gedragen
mar doe hijt wiste sprac hi dit word
hout hout en vare niet vord
kere weder te stride ward saen
ic bliver liever doet oft gevaen
dan ic verliese dus mijn ere
sine lietens daer om min no mere
sine vorden wech te dien male
hier af latic bliven die tale
doen van brokelt her heinric was doet
entie van keppele gevloen dor noet
doe dunde daer sere die tas
nochtan so dede die grave na das
grote were mar daer na saen
ward sine baniere onder gedaen
entie grave van loen mede
scordem den wapenroc ter stede
ende vordene uut na dese sake
ende gaven den borchgrave van montenake
ende hiet dat hine wech sal vuuren
dit vernamen bi aventuren
vier serjante uut brabant
ende namen den borchgrave thant
ende leiden tharen logen saen
sine wapen hebbense af gedaen
daer sine kinden mede albloet
doe was daer die bliscap groet
nu seldi van her walraven verstaen
wat hi te stride heeft gedaen
hi was int vergaderen hard
ende hilt bi dien van lusselenborch gescard
die daer verslagen sijn met eren
walraven was i der limborgeren
daer die meeste porsse op quam
mar doe hi dat vernam
doen hem die strijt ward te fel
doe street hi na tornierspel
want daer hi waende wesen mat
keerdi op ene ander stat
dus voer hi harentare
proeven die scaren alle daer nare
ende doe die strijt was biden inde
quam hi op walem met geninde
ende heeft daer enen ridder gesteken
dorden hals dat wilden wreken
die van waleem doe ruemdi sciere
mar daer bleef sine baniere
doen hi gesteken had al dare
heren reiniere vloe hi van vare
op enen berch achter ward saen
doen pinsdi ic heb scande gedaen
dat ic gevloen ben dus achter
om te wreken sinen lachter
maecti ene baniere doe weder
ende toech ten stride ward neder
menich ridder menich serjant
die daer waren ute gelre lant
ende oec vele van andren landen
die daer niet en wilden met scanden
wech keren daer ongevaen
ende hem node lieten verslaen
die worden nu harde blide
doen si sagen daer ten stride
die baniere weder keren
volgeden hem alle die heren
dus haddi ene bataelge gereet
daer hi sere nu mede street
doen hem dus die scare wies
wildi weder halen sijn verlies
hi riep monyoye harde sere
ende reet opten proeft den here
van aken ende heeften gesteken
inden hals dit wilde wreken
die proeft mar het ward benomen
dat hi hem niet en conde toe comen
een ridder die des was erre
eer her walrave was yet verre
reet hi hem so fellike toe
dat hi hem int gemoeten doe
den nese bi na sloech daer ave
en had gedaen van loen die grave
ende her arnout van steine
ende ander sine vrient gemeine
hi waer thans daer bleven doet
mar dese holpen uter noet
ende bonden hem den nese toe
ende holpen heymelijc wech doe
onder hem ter selver stont
siere liede was i deel gewont
som gevaen ende som ontreden
ende selke daer na van hem gestreden
so eerlike in dien gevechte
dat daer bleven sonder cnechte
vij vrome ridderen doet
in heren walravens coenroet
ende indes graven van gelre noet
bleven ix ridders doet
ende die daer van beiden bleven gevaen
en canic al niet doen verstaen
dier was so menich dat ic tgetal
niet wale en can genomen al
doen dit die heren vernamen
die daer metten geburen quamen
dat dus wel vielen die zaken
die vanden berge die proeft van aken
die grave everard vander marken
van riferceit van molenarken
gerard van guelke ende her sceivard
ende alle die mede waren gescard
banrutse grave alle gemeine
van wilnowe van griffelsteine
van teckelborch van waldegge
wat helpt dat icse alle secge
si reden alle inden tas
ende sloegen ende vingen datter was
die hem niet wilden op geven
dien namensi daer sijn leven
doen dit die ander gebure sagen
dattie meeste heren dies plagen
datsi die viande alle vingen
ende om gelt daer lieten verdingen
doen wouden siere met oec an winnen
ende gingen dies selfs daer beginnen
dus lieten si alle haer slaen
ende gingen alle dapperlike vaen
die daer an hem genade sochten
mar diere jegen yet vochten
die sloechmen daer te hant doet
daer sachmen jammerlike dor noet
die vroemste van al kersten lant
arme dorpliede gaen in hant
na dit weerde hem noch sere
heinric van westenborch die here
des biscop ziverds broeder
beide van vader ende van moeder
dat hi int gewere verslagen bleef
van die daden die hi dreef
eermen conste daer gevellen
mach al die werelt wonder tellen
daer bleef met hem ute overlant
menich ridder menich serjant
eer si hem op wouden geven
o wi doen dese verslagen bleven
moesten dander alle wiken
want van armen no van riken
en dorste niemen doe langer beiden
hine quam sijns lives in sekerheiden
aldus gaf hem daer gevaen
menich man met rouwen saen
van nassouwe beide die graven
ende van berengeem her walraven
entie grave van neuwenaren
borchgraven barutse die daer waren
die ic al niet en can getellen
gingen in hant desen gesellen
die scavendriesce die ic hier vore
ave telde sijn geboren
ute oesseninc al van arde
dese sochten alse liebarde
hare viande inden tweste
beide int irste ende int leste
si hadden vromer liede wale
hondert ende x bi getale
gemonteert onder ene baniere
entier enkeerde nember dan viere
uten stride van alle dien
dat was coene swabbe met hem drien
want hine dorste om sine mesdade
andie brabanters soeken genade
die van wittham ende molrepas
die derre liede viant was
hoetden hem jegen dese sere
ende bleven te gader in allen kere
achter des hertogen scare
dat niemen daer te hem ne vare
hine moeste die brabanters dor breken
niet en weetmen sekerleken
wat si hadden daer bestaen
hadde die hertoge onder gegaen
want si hilden daer alse lam
tot dattie hertoge boven quam
doen sloegense inden strijt met sporen
die scavedriesce die te voren
eerlike inden strijt streden
die moesten doe waer sise bereden
vore hem daer bliven doet
dat scade was ende jammer groet
datmen so vrome liede niet vinc
het waren die beste van oesseninc
lettel mochter dlijf ontdragen
doemen die scavedriesce daer ginc jagen
ende doet sloech waermense kinde
daer met ward des strijts i inde
maselanders ende rueren
overlanders ende rijnheren
oesseningen ende moseleren
van gelre lant ende limborgeren
dese waren verwonnen vor dien dingen
eer die scavedriesce onder gingen
ende onder alder heren coenroet
bleven wel xic man doet
dier waren alse lettel int getal
alse xl brabanters over al
so hadden die viande dander scade
int getale bi gemeinen rade
so bleven doet in die porsse
meer dan xic orsse
sonder menich dat was gewont
die strijt duerde vander onderstont
al toter hoger vespertijt
men vernam nie oec strijt
in geen lant so lange geduren
hier indic des strijts avonturen
mar dat roven ende dat dragen
ende dat vlien ende dat jagen
dan was niet noch gehint
den genen die de lande bekint
waren ende condech was den ard
voren scumen al gescard
her sceifard ende her molrepas
ende vanden berge i groet tas
die proeft entie colneren
ende van wittham dese heren
doen si vanden scumene quamen
entie brabantsone vernamen
waenden si dat viande waren
doen sachmen daer so coenlike gebaren
den hertoge ende sine liede met
also gescard al ongelet
alsemense heeft altenen vernomen
sijn si jegen die gene comen
tot over dat broec daer na thant
doen wordensi daer saen becant
dat vriende waren die dus quamen
dus keerden metter meester namen
die hertoge ende metter meester eren
alse men nie vorste sach keren
dit dede al sine grote daet
ende boven al sijn coene laet
daer hi hem met troest gaf
so groten datter weder af
sine viande quamen in sorgen
hoe dat sijt int gelaet verborgen
want alle die jeesten die nu sijn
in dietsce in walsce in latijn
die en doen oec niet gewach
dat enich ridder op enen dach
meer daden dede in stride nu
dan die hertoge dat secgic u
den ridder mijn heren godevarde
van brabant en canmen na sine warde
niet volprisen van coenheden
hoe vromelike hi heeft gestreden
al van beginne toten inde
dat hi nie een twint en winde
twe ridders vrome stonden hem bi
her huge ende sijn broeder her gi
van simpoel beide sijn neven
die daer so grote dade dreven
datter te rechte af ewelike
verhoget sonde sijn al vrancrike
her raesse oec van lidekerke
ende sijn coenroet alsict merke
harden die bordene harde swaer
ende ontfingen menigen slach daer
eer die strijt ten inde quam
menich die doet vor hem nam
hem stont vromelijc bi aldaer
mijn her jan van barlaer
ende uut vlaendren van scors her jan
ende van antonge her wouter dan
dese hilden toten inde stout
van mechgelne mijn her bertout
hem ontdroech sijn orsse saen
doen die strijt was bestaen
tot bander side dor die scare
dus quamen hem die viande nare
daer hi hem sette so sere jegen
dat hi daer ward verslegen
dier af of toe anders lecgen
sine weten niet wat si secgen
een ridder van sinen coenrote
brac met hem dor die rote
mar hi ward gevaen daer sciere
dit was mijn her willem van liere
mar hi was eer geslegen so sere
dat onlange daer na leefde die here
nochtan dat bertout doet es bleven
en ward sine baniere niet begeven
sine bleef toten inde daer
mar dat daden dese vor waer
sijn oem her gilijs bertout
ende van waleen her arnout
ende her geraert van rotselaer
dese en lieten om genen vaer
die baniere sinken yet
her gerart van rotselaer wilde niet
dus ward die strijt in deser maniere
met gehouden onder die baniere
want si waren met bertouden
alle drie daer vore onthouden
dit was nochtan selden vernomen
daer die here ter doet es comen
datmen nochtan onder sine baniere
so vreselijc street ende so fiere
die grave van vianen sloech menigen slach
waer daer die porse meest gelach
was hi den hertoge altoes an
van asche oec mijn her jan
ende van morseke her heinrijc
ende her robbrecht dies gelijc
van asche her jans oem
dese namen des strijts goem
die here van diest met gewout
gout oec wel daer sine scout
ende sijn sone her geraerd
si waren in die porsse hard
mijn her geraerd van wesemale
deet daer oec te striden wale
en was van brabant arm no rike
hine was wel sine gelike
soudicse prisen sonderlingen
die daer ten stride prijs ontfingen
in quames niet af in enen jare
ic salse u nomen in enen scare
wie daer prijs te stride ontfinc
an willemme beginnic dese dinc
pipenpoy hi waser een
ende her gilijs van busegeen
ende her arnout van wesemale
hoede die marscalkie wale
die proft van nivele hi was clerc
nochtan was ridderlijc sijn werc
her dideric van waelcort
her steven van adegem vord
her reinier van wegeseten
van haspegouwe her jan vermeten
hi bleef doet inden strijt
ende her jan gevaen ter tijt
een ridder die men die pape hiet
den hesten daer gi af horet yet
dat was van kuec mijn her jan
twee banrutse twee vrome man
van ercke ende van hoesdinne
mar gevaen was inden beginne
her jan van hoesdinne met gewout
vander sluus oec her arnout
dect daer wale inden beginne
ende her diderijc van hoesdinne
die coc van strive her goswijn
ende van leiden hertwijn
die here van herpen ende van herlaer
dese waren alle daer
metten here van cuec opt velt
en mochte niet wel sijn vertelt
die dade die dese heren dreven
eer die viande onder bleven
daer was her florens bertout
die vroem was ende stout
mijn her vranke van wesemale
her wouter van warffengis also wale
her heynrijc van bealande mede
van geldenake her symon gerede
ende sijn broeder her abraen
dese hebbent wel gedaen
her wouter ende her alaert
van revie ende haer geraerd
die moer ende her mavisijn
van redingen dadent wel in scijn
ende van ysche her arnout
was altoes al even stout
ende her woutere vanden bisdomme
die den grave daer stac omme
daer den hertoge sijn ere an lach
alsic hier vore dede gewach
her raesse van grave her yweine
van meldert ende van hasbeine
her jan ende her jan van liere
van moriasart heren reiniere
her libbracht van dormale
her arnout van lintere also wale
her jan van raetshove her jan van winden
her heinric van sittert met geninde
ende oec her daneel van wange
tonden vromicheit ende ange
van quaderebbe her symon dan
vanden scoenhove oec her jan
van a heren lonijs weerde
ende van gersenhove her godeveerde
her jan van duse her arnout
vanden eechove en leeft nu so out
niemen in die werelt wijt
die u geseide alden strijt
die si daden dat wetic wale
en es walewein no perchevale
haddi die pine overleden
die daer die minste ridderen deden
men haddem gegeven lof
dat wetic wel in arturs hof
die gene die ridders gemaect waren
eer die strijt began baren
verdienden daer her ridderscap wel
want si waren te stride snel
nu hord wie daer ridder ward
heinric bebbeken ende geraerd
van gete lodewijc bertout
heinric van kuec van steine arnout
willem van beringhen willem van horne
jacob van meerlaer cole van dorne
van goetsenove goeswijn
van heverle camerlijn in scijn
heinric van walem geraert van pollaer
laurens volkart diderijc van herlaer
geraerd van voslaer willem van boecstele
heynric van wilre ende ander vele
die vromich waren ende stout
van helebeke her arnout
van quaderebbe heinric happart
ende van bigarde bernard
jacop van velpe ende herman
van bonsbeke ende huge dan
van meerlant ende heyneman
van sorple daer toe nochtan
arnout van kerchem jacop van herebrecht
conoy van grasen van lintre lambrecht
ende her godevard van winde
ende ander vele die ie niet kinde
dese hebbent so wel gedaen
metten wapenen sonder waen
in desen strijt ende bejaect selc ere
al en dadense nembermere
en gene besonge men soutse daer naer
prisen emmermere vor waer
dus hebbic dor dere van ridderscape
die ridders geprijst ende genen cnape
nochtan was daer selc godweet
die in cnaepscap so street
dat hi wel ridder mocht betalen
en sach nieman so onthalen
alst daer oec menich porter dede
men mochtse ridder wel nomen mede
van groten daden die si daden
doen si den hertoge sagen verladen
oec was daer menich dorpman
daer grote crachte lagen an
ende die in sine slage ridder sceen
dus droecht daer wel over een
want van desen partien drien
sachmen wonder al gescien
daer om setticse alle inden prijs
om datsijs verdienden in alre wijs
doen die strijt al leden was
des ander dages voer na das
die hertoge tot colen optie stont
in een scip want hi gewont
was sere daer vore in den strijt
oec voer mede ter selver tijt
die proeft van aken om die noet
des selves dages die waren doet
gincmen ondersoeken ende graven
van lusselborch die graven
en constmen niet wel onderkinnen
ende groefse metten andren binnen
te valkenborch opt kerchof
nieman bleef des heb god lof
ombegraven daer quam van verren
broeder wernere met ere kerren
die van overlant was geboren
alse i pape was hi bescoren
anders en wetic wie hi was
dese voerde daer in enen tas
opten kerchof te woronc
al die hi vant out ende jonc
groef daer also met staden
god geve den zielen genaden
dese grote strijt hi gelach
rechte op sinte bonefacijs dach
doemen xijc jaer
ende lxxxviij screef vorwaer
in desen tiden so was oec paus
van deser namen die vierde niclaus
die i jaer paus hadde gewesen
doen die hertoge oec was genesen
reet hi te brabant ward saen
daer hi was eerlike ontfaen
van monken van papen ende van nonnen
van begginen die alle ronnen
met processien hem jegen daer
met crucen met heyldoem vorwaer
devotelike al singende mede
dus ontfincmenne in elke stede
om dat hi den zege had gewonnen
dies hem god wil geonnen
dus latic hier af nu die tale
ic moet spreken te desen male
van andren dingen die oec gescieden
in andren landen ende andren lieden
ghi hebt dicke hier vore gehort
dat in ingelant groet discort
ende menich strijt heeft gewesen
van een wonder dat nu desen
coninc edeward es gesciet
dan mach mi verwonderen niet
alsic vertellen sal hier na
in desen tiden alsict versta
so werd een orloge groet becant
tuscen gales ende ingelant
alsoe dattie coninc edeward
moeste trecken derward
nu also als gi hebt gehord
daer ave spreken menich word
datsi opt zee voren dicken
ende also op ingelant bicken
ende roveden ende daden verdriet
ende alse mense dan verjagede iet
ofte met scepen hem voren an
ende si sagen ende vernamen dan
datsi in dargeste souden wesen
so maecten si hem te vlien na desen
te bergewerd ofte wouden
om hem daer dan tonthouden
dit haddensi menichwerf gedaen
so dat hier af hebben ontfaen
die van ingelant dicke scade
om dit so werd die coninc te rade
dat hi dat bosch wilde houwen doen
daer hem die gene dus ontvloen
ende dit bosch lach optie zee
daer dedi in maken oec mee
enen weg daer hi wilde tiden
optie zee ende te hemwerd riden
dese wech was lanch ende herde swaer
was hi te makene wet vorwaer
ende oec niemen gedinken can
dat daer nie wandelde man
te selker stat daer si quamen
daer si van ouden tiden vernamen
scone straten gaen dor twout
mer tselker stat was met gewout
die straten met bomen overgaen
derre straten vondense over waen
vele dwers wei ende weder
ter zeewerd uutgaende neder
ende alse men int wout diepe quam
dwerse straten men daer vernam
die crucewijs dor die ander gingen
doe men geware werd deser dingen
so dede die coninc vele te meer
den wech maken ende oec teer
neven die zee vaste vord
ende alse hi dan geware word
enichs weges van ouden tiden
daer in dedi sine liede riden
ende selve voer hi oec dan mede
om te vernemen wonderlijchede
ende oec alremeest om dat
om datmen seide dat daer terstat
die wondere hier vormaels gescieden
daer die menige ave bedieden
van dat geviel int felle wout
hier af had coringe menichfout
die coninc alse hi dus wege vant
die niemen en waren daer becant
om dese sticken sonderlinge
geloefdi vele te bat der dinge
diemen hem seide ende oec der dade
vanden woude sonder genade
wantmen hem dicke verstaen dede
van desen woude wonderlijchede
dus voer die coninc vord altenen
daer waren selke die hem verenen
om die selsenlike straten
die si achter hem dus laten
datter iet quaets in mochte wesen
doe quamensi treckende binnen desen
in een dal daert scone sceen
daer droegen si doe over een
dat si daer hem resten wouden
doen si dus logieren souden
quam daer i hert gelopen saen
daer des coninc tente was gestaen
ende keerde dwers ende lancs daer vore
rechte vore der tenten dore
so dats i cnape werd geware
ende seit den coninc die daer nare
hem gereide alse te volgen na
met tween winden alsict versta
so volgede hem daer menich man
om dat wonder te scouwen an
dat i herd sonder gewere
so mochte comen onder i here
ridderen serjante reden met
die hert liep vore al ongelet
al enen sconen ouden pat
wel ene halve mile vander stat
van daer si gelogiert waren
doen keerde die hert over side daer naren
buten weges in een dal
dart so scone was overal
een pleyn stont daer scone ende wijt
ende in midden tplein des seker sijt
stont i born scoen ende groet
die met ere beken vloet
nederwerd die sceen so claer
dat u niemen geseide dat waer
ende doen si dus den borne sagen
hebbensi gelaten dat jagen
want die hert was hem ontlopen
sine wisten waer hi was geslopen
opten borne sijn si comen
daer si wonder ane hebben vernomen
geen plein was groet ende wijt
die coninc dede ontbieden ter tijt
sijn here dat daer soude comen
dus werd daer die plaetse genomen
rechte wel te noemen vorwaer
die coninc wilde ontbieden daer
ende hem mergen optie fonteine
ende sijn volc oec al gemeine
met bliscapen sijn si daer geseten
ende hebben gedronken ende geten
met vrouden ende met groten spele
si spraken van dien borne vele
deen ten andren daer si saten
selc seide daer bi karitaten
dits die born der aventuren
want hine heeft engeen figuren
na andren borne dat sie ic wel
siet hoe sine aderen maken spel
ende drayen al om ende groyen
het scijnt dattie valle bloyen
die die fonteine werpet uut
dit seide daer selc overluut
hort wat andien born gelach
sone een man meer besach
so hi meer wonders sach daer an
hi gaf so menige varwe dan
van fierheiden van gedane
datter te merken wel was ane
een wonder diet gegronden soude
vander varuwen menichfoude
alse nu roet nu blau nu grone
nu blickende na gout scone
nu clarre dan gegoten tin
die menige varuwe die hi had in
en condic u niet gesecgen wale
een out ridder sprac dese tale
in allen dien sticken na die waerheit
datmen dicke wile heeft geseit
so es dit der aventuren borre
waer yemen diet bestaen dorre
ende den borne nopen wilde
beide met spere ende met scilde
wi souden wel vernemen sciere
vanden borne sine maniere
doen dese stonden om den borre
mettesen worden so werd in porre
die coninc dat hi wilde na dien
genen borne gaen besien
ende als hi opten borne quam
ende geen menigerhande verwe vernam
vraechdi daer sinen lieden
wat dat wonder mocht bedieden
doen spraken som die ridders daer
here dit donct ons over waer
die borre daer men af heeft geseit
hier vormaels grote selsenheit
alse datten niemen mochte nopen
hine waer van aventure in hopen
doe sprac die coninc tot hem nu
es enich ridder hier onder u
diene te nopen dar bestaen
dien salie heten sonder waen
cone ende oec vroem mede
ende ic geve hem al hier ter stede
vif hondert pont tjaers in renten
dus began men ginder perlementen
oft daer yeman so coene ware
die den borre dorst noden dare
metten scilde ende metten spere
daer ne was ridder int alt here
die dit dorste daer anegaen
doen sprac die coninc sonder waen
in sach so versaechde liede nie
alsic in dit here sye
dat onder u allen niemen en es
die dit bestaet nu sijt gewes
dat ic dit selve sal bestaen
doen spraker vele daertoe saen
dat hijs ontberen soude daer
maer hi die therte had sonder vaer
sprac in laets dor genen man
in sal den born nopen dan
die niemen nopen dar vorwaer
doen dedi hem wapenen saen daer naer
ende nam scilt om hals ende spere in hant
ende reet op genen bor faliant
ende staker in metten spere
met so groten wille ende gere
dat sijn speer ontwee brac
ende gaf enen vreseliken crac
ende thans daerna scoct dat inde
uten borre met geninde
ende daerna een mist scoet
uten borre so vreselijc groet
dat daeraf so donker ward
dat niemen en was vervard
want het was so donker na dien
dat niemen andren conde gesien
ende na desen sloech i donder
so eyselijc uten borre onder
dat daer selc in onmacht vel
doen quam daer i hagel fel
met groter druust soyende sere
datse noch vervarde mere
daer was menich die waende dat
dat hi meer quame vander stat
doen dese hagel was vergaen
begonst te clarne daerna saen
ende dweder werd doe herde scone
die ridders spraken doe na tgone
den coninc ane datmen van daer
vollijc want over waer
so eest hier ongehier nu bliven
menich ginc daer henen driven
ter zee werd daer si lagen voren
sine wilden nemmer sien no horen
die aventure vanden borre
dus werd die coninc oec in porre
ende voer met sinen lieden van daer
maer wel gewapent bleef hi daernaer
oft hem enige aventuren
anders daer mochten geburen
niet verre en was die coninc gereden
van deser wonderliker steden
sach hi vorwerd over side
waer dat een ridder reet tier tide
met enen cnape te woude werd
wat gelopen mocht sijn perd
dese ridder quam daer vander zee
ende desen was die coninc gevee
om siere moeder wille godweet
want hi haer dede groet leet
doen van monfort her zimoen
ingelant had in sijn doen
ende namaels alse die coninc werd
geweldich slans so moeste ter verd
dese ende ander rumen dlant
die hem te voren daden pant
maer sonderlinge over desen
so had sijn moeder gerne gewesen
ende hadde dicwile over dien
wesen gewroken had mogen gescien
den coninc claget sijt ontfermeleke
dat hi haer daer over wreke
nu sach die coninc den selven man
ende leide sinen mere daer an
te meer omdat hi dus vloe
ende oec om daventure toe
die hi vanden borre wachte
ende te hans den coninc gedachte
vanden ridders hier te voren
die siere moeder deden toren
doen sprac die coninc siedi niet
genen ridder die ginder vliet
hem willic volgen nu te hant
het es die alre meeste viant
dien ic nu levende weet
mettien hi na hem sporensleet
sijn ors met ere snelre verd
mettien daer in porre werd
menich man die volgede naer
maer die coninc was over waer
vele bat gereden dan si
ende ontreet hem allen daer bi
verre voren in geent wout
al ridende riep hi hout hout
keert u ridder gi sijt gevaen
oft set u hier ter were saen
ic ben die coninc ende hier allene
keert u wi selen hier gemene
josteren onder mi ende u
canic ic sal hier wreken nu
dat gi mire moeder hebt misdaen
die ander liet vaste henen gaen
ende antworde niet een word
ende reet vaste henen vord
ende sijn cnape vaste met
die coninc die oec niene let
hine sloech sijn ors metten sporen
na die gene die reden voren
es den genen so na gereden
dat hine herlangende daer ter steden
ende seide keert u dit es lachter
salic u steken moeten van achter
die gene reet wat hi mochte
want hi des niet en dochte
al hordi den coninc aldus spreken
dat hine van achter yet soude steken
want en ware niet siere eren
om dit reet hi sonder keren
daer dus die gene vore reet
ende die coninc ane hem versteet
dat hi en keert in gere maniere
reet hi so sere dat hine scicre
verhaelde ende neven hem reet
ende namene in sinen arm gereet
rechte tusscen hals ende hoeft
ende heeften vanden perde geloeft
daer hilten so vaste doe die coninc
daer hine metten arme bevinc
dat hine voerde enwege doe
onder sinen arme alsoe
tot daer die cnape hilt ter stede
den genen gegreep hi also mede
ende brachtse beide gevangen sciere
tot in dat here in deser maniere
ende doen hi onder there quam
ende men den ridder te hem nam
hadde die coninc so vaste gehouden
dat hem in den hals die vouden
ende vanden halseberge die ringen
ter meniger stat in gingen
oec was hi geduwet des geloeft
dat hi al dosech was int hoeft
entie cnape was optie doet
vanden douwene bliscap groet
was om dese selsine mere
al dat volc vanden here
ende seiden dusdaen aventuren
en mochte daer niemen geburen
noch oec niemen hebben gedaen
sonder die coninc dat was haer waen
die coninc ende mede alle die heren
dancten gode der groter eren
die hem daer gesciet es nu
den ridder beval hi secgic u
dalmenne dade in sekerhede
tot datmenne brachte mede
daer menne seker mochte laten
dus voerdene hene siere straten
cnapen i deel te lonnen ward
ende leiden inden steen ter vard
met starken yser gevetert wale
daer lach hi lange in die quale
tsinen onwille gevangen swaer
so dat hi starf van pinen daer
ende sinen cnape om dese treken
dede die coninc een oge uutsteken
ende lieten varen siere wege
aldus hadde die coninc daer den zege
daer hi sere bi was vertroest
om dat hi hoepte te sine verloest
vanden wonder der aventuren
die hem vanden borre geburen
die coninc die nu opbrac
met sinen here ende vord trac
neven die zee rechte henen
ende men houde daer vord altenen
thout dat op die zee stoet
menich man met groter spoet
velden thout dapperlike
daer liden soude die coninc rike
ende emmer alsi wege vonden
die van ouden tiden daer stonden
so wilde die coninc die besien
ofter yet wonders soude gescien
dus quamen si so verre vort
dat si enen luut hebben gehort
van enen vogele die riep sere
dat hem vereende menich here
ende die vogel vloech ter vaerd
vore hem aldaer te berge waerd
over ene grote oude strate
critende sere in droeven gelate
ende alsi vore was dan verre
quam hi weder zonder merre
meslaten droeflike sere
die coninc sprac god edel here
wat dit dieden mach gereet
dat dese vogel dus lude creet
ende op waerd vlieget ende nedercomet
ende onse here aldus begomet
ic waent enige sake doet
dit stac den coninc in sinen moet
herde vaste ende binnen dien
heeft die coninc den wech versien
daer die vogel boven vloech
doen in dien wech die coninc toech
quam die vogel na die dinc
gevlogen boven den coninc
ende vloech daerna echter op ward
doe sprac die coninc hier openbard
dese vogel wel datmen hem na
volge opwaerd alsict versta
laet ons hem volgen i lettelkijn
om te vernemen den wille sijn
dus sijn si gevolget naer
den vogel die strate opwaerd daer
tot op enen berch gereet
daer menich scone boem steet
van ouden tiden gewassen lanc
ene starke dicke eyken banc
stont daer onder die bome slecht
daer dat mos ginc over recht
voets dicke ofte meer
die vogel daer ic af seide eer
ginc daer sitten op enen boem
bi enen scilde dies hi nam goem
want doen die coninc op waerd sach
naden vogel hort wat hi plach
hi was gevlogen an den scilt
ende dien metten voeten hilt
ende wevedene ende creet sere
ende vloech henen vorwaerd mere
en wistemen waer die vogel bequam
doen die coninc dit vernam
en wisti wat dit mochte menen
dattie vogel vloech dus henen
doen hi den scilt had gewijst
gene scone stede menich prijst
ende was daer besien oec sere
want dat plein was min no mere
gescepen als oftmen daer sonderlingen
gehouden hadde groet gedingen
dat sitten was daer oec betast
oft noch waer geve ende vast
want het sceen wel over waer
dats leden was ccc jaer
ofte meer dat daer hadde gestaen
maer nochtan waest sonder waen
onder mos vast int gevoech
dits i wonder te secgene genoech
doe die vogel dus henen vloech
datten menigen wonderde genoech
sprac die coninc met gewilt
dat hier yemen nope den scilt
die daer hanget anden boem
elc merke ende nem goem
watter hem donken mach an
es hier enech so coene man
die hier nu dit dar bestaen
hens es sonder sake niet seit mijn waen
dat ons dese vogel hier gebrachte
es enich ridder die sine gedachte
ane desen scilt wille keren
dat hine nopen dor siere eren
ginder en was geen ridder so coene
dat hijt bestaen dorste te doene
ander warf sprac die coninc
salic moeten dese dinc
selve doen als ic dede ere
ten borre dats u allen onnere
noch vragic oft hier enich man
dit aneverden dar oft can
oft ic anegaet nu ter ure
here sprac daer ene dese aventure
en machse hier niemen bestaen
hi en si ridder sonder waen
so donct mi dat gijt selve selt doen
maer mocht een cnape sonder ocsoen
dese dinc hier ane gaen
gi vinter wel diet soude bestaen
ja antwerde doe die coninc
waer hier yemen die dese dinc
dorste bestaen dat secgic u
al waer hi cnape ic maecten nu
ridder ende gave hem goet ter stede
daer hi sijn ridderscap anteerde mede
doen sprac die gene coninc here
waric wel in mire were
gewapent ende op i ors goet
ende spere ende scilt   doen dit verstoet
die coninc dat hijs willech was
maect hine ridder saen na das
ende goetdene aldaer ter stede
ende gaf hem ors ende wapen mede
dus wapenden hem die gene daer
ende sat opt ors saen daer naer
ende scilt om hals ende spere in hant
ende helm in hoeft alsoe bewant
reet hi tgenen scilde ward
gelijc oft daer stoede gescard
een here ende hi daer in soude riden
also reet hi daer tien tiden
op genen scilt die dus hinc
ende staken ave na dese dinc
soe dat hi te stucken lach met allen
daer hi ter eerden quam gevallen
menich versaechdem daer van dien
ende waenden dat daer yet soude gescien
alst oec dede eer si scieden
want een bere quam onder die liede
lopende ende heefter iii verbeten
eer mens word mochte weten
hi maecte groet gerucht int here
doe quam die gene met sinen spere
die den scilt daer hadde doen breken
ende heeft den bere doet gesteken
dus es hem daventure saen
wel te sinen eren vergaen
die coninc logierde daer den nacht
met alle siere here cracht
tot anders dages wildire geduren
om te vinden meer aventuren
dat plein was scone groet ende wijt
ende grote bome van ouder tijt
stoeden daer omme menich een
so datter lostelec wesen sceen
des anders dages harde vroe
ginc die coninc allombe doc
genen plein ende wilt besien
ten inde van genen pleine van dien
so heeft hi een ander plein vernomen
dus began hi derwaerd gomen
met x ridders sonder waen
als hi int plein daer soude gaen
sach hi den vogel sitten daer
die daer vore maecte mesbaer
ende sat ende bicte op enen boem
met sinen becke des nam goem
die coninc ende mercte den vogel saen
dat hi daer nu was gestaen
bi enen helme vreselijc groet
daer een sweerd bi gerecht stoet
met ere ketene vast gebonden
ane den helm ten selven stonden
ende die helm hi was oec met
ane den boem wel vast geset
ende met ere ketene dus angeslagen
die gene die dat soude wagen
dat hi den helm soude winnen
hinc wis hoe anders beginnen
dan hi opten boem ga
entie ketenen ontwee sla
ofte die sate op een ors groet
ende een groet sweert had ter noet
hi mocht verlangen ende ave slaen
den helm ende tsweerd sonder waen
doen dit die coninc merken began
sprac hi genen ridders an
ende vraechden vanden genen
wat dit wonder mochte menen
haddic mijn ors hier ter stonde
ic soude proven oftic conde
den helm gewinnen nu
metten swaerde dat secgic u
te rade ward hi daer na saen
dat hi om sijn ors dede gaen
ende om sine wapen altemale
doen brac ute dese tale
in dat here ten selven stonden
vanden helme die waer vonden
ende van enen swaerde met
dat daer bi oec waer geset
om dit wonder te siene ane
so quam dat here daer vord ane
daer si den coninc hebben vernomen
die neuwe om dese dine ginc gomen
hoe hijt best mocht anegaen
dat hi den helm soude bestaen
so met steken so met slane
hier om pensdi sere ic wane
maer watmen seide oft watmen vraecht
hine ward hier af niet versaecht
doen des coninc ors daer quam
alse vollijc alse hijt vernam
wapendi hem met snelre vard
ende sat te hant op sijn pard
ende nam scilt ende spere beide
ende reet vord in gods geleide
ende wilde dit proeven metten spere
hi reet op tgene met groten gere
ende stac den helm dat hi clanc
ende verre van siere stat spranc
vandaer hi eersten was gestaen
maer die ketene sonder waen
daer hi ane was gebonden
hilten herte vaste tien stonden
ander werf den spere hi biet
maer en bescoet hem niet
want sijn spere brac ontwee
doen trac hi tsweerd min no mee
als oft hi vechten soude daer naer
den bome reet hi bat naer
daer die helm boven hinc
dien hi met sinen sweerde bevinc
so dat hi die ketene sloech
ende daerna den helm nederdroech
ende tsweerd met dat verstaet
dus verginc hem daer die daet
vanden helme ende vanden sweerde
dat daer menich te siene begeerde
doen die coninc dit hadde gevelt
swaerd ende helm daermen aftelt
nam hijt in sine hant daernaer
die groetheit wonderde menigen daer
vii voete was dit swaerd lanc
ende die helm in sinen omganc
was wel x palmen wijt
ende so verrostert des seker sijt
so datter vingers tswaerd dicke an lach
ende doemen tswaerd neuwe besach
ende dat roster ave dede
sachmen letteren daer gerede
daermen mede verstont na das
hoe lange dat gemaect was
daer stont ic meester rigaudijn
van wales smeetde dit sweerd fijn
int jaer ons heren wel gerede
cccc ende lxvi mede
dit swaerd was lanc ende groet
maer en was niegeren toe goet
om dat was verrosterd so sere
oec waest te lanc elken kere
ende die helm was oec so swaer
dat niemen en leeft nu vorwaer
diene in stride dragen mochte
menigerhande was coninc gedochte
wanen dit wonder mocht comen
men heeft des gelijcs selden vernomen
die coninc dede opten helm slaen
om te proeven hoet soude vergaen
so datmen gate daerin sloech
maer dan was geen ongevoech
datmen den helm mochte dorslaen
die so menich jaer sonder waen
in regen in snee had doe gehangen
hets wonder dat hijs es ontgangen
hine waer verrot ende tswaerd mede
dits ene der wondere selsenhede
die coninc die hier af was verdocht
hoe dit wonder waer toe brocht
hi wilde noch al omme gaen
oft hi yet meer mocht verstaen
oft vinden ander selsenhede
doen quam hi niet verre vander stede
daer hi ene grote veste vant
ene diepe gracht die was versant
doen dit die coninc hevet vonden
ginc hi daer in ten selven stonden
met een deel siere baroene
daer sach hi in na desen doene
dat scoenste proyeel van ouden dagen
daer niemen af horde gewagen
daer ginc omme een berch hoge
die daer op stont dat hi wel moge
gesien allomme ii milen verre
dat hem noch boem no berch ne werre
waerward dat hi hem bekere
hine sie dus verre ofte mere
hier op es die coninc geclommen
ende sach dwers ende sach allomme
in geent wout daert scone dede sien
doen sach hi daer besiden dien
genen vogel die noch creet
die coninc hier op die ogen sleet
ende siet waer hi sitten gaet
op enen boem die rechte staet
opt inde van genen proyeel scone
groet ende lanc was die gone
ende sere oud was die boem
vanden vogle nam doe goem
die coninc waer hi sitten ginc
doen hi dus mercte na die dinc
siet hi waer hi es geseten
op enen halsberch als wijt weten
die daer hinc ane dien boem
die coninc pinsde es dit een droem
datic heden heb bevonden
wie horde noyt secgen tot desen stonden
dat des gelijcs yet gesciede
al waerd gesciede arturs maysniede
oft arture selve oft waleweine
nochtan en waer dwonder niet cleine
dat hier ons nu es gesciet
mi en wondert nu oec niet
vanden wonderliken dingen
die ic vord hebbe horen bringen
vanden woude der avonturen
mi donct noch dier in wilde geduren
ende aventure wilde soeken
hi vonder hier in allen hoeken
waer yemen so coene nu
alst doen was dat secgic u
ende int wout dan wilde varen
hem souder hier genoech openbaren
want bi arturs tiden mede
waren wilde resen wrede
ende oec ongelovege liede
daer af quam groet ongediede
dat wonder maecte menichfoude
dat hem onthilt in desen woude
ende daeraf es noch wonder bleven
in desen woude hebbic beseven
anden borne ende anden scilt
ende anden helm dat sweerd hilt
ende an genen halsberge mede
die ginder hanct dits wonderlijchede
ende van desen scone prayerien
die van viiic jaren lien
dat si souden hebben gewesen
na dat wi int sweerd lesen
al waer nember wonders in dit woud
nochtan waerd te wonderne menichfout
doen die coninc dit had geseit
quam hi vanden berge gereit
ende dede opten boem clemmen saen
enen die daer heeft ontaen
den halseberch die daer was gebonden
met ere ketenen vast tien stonden
mer doen die ketene ontwee was
ontviel hem die halsberch na das
want hi was hem te swaer
ende selve viel hi daer naer
ende brac den hals dit was leet
den coninc ende menich die daer steet
seiden het dade die avonturen
vandien halseberch ter selver uren
want hadmen metten sweerde bestaen
er waer aldus nie vergaen
doen dit aldus gesciet was
ontbant hi den halseberch na das
want hi was over een gewonden
ende also vast te gader gebonden
met yserinen keten groet
doen hi ontbonden was albloet
ende menne ontwant oec na dien
om datmenne binnen wilde besien
want buten in ne genen dingen
noch van maelgen noch van ringen
en can men niet werden geware
so sere was hi verrosterd dare
ende so vaste hine dat an een
dat aldaer een yser sceen
maer datmen binnen daer ontwant
tselker stat so scone vant
ofte te hans waer gescuert
mi heeft wonder hoet geduert
heeft so lange ongerost
doen dese halseberch was ontlost
ende ontdaen ende ontploken
daer menige maelge af was te broken
eermenne daer ontdoen conste
want alse men dat verroste begonste
tontone so braken daer die ringe
int vergaderen sonderlinge
nochtan was hi ontaen daer doe
dat hi te gader bleef alsoe
dese halseberch was groet ende stranc
ende swaer ende harde lanc
en was niemen int lant here
hine sloyde hem ii voete oft mere
daertoe was hi oec so swaer
dat lettel yement int here was daer
diene yet verre had gedragen
die maelgen die daer ane lagen
waren vingeren groet
daer dene in die ander sloet
waren si geset so na
datter een stro niet tuscen ga
hier af wonderde menigen man
hoe yemen mocht den halseberch an
gedragen om dat hi was so ongemicke
ende so lanc ende soe dicke
hi was oec lanc tiendalven voet
het mocht wel sijn i ridder goet
die selken halseberch ane droech
al waest dat selc man versloech
vele lieden ende brachte ondere
dat en donct mi geen wondere
die coninc en wiste in gere manieren
wat hi hier af mochte visieren
maer den scilt ende helm ende swerd
ende den halseberch dedi ter verd
lecgen op ene kerre vor waer
ende voret henen al van daer
oec wilden some secgen dat
dattet waer een berchstat
ende dat daer bi ouden wilen
liede woenden sonder gilen
som seidense dat wilen ere
ridders die waren van groter were
in tenten waren met haren joncfrouwen
ende alsi dan daer yemen anscouwen
moesti vechten jegen heme
want dese stat alsict verneme
was daer toe gemaect ende anders niet
wantmen hier verre enen siet
na desen wonder na desen done
trac die coninc vord na tgone
weder neder optie zee
daer sijns valxs lach noch mee
die den wech holpen maken
soudic vertellen al die zaken
die den here gesciede daer
gi sout secgen en waer niet waer
daerom latix vele bliven
ende sal u cortelike bescriven
dwonder dies hi vele vant
eer hi quam te gales ant lant
van sconen bergen van sconen valeyen
van sconen pleynen daert goet es meyen
van sconen straten ende van holen
daer menich wel in mochte verdolen
van vogelen van selsenre manieren
van sconen van leliken dieren
die u dit al wilde versecgen
hine cont met cleinre dinc verlecgen
want het soude nu verlingen
eer ict te hoefde conde gebringen
daerom latic varen die word
ende secge vanden coninc vord
die vaste voer neven die zee
met sinen here min no mee
alse een man die spelen vard
hine voer gene grote dachvard
want drie milen ofte vire
dat was altoes sine maniere
maer hi waer wel vorder gevaren
en had gedaen dwonder twaren
dat hi ember wilde besien
als hi yegeren quam in dien
dus lach hi iii weken int wout
daermen hem brochte menichfout
alle dage sine spise naer
die sie verteerden over waer
dit coste den coninc groten scat
want geen huus stont bi dat
in xxx milen na gehende
sone deet oec ten andren ende
daerwaerd dat si wilden varen
maer daer over der zee baren
was men ute gales gevaren saen
ten beiden inden sonder waen
ende om dit te maken los
so dede den coninc houwen den bos
optie zee aldorentore
ende enen wech maken daer vore
om datmen daer varen soude ende riden
die waloyse wachten tallen tiden
dat si daer nember en sculen twaren
alsi te lande verjaecht waren
dit sijn die dinge ende die saken
daer om hi den wech dede maken
altenen treckende aldus vord
als gi mi nu secgen hord
soe trac die coninc emmer toe
eens morgens in weet hoe
dat geviel dat hi woude
feeste houde in genen woude
dit was in ene scone valeye
recht omtrent half meye
dat hi daer hilt so grote feeste
alse daer men af telt memge jeeste
dat enech coninc houden mochte
van daer men so verre spise brochte
men at met bliden sinne ende dranc
men noteerde daer ende sanc
men vedelde ende tambuerde mede
men trompte daer in menige stede
si hadden spel ende feeste
so dat van desen groten oreeste
dwoud daer verdonderen dochte
na den eten selc daer sochte
heymelijc stede buten den here
om dat hi wille had ende gere
te slapen om dat hi dronken was
om dese sake quam i na das
die om dit was verre gegaen
ende quam in ene hagedochte saen
die was utermaten scone
doe ginc licgen daer na tgone
die gene slapen in dat hol
ende sliep daer sinen slaep niet vol
alst daer vespertijt ginc naken
so werd die gene daer in waken
doen hi besach waer hi was
begonde hem te vercomen na das
ende daer hi stont den hole daer vore
quam daer ute die beste gore
die hi roec in meniger stont
dit liep hi ende dede den coninc cont
die sciere daerwaerd es gegaen
want en waes met verre gestaen
van daer die etentijt was gehouden
menich ginc met diet sien woude
ende alse die coninc quam daer vore
ende geroec den goeden gore
hads hem wonder harde groet
daer na hi sinen cnapen geboet
dat si tortisen hem bringen ane
om daer met int hol te gane
want daer binnen wel donker sceen
die cnapen brachten over een
gene tortisen bernende claer
daer men int hol met ginc daernaer
si hadden haer wapen an gedaen
eer si int hol wilden gaen
op aventure wat sal gescien
oft si enich wonder mochten sien
ende alsi quamen verre binnen
vonden si daer in allen sinnen
grote scinkele grote bene
arm scenen rebben gemene
ende hersenbecken also groet
dat sceen wel wijt derdehalven voet
dit was met crude aldoretout
ende begaet ende so gebout
dat goerde daer no min no mee
oft balseme waer met aloe
men vant daer die scinkele lanc
wel vier voete sonder wanc
ende selke arm rebbe mede
vierdalven voet wel gerede
dat hol was utermaten rene
binnen gepaveit met blawen stene
ende wel gemoert alom ende boven
so datment men wel mach loven
het was so vast in allen sinnen
datter ane en was geen winnen
ridders cnapen ende baroene
wonderde sere van desen doene
daer pensde menich in sier gedochte
wanen dat wonder comen mochte
selc wilde secgen dat over waer
dese bene hadden gelegen daer
van dat artur daer over quam
doen hem mordrect sijn wijf nam
doe hi luciuse had verslagen
als wi in die derde pertie gewagen
dit willense secgen dat hi daer lande
doen hem mordret dede die scande
dat hine daer te wige bestoet
ende dat hi daer die ridders goet
die daer bleven in den strijt
lecgen dede des seker sijt
weder het gesciede sone dede
daer af en wetic gene waerhede
oft wiet maecte oft waent quam
dat es dat ic noyt vernam
anders dan selke doen verstaen
dat bi arturs tiden was gedaen
ende som wildense secgen overwaer
dattie wapen diemen vant daer
scilt ende helm ende swaerd oec mede
ende halsberch arturs was gerede
ende datten oec in die hagedochte
sijn suster met enen scepe brochte
wantmen hier vore seit van desen
doen die strijt hadde gewesen
daer mordret in bleef doet
dat hi doe ginc in enen boet
want hi ter doet gewont was
alsict daer vore van hem las
ende om dit voer hi na desen
in een eylant om genesen
ende noyt sint vernamen van hem niet
dus secgense dat hi hier versciet
ende in desen hagedochte diere
ward geleit in deser maniere
doen dit wonder wel hadde besien
die coninc trac hi vorwaerd mettien
met sinen here al dat hi mochte
dien wech dien hi gaerne volbrochte
haddi bi dien inde doen comen
eer hi ten inde quam dede gomen
die coninc eer hi mochte belagen
die slote soe dat hi sonder versagen
in haer lant comen mochte
hier binnen i die boetscap brachte
dat haer here pierleward
comen waren optie vard
alse te stridene jegen den coninc
om dese sake men wapenen ginc
int here met groter geluut
want si trocken ten woude uut
besiden der zee tenen velde
daer dedense slaen haer getelde
omdat dit velt was scone ende wijt
wildense daer hem leveren strijt
maer die galoyse die dit vernamen
trocken op enen berch te samen
ende en wilde te velde niet comen
alse die coninc dit heeft vernomen
trac hi met sinen volke vort
tote onder des berges bort
doen dit sagen die galoyse
daden si den ingelscen groten nose
met haren scarpen gaveloten
die si daer doe nederwaerd scoten
entie ingelsce scoten op ward
maer niet snel en was die vard
van haren scoten dat wet wel
jegen der galoyse die nederwaerd vel
dus duerdense daer ene lange stont
so datter menich werd gewont
van den ingelscen te desen dingen
eer si achterwaerd van daer gingen
int leste moestense achter tien
ende der galose scoten vlien
want i scote dat verstaet
die van boven nederwaerd gaet
quets te meer al ongelogen
dan x die opwaerd vlogen
want eer die scoten boven quamen
verloren si haer macht te samen
om dit moestense wiken daer
nochtan wet dat overwaer
al wekense dus dat si oec daden
den galoysen grote scaden
deen taende den andren daren
gelijc datmen speelt ter baren
die van beneden reden opward
dan quamen dander metter vard
ende liepen neder den berch saen
ende hebbense aldus wederstaen
dus streden si so onder tiden
dat dus there in beiden siden
toe quam slaende met snelder vard
daer maecten sonderlingen enen scard
die ingelsce onder die galoyse
ende daden hem so grote noyse
dat si dan weder moesten keren
op haren berch met groter onneren
dus haddense daer menigen strijt
daer in verloren so menigen tijt
die galoyse ende scade namen
ende so menigen tijt die sticken quamen
dattie ingelsce hadden die scade
om dese dinge werd te rade
die coninc dat hi wilde nu
den berch belicgen secgic u
met sinen here alom so verre
dat hem daeraf niene werre
al scieten si daer neder ward
dus bleef hi licgende daer gescard
ende wildense verhongeren nu ter stont
opten berch dat si u cont
dus bleef die coninc met sinen here
licgende daer in die were
doen dus hadde gelegen lange
die coninc quamen in bedwange
die galoyse want haer spise
gebrac hem in alre wise
doen pensden si daer enen raet
dat si smergens vor die dageraet
met hare battaelgen nedergaen
ende opt deen inde there bestaen
ende dorbreken ende dorstriken
dit dadense smergens wel tiliken
heymelike sijn si dus comen
maer die gene hebbent vernomen
die de sciltwachte daden
nu hadden die ingelsce hem beraden
over welke side dat si af gingen
dat over dander side na dien dingen
dingelsce souden den berch op gaen
ende daer si vore quamen saen
souden blasen met haren horne
ende geluut maken om hem te horne
die bander side waren gelegen
dan souden siere van achter plegen
ende den berch van achter winnen
doen dus die gene dat bekinnen
die sciltwachte daden tsamen
dattie galoyse nederwaerd quamen
bliesen si met haren hornen soc
ende maecten geluut mede dat doe
aldat here werd in rore
ende sloegen optie gene vore
ende die den berch hadden belaget
van achter quamen daer op gejaget
ende bestondense van achter alsoe
dies worden die galoyse onvroe
want van vore met haesten groet
aldat here ten galoysen scoet
ende hebbense van vore so bestaen
dat sijs niet en mogen ontgaen
want sine mochten niet achterwaerd
ende over die side waest so bewaerd
datsi nieweren mochten ontvlien
alse dit die galoyse sien
settensi hem daer sere ter were
ende daden scade ins coninc here
harde groet eersi onder gingen
pierlewaerd die al dese dingen
toe brachte in allen kere
ende waende in gales bliven here
mochti den coninc wederstaen
hi bleef in den strijt gevaen
ende onder geslagen sine baniere
hi werd den coninc geleverd sciere
diene daerna onthoefden dede
vele ander ridders mede
worden in den strijt gevaen
lettel goed esser daer ontgaen
sine worden gevaen oft bleven doet
doen dit dat lantvolc verstoet
gaeft hem op den coninc al
dat onlange geduren sal
want alse die coninc es van daer
en gavense om hem niet i haer
dus heeft die coninc den strijt verwonnen
entie lande sijn an hem geronnen
ende hebbene over here ontfaen
die ridders som liet hi gaen
die hi hadde gevaen te stride
som oec hilt hise bander side
te gisele ende gevaen alsoe
om datmen sijn gelof voldoe
te desen stride gesciede scade
in beiden siden ende oec dade
gescieden daer van prise groet
ic weet wel datter sloech te doet
die coninc edeward van ingelant
meer dan xx metter hant
soe dede oec die galoys pierleward
eer hi daer gevangen ward
versloech hi der ingelsce in dat spel
meer dan x dat wetic wel
ander waren daer oec mede
die daer daden manlijchede
van beide side herde groet
die coninc edeward ende sijn genoet
doen si die dinge hadden bestelt
vanden galoisen daer men af telt
voer hi thuswaerd also saen
ende heeft enen anderen pat bestaen
dan daer hi daerwaerd mede was comen
want sine liede bebbent benomen
dat hi dore twout en vare niet
omdat si dochten mere verdriet
te hebbene ende oec mescien
om die dinc die si gesien
hadden daer int wout te voren
dus hebbensi om dit vercoren
enen anderen wech op dander side
des waren daer die menege blide
op desen wech so hadde oec strijt
die coninc want ter selver tijt
dattie galoyse striden quamen
jegen den coninc soe dede versamen
die coninc van irlant oec een here
om ingelant te doen dere
die wile dattie coninc strede
jegen die galoise so waendi mede
trecken in ingelant sonder were
ende doen die coninc met sinen here
van irlant in ingelant was getogen
so quam jegen hem wel vermogen
die coninc van ingelant welgereet
ende alsoe die ander bestreet
met so stouten moede sonder waen
dat hise sciere onder heeft gedaen
ende die coninc van irlant vloe
vaste te sinen scepe waerd doe
ende al sijn volc dat conde ontgaen
vloe te scepe waerd sonder waen
ende dander die daer achter bleven
hebben alle verloren dleven
dus wan die coninc den strijt daer
ende voer te lonnen waerd daer naer
daer hi wel was ontfaen
van alden volke sonder waen
omdat hi verwonnen had den strijt
jegen die galoyse te selver tijt
ende jeden die van irlant mede
hier ombe pleyden sere die stede
ende waren blide ende dancten sere
ende sprongen en songen daer sijn ere
dus festeerden si den coninc
lange stont na dese dinc
bleef die coninc in paise doe
tot dat orloge van vlaendren toe
comen sal daer seldi verstaen
van hem noch meer sonder waen
maer ander dinge daer vore gaen
die gi hier nu selt verstaen
onlancs na desen tiden mede
soe quam op die onvrede
van philipse van vrancrike
ende vanden grave die gelike
van vlaendren daer men tuscen ginc
maer yelanc so meer verwar die dinc
daer was menich perlement gedaen
dat lettel besloet sonder waen
die coninc bemaende den grave mede
tsinen rade te comen dies niene dede
enewerf anderwerf ende oec mere
maer die grave dochte sere
loesheit ende verraetnesse met
ende dit heeft hem dat comen belet
dus was langen stont vorwaer
gedinget eert te stride quam daer
die hertoge jan was te perlemente
daermen handelde dese atente
maer hine wils hem niet sere
nemen ane in genen kere
want hi sage eer dorloge nu
dan den pays dat secgic u
om dattie grave hier vore dede
den hertoge ongetrouwichede
daer ic vanden lande van limborch las
daer hijs jegen den hertoge was
nochtan die hertoge had siere dochter
daerom deet hem vele tonsochter
om dit sone sprac hi te payse niet
ende daerom hijt gewerden liet
nochtan hordic selve op ene stont
daer hem an spraken mont jegen mont
die here van valkenborch ende mede
die here van kuec die seiden bede
here en leeft nu engeen man
die dit bat op genemen can
noch gepaisen tusscen den coninc
enten grave in ware dinc
dus hordic dat hi aldus seide
tot desen heren alle beide
laet noch verwerren meer die dinc
mochtic sien comen dien coninc
te stride jegen den graven gi
in namer engeen goet bi
want ic segt u sonder waen
al waric metten enen voet gestaen
in hemelrike ic trocken uut
om te comene wet over luut
daer si beiden souden striden
doen vraechdense hem in dien tiden
wat hi daer mede meende nu
ghi heren seit hi ic secgt u
ic soude daer niet te stride varen
ende besiden houden met mire scaren
ende alsi striden souden gaen
soudic daer tusscen beiden slaen
ende die dan niet dade minen wille
hem soudic deren lude ende stille
dus mochte welgevallen daer
dat icker an winnen soude vorwaer
meer goets in perlementen
dan mijn lant i jaer soude renten
ende om dese sake sonder waen
latic die werringe vort gaen
ende en wils mi niet bewinden
vore dat ic sie hoet sal inden
in desen tiden was in ingelant
een groet tempeest van hagel becant
omtrent duren dat bisdom
daer worden ontwee geslagen som
die huse vanden hagelstene
si waren oec groet int gemene
alse i duvency gereet
si daden oec menigen minsce leet
bi wijnceester op ene mile
werd man ende pard optie wile
met enen dondere doet geslagen
tere ander stat so was i wagen
ende man ende pard oec daer naer
enwech gedregen men wiste waer
datmer noyt sint af vernam
warwaerd dat hi henen bequam
in desen tiden gesciede i wonder
in gascoengenlant besonder
daer ward doe i kint geboren
dat ii ansichten hadde voren
ende ii buke dat verstaet
maer ii voete daert op gaet
ende ii hande sone had dit beide
ende alse deen at so wilde gereide
dander drinken of anders yet
dicke wile so es hem gesciet
alse deen weende dat dander loech
dit wonder ende ander gevoech
sachmen genen wonder doen
dese selsenheit die heeft geploen
deen daer jegen dander driven
diene conde u niemen bescriven
het hadde vorme na wijf na man
daert af genoechte oec gewan
deen speelde metten andren daer
gelijc oft si twee waren vorwaer
maer wel conden si gebruken niet
nochtan dicke daer men toe siet
pijnden sijs hem ter meniger tijt
ende sceen dat siere in hadden delijt
te parijs was oec gesint den coninc
philipse een wonderlike dinc
dit sagic selve oec metten ogen
daer ment soude den coninc togen
man ende wijf toende ment daer
die cume lanc waren vorwaer
anderhalven voet dat segic u
ende si waren van haer ru
gelijc ouden lieden an haer lede
alle gescepnesse haddense bede
gelijc dat pleget wijf ende man
so sere subtiel dat ic ne can
u niet geliken en gene figure
daer ik u dese jegen feiture
in cantgeliken genen dingen
van siere subtijlheid sonderlinge
hande voete arme bene
waren so cleine int gemene
dat yegewelke in sijn gedochte
daer af wale wonderen mochte
in aelmaengen gesciede tempeest
daer die wijngaerd af werd gevreest
want om sint jans misse so vel
een hagel die was so fel
dat hi den wijngaerd in sijn bloyen
so sloech dat hi niet conde groyen
ende verloren bleef alsoe
dies was men opten rijn onvroe
ende dier tijt quam oec daer na
vanden wine alsict versta
rechte in dat ander jaer
die coninc edeward quam vorwaer
uten woude daer ic af seide
daer hi sach die wonderlijcheide
so was in brabant bliscap groet
over al die genoet
met jostierspele met andren dingen
die hertoge oec sonderlingen
dede spele maken harentare
om vrouwen om joncfrouwen openbare
want al die hi conde viseren
daer hi haers willen met conde anteren
ende om sinen wille te vorderne met
dit dede hi oec al ongelet
hierom viseerde hi menige dinc
die hem dicke met eren verginc
ende daer hi prijs oec bejagede
selden hi yeweren iet lange dagede
en hadde te brusele gewesen
ende daer was hi oec in desen
dat menne wiste waer hi was
dit was sijn doen i stuk na das
sint dattie strijt te woronc gevel
so dedi selden yewent el
dan hi jostierspel antierde
oft met vrouwen was of tornierde
in desen tiden hebbic vernomen
so was oec een spel genomen
ten baren daer menich man
vergaderde die ic niene can
genomen bi haren namen wel
die hertoge had genomen dit spel
waerom hijt nam weetmen wale
dies en makic hier geen tale
maer om vrouwen wille waest genomen
ende alse die dach bi was comen
daer op dat spel soude wesen
soo heeft die hertoge uut gelesen
die hi hebben wilde allene
die vromste entie beste gemene
jonge liede ende valiant
daer dedi elken maken te hant
ronde clocken tot x wale
ende dese wildi dat tenen male
altoes met hem beiden souden
alsi te spelewaerd varen souden
te brusele waren vergadert dese
metten hertoge daer ic af lese
vandaer vorense te baren waerd
met scoenre geselscap ter vaerd
ende onderwegen si visieren
hoe si tspel selen antieren
ende alsi tspel hebben onder gedaen
wat si daer na selen bestaen
hiertoe was elc besworen
vanden hertoge hier te voren
maer dit was geviseert om niet
dingen te viseerne eerse gesciet
ende dat dan staet in aventuren spele
die dingen bliven achter vele
so deden oec dit alsict versta
als gi horen selt hier na
dus es die hertoge ten baren comen
daer dit spel was genomen
ende die ridders wel vermogen
waren te velde uut getogen
entie banen gemaect waren
daer si haer spel souden baren
entie vrouwen entie joncfrouwen
die daer waren comen tspel beschouwen
waren daer geordineert na dien
dat sijt al wel mochten besien
wiet daer wel of qualijc dade
dit was al beset met vorrade
alst aldus was geordineert
ende die ridders waren geordineert
welc jegen anderen josteren soude
met groter bliscap met groter vroude
so heeft die hertoge daer vernomen
van enen ridder die daer was comen
dese ridder was geprijst so sere
dat niemen en dorste in genen kere
van hem allen die daer waren
jegen hem ene joeste varen
so goet joestere hiet die man
dit quam vore den hertoge jan
die te hans daer over sende
ende ontboet dat hi met genende
jegen hem josteren wilde
metten spere ende metten scilde
die ridder ontbloet weder saen
dat hijs niet en wilde bestaen
want hi ware sijn overhere
ende het mochten gaen an sijn ere
mesquame den hertoge enige dinge
vander joesten onderlinge
om dit so bat hi utermaten
den hertoge dat hijs hem wilde verlaten
die hertoge geloefden doe nadien
wat hem daeraf mochte mescien
dat wildi dat vergeten ware
ende nemmermeer oec hier nare
sone willic dats u vermaent werde
des gevic u gewaregen verde
bi ridderscape ende bi eede
dus heeft hi op dit gelede
die joesten jegen den hertoge ontfaen
dat hi node heeft gedaen
nu hebben si beide speren in hant
die hertoge jan van brabant
reet vaste te genen ward
entie gene weder met snelre vard
ende int vergaderen van hem daer
gesciede dmeeste ongeval vorwaer
daer men nie af horde spreken
want die gene heeft gesteken
met sinen spere an die hant
den hertoge so dat brac te hant
die litsen daer met was gebonden
die manicle daer in ginc ter stonden
dat spere tusscen in den arm
tot inde muus daer al warm
dbloet ute quam geronnen
ende te hant sine gedane begonnen
te verwandelne op ter stat
sine liede scote te hem na dat
ende droegene vanden velde daer
maer onlange leefdi vorwaer
daerna hine starf dat verstaet
ende oec vergaf hi dese mesdaet
den ridder diet hem had gedaen
ende tspel bleef oec sonder waen
entie bliscap van te voren
werd verwandelt in rouwen in toren
dus bleef die hertogen te baren doet
dat scade was ende jammer groet
dat so goeden ridder so starf
die so menige ere verwarf
in striden ende in orlogen
haddi noch geleven mogen
alsoe alse hi wel mochte
so wetic wel dat ne dochte
geen prinse die leeft nu
hem geliken dat secgic u
sine liede ende sine cnapen mede
die dreven grote serichede
ende begadene na sine doet
ende brachtene met rouwen groet
te brucele binnen dat verstaet
daer menich jegen hem ute gaet
die siere doet droeve was
hets recht want altoes vor das
brussele eerde ende minde
vor al die stede die hi kinde
omdat dit so droveden si te mere
papen clerke met groter ere
hebben si den hertoge der ontfaen
ende met processien sonder waen
voerdemen ten minder broeder waerd
daer hi te licgene hadde begaerd
ende gaf hem sine sepulture daer
in midden den coer vorden outaer
xli jaer was hi wel out
doen hi gout der doet haer scout
doen senden die van brabant saen
in ingelant om janne sonder waen
des hertogen sone dat hi quame
ende hi brabant in hant name
dese jan hadde te wive ontfaen
des coninc dochter hebbic verstaen
edeward van ingelant
binnen desen sloech die te hant
mijn her godevard tshertogen broeder
ende wilde slands sijn behoeder
maer die te voren wel hadden gewesen
metten broeder verdreeft hi na desen
uten lande ende nam haer goet
vele dinge die ic niene moet
vertrecken werd in brabant geanteert
maer int leste werd dit gekeert
van den andren hertoge jan
ende hier af bleef hi gehaet vordan
van sinen oem heren godeverden
omdat hi hem niet liet gewerden
so was heymelijc onder hem i nijt
dit latic nu aldus ter tijt
bliven ende sal u secgen vord
dinge die ter jeesten behord
in desen tiden dat verstaet
so nam die grave van vlaenderen raet
anden coninc van ingelant
ende worden beide daer een hant
omdat si wilden wederstaen
den coninc van vrancrike sonder waen
te gader hebbense dit gesworen
dat om verdriet noch om toren
niet en selen achterlaten
dat den andren mach staen te baten
om dit sende sinen scat uut
die coninc van ingelant over luut
in brabant in aelmaengen in hollant
tot allen ridderen diemen vant
die hem dienen wil om scat
ende elken soudi oec na dat
also vele alse hi was werd
na die groetheit dat hi verteert
des graven sone van hollant
die gehuwet werd in ingelant
ane coninc dochter edeward
die om dit te meer ruward
waende hebben anden grave
van hollant daer ic nu spreke ave
ende sende hem penninge ende scat
daer hem die grave gelovede om dat
te hulpen jegen philipse den coninc
dies hi sint al ave ginc
den coninc van ingelant sonder waen
ende verbant hem al heymelijk saen
metten coninc van vrancrike
maer dit vernam doe haestelike
die coninc van ingelant die om dat
den grave dit ontboet ter stat
dat hi gevaen soude sinen sone
houden hine dade dat gone
dat hi hem had geloeft daer vord
doen dese boetscap die grave hord
ontboet hi den coninc saen
doe dat hi wille sonder waen
met sine sone om dat verdriet
sone sta ic u in staden niet
dit liet die coninc den sone verstaen
ende seide hoe hi hadde ontfaen
sine penninge ende hem afginge
ende hem ontboet dus dese dinge
dat ic met u dade minen wille
hem ne roec nu siet oftic stille
minen wille gecrigen can
van uwen vader seldijs mi dan
weten enigen ondanc
here eest u hier ane belanc
so versta ic dat ic sta tuwen wille
van mijns vader halven wille lude ende stille
ende dat hem en roec wat gi mi doet
here gi sijt dies herde vroet
doet dat gijt wilt in saels niet anden
want ic sta in uwen handen
hier af also als wijt vernamen
wiltmen secgen dat irst quamen
die saken toe dat quam ter doet
die grave van hollant ende in die noet
ende dattie coninc oec heymelike
dit dede bedriven ende wiselike
soe datmens niet soude verstaen
dat hire hulpe toe had gedaen
ander secgen dat om i vrouwe quam
datmen hem sijn leven nam
daer hi met soude hebben te doene
die wijf was i van sinen baroene
ende datten diegene daerom lagen
leiden van der stont alle dagen
noch seitmen ander in hollant
daer ic oec bescreven af vant
datne hollanders oec aldaer
secgent ende houdent over waer
ende dat salic u hier ontbinden
also alsijt selve bekinden
dit maken ons die hollanders cont
dat op i sent jans avont
die grave florens had genomen
enen dach daer souden comen
die here van sulen entie sine
entie here van amestel in scine
waren onderlinge in veeden
dit wilde die grave paysen ende vreden
ende dede daer oec so vele toe
dattie pays ginc vorwerd alsoe
dattie grave gaf iiiic pont
den here van hamestel optie stont
te hulpen tsiere soenen daer
herman van worden over waer
ende van velsen geraert
waren hier mede wel bewaerd
daer dese dinge gesciede alsoe
doe dit gedaen was so ginc doe
die grave eten binnen utrecht
ende doen hi geten hadde recht
gingen diene wilden vaen
buten utrecht heymelijc saen
ende leiden hem dus lagen daer
bider vecht lach ene daer naer
so lager vord twee te lande
doen dit gedaen was quam te hande
die here van hamestel vor hem gegaen
ende bat hem dat hi op soude staen
ende laet ons varen uter stat
betten die grave stont op na dat
ende haestem mede in die vard
ende sat op i teldende pard
ende reet aldus uter stede
daer volgeden hem si achte mede
van sinen cnapen also saen
die here van hamestel sonder waen
ende herman van worden ende geraerd
van velsen waren in dese uutvaerd
doen herman dies die waerheit vernam
dat hi biden lagen quam
reet hi anden grave valiant
die enen sparwaerd had opdie hant
ende sprac hem an al openbare
laet gaen grave den sparware
al lachgende hi antworde gaf
herman doet u hant af
ende laet minen vogel staen
grave seit hi gi sijt gevaen
herman seit hi gi donct mi sot
houdi met mi aldus u spot
nenic grave so geve mi god ere
gine siet hollant nembermere
doen stac hi dor den breidel daer
sinen arm doe quam daer naer
geraerd van velsen ende wilden slaen
met enen sweerde ende doen saen
maer dat benam hem harman
hi wildem meer pinen doen an
ende woude bat colen sinen moet
om dit benam hi hem daer die doet
dus vordine henen daer hi woude
die here van amestel quam also houde
ende sprac of hijs en wiste niet
herman wat hebdi hier bespiet
here dat ic u lange heb geseit
nu mogedi ende ic onse leit
op hem wreken tonsen wille
die grave sweech doe herde stille
ende werd bevaen met rouwen groet
hi pensde wel hi waer doet
te meuden vorden sine vordane
daer sprac herman den grave ane
her grave seit hi gedinct u iet
wat hier vormaels es gesciet
vii jaer hildi gevaen
den here van amestel oec sonder waen
haddi nu mijns goeds verdreven
maer dat gi janne namet dleven
geraerds neve van velsen hier voren
dat sal doen die meeste toren
herman sprac die grave saen
dat ic hem dede thoeft af slaen
dat was om dat hi overdaet dede
hi sloech enen doet binnen vrede
te leiden vor mijns rechters ogen
die rechter moest oec gedogen
die van hem ene wonde ontfinc
had u wonder datmenne vinc
ende daer over recht alst sculdich was
herman dat ic u verdreef vor das
gi wet wel gi hads verdient
gi street op mi ende op mine vrient
ende woud mi quetsen entie mine
om dat dedic u die pine
die here van amestel wilde oec verslaen
mine liede ende mede vaen
doen werd hi selve gevaen int inde
maer in leiden in genen ellinde
maer ic hilten hoveschelike
ende al dit hebbic vriendelike
jegen u allen gebetert hier voren
swijcht wine willens nember horen
doe daden sine spannen saen
in yser vaste sonder waen
daer lach hi dus dien nacht also
tnachs quam hem een evel toe
dat men dlancevel noemt
daer hi sere af ondercoemt
hieraf dreef hi pine so groet
datmen ontspien dor die noet
des ander dages alsi souden eten
botre ende broet wildijt weten
was hem daer te voren bracht
broeder peter die wel bedacht
was vandes graven doene
sijn biechter was oec die gone
hi quam oec des ander dages daer
doen bat die grave herman daer naer
oft hi sine biechte most spreken
daer werd hem sijn biechtere saen ontsteken
ende van hem i wech gejaget
om dit werd te meer versaget
die grave ende bleef in rouwen groet
ende in vresen vander doet
echt sprac hi herman doet mi verstaen
magic met enigen goede ontgaen
neen ghi sprac herman
ghi moet sterven doe brachti an
den grave vor ogen enen brief
besiet dese zegel dit ongerief
en hebbic allene niet beraden
dese sele sijn delechtech uwer scaden
dit mestroest den grave noch mere
enen cnape riep doe herman sere
ganc ende doe gemac den grave
wasch hem sijn hoeft met gerste cave
soutu dan sijn haer wel wriven
so datter die lemen vast in cliven
ende gordene dan mettere linen
ende laten dogen discepline
ende dese bloc soude sijn orcossen wesen
dus sal hi van siere siecheit genesen
daer hi af es in dole nu
dus moeste die gene dat secgic u
den grave begaven oec daer naer
al waest hem te doene swaer
in desen verdriete in deser armoeden
lach florens die grave in hoeden
van hem allen sonder scouwen
twee nachte ende meer in groten rouwen
die vriesen die dit hebben vernomen
ende over dwater som sijn comen
om den grave te lossen dare
des werd herman sciere geware
ende sprac gi heren wats u raet
mi donct dat hier gescepen staet
bliven wi langer wi sijn verloren
op dit huus ic segtu te voren
want hier comen onse viande
beide te water ende te lande
mi donct wesen die beste raet
die den meester die hier staet
voren haestelijc tere ander stede
daer wi mogen sine lede
binden ende pinen dat verstaet
dit dochte hem allen een goet raet
ende bondene vaste metter spoet
op i part dat was bore goet
oec seidemen dat si die vinger sine
opspleten tot siere ander pine
op aventure oft hi ontbonde
dat hire genen troest ane vonde
ende enen grawen roc dedense hem an
dus voerdense wech den edelen man
nu hord vanden vriesen vord
daer was i onder hebbic gehord
die clais die grobbere was geheten
ende was een cnape wel vermeten
ende dese had oec des graven cleder
ende daerom waest hen vele te leder
hi sprac den vriesen aldus ane
mi donct dat beste na minen verstane
dat wi die wegen belecgen saen
dan dat wi thus vore bestaen
want si selen den grave tere ander stat
voren ende daer mogen wi te bat
opten wech den grave gewinnen
dan van den huse beleiden wise daer binnen
dus daden si daer sinen raet
ende onlancs daer na dat verstaet
brachten si den grave aldare
so dats die gene worden geware
doen sprac i vriese ende was blide
gi heren sta wi op met nide
ende laet ons teken nu geven
onsen vrienden ende onsen neven
want onse here die comt ginder
si daden teken meer ende minder
ende scoten op met hare scare
des werd herman oec geware
ende seide gi heren nu siet
ginder comt op ons i michel diet
het sijn viande na minen wane
si hebben wille ons te bestane
wine connen den grave niwer bringen
hi moet al hier voresingen
nu sprac hets meer dan tijt
doet dat gi sculdich sijt
geraerd van velsen ende wreket
uwen neve datmer af spreket
emmermeer van uwer wrake
dan mogedi irst sijn te gemake
gerard nam tswaerd met beiden handen
ende waende den grave toten tanden
hebben geslagen in sijn hoeft
dits die waerheit dies geloeft
van desen slage ward vervard
van hollant des graven pard
ende scoet doe an ene side
neder vore dien slach tien tide
dus nam dat swaerd tener snede
den grave beide sijn hande mede
doen sprac die grave herman ay mi
des en haddic niet bemoet opti
dat kinne god diet wel weet
dattu mi souts sijn dus wreet
dit was dleste word dat hi seide
si voren op hem sonder beiden
ende sloegen daer den grave doet
oec viel dat paert in enen sloet
ende gaven hem daer tien stonden
xxii dorgaende wonden
hermans cnape i diderijc
van felheiden was cume sijn gelijc
ende geraerd van velsen ende noch een
dese drie en sparde groet no clene
den grave van hollant daer hi lach
daerom vorense alsict secgen mach
want si achter die ander bleven
so lange datsi ii haer leven
moesten laten ende bliven doet
oec ontfinc ene wonde groet
geraerd van velsen daer ter stede
nochtan ontreet hi daer mede
die ii doedde sette men opt rat
al waest den grave lettel te bat
om dit ic die vriesen prise
si hieven op in droever wise
den grave haren gerechten here
ende vordene wech met wene sere
dus es die grave bleven doet
dat was sinen vrienden scade groet
aldus doent die hollanders verstaen
entie vriesen oec sonder waen
ende en willen niets anders secgen
dat mer iet toe soude lecgen
dat elre af yewent quam
dat haer grave die doet nam
dan dit oesoen ende dese raet
alsoe alst hier gescreven staet
ende ic laet mi oec genoegen wel
in strider niet jegen al wistic iet el
dit gesciede in ons heren jaer
xiisupc ende xcvi vorwaer
niet lange daerna so quamt int lant
sijn sone die woende in ingelant
maer onlange was hi daer verheven
hi werd oec seide men mi vergeven
ende liet jonc dat leven sijn
dus latic van hem dat spreken mijn
want en gere daet en plach
daermen yet af secgen mach
doemen screef dat jaer ons heren
xiisupc ende oec meren
vi ende lxxxx ende oec niet al
omtrent kerstdach gesciede ongeval
in vrancrike al tote parijs
want regen des sijt wijs
viel daer omtrent so groet
dat hi menigen dede groet noet
oec was die seine so overcrachtech
ende van water oec machtech
datse niet mochte wederstaen
sine braect alop sonder waen
dat in haren loep was geset
die berge oec die quamen met
van boven gevlogen nederwaerd
tot in die seine met snelre vaerd
met rosche met risere algeheel
gelijc oft waer een casteel
dit quam vliende van orliens waerd
die brucge te parijs die sonder ruwaerd
al tote noch hadde gestaen
moste hier met inden gront gaen
die van niwes gemaect was
ende so starc van stene sijt seker das
dat wel sceen ere harde wonder
dat selken brucge mocht gaen onder
oec alle die huse die daer op stoeden
gingen onder metter vloeden
daer werd vele goets verloren mede
want daerop woenden rike goutsmede
ende wisseleren ende apotecarise
die alle verdronken in dere wise
want so vollijc was dit gedaen
met enen stote sonder waen
so dats hem niemen gewachten conde
so saen waest daer al te gronde
oec ene vrouwe van grampont
die daer was herde name cont
om dat si so herde scoene was
oec dochte mi selven wel das
want icse menichwerf heb gesien
dat si die scoenste was van dien
diemen vonden hadden int lant
om ii dinge was si wel becant
deen was om datsi scoen hiet
ende dander om datse haer joyen liet
ende recht oec op deser stont
dattie brugge viel inden gront
so was i ridder met haer gemene
in haer camer beide allene
ende also daer si hadden dese bliscap
verdronkense beide in haer gemeenscap
in hollant was oec tempeest mede
ende in zelant in selke stede
waren die dike oec te broken
so datsi daer worden beloken
met watere dat hem scade dede
in aelmaengen gesciede oec mede
scade van enen regene groet
want die denouwe overscoet
ende somege dorpe daer verdranc
daer dat water nam sinen ganc
nu willen weder ten jeesten gaen
daer icse hier voren liet stille staen
doen adolf coninc had gewesen
onlangen tijt so wilde desen
ontsetten aelbrecht van oestrike
ende wilde an hem trecken conincrike
dese was stout int orloge
ende hiet alebrecht metter ere oge
die coninc rudolf was oec sijn vader
die vor desen was coninc algader
om dat so wilt oec alebrecht sijn
hi leide coninc adolve enen termijn
daer hi op striden wilde gereet
omt conincrike hoe soet geet
hi hadde scat gegadert groet
dien hi den oestheren boet
die oec gerne namen den scat
want si sijn geconstumeert in dat
dat hem en roec watsi beginnen
op dat sire scat met mogen winnen
eest recht oft eest onrecht
si bestaen mede tgevecht
dits haer zede ende haer aert
hiermet alebrecht orlogen vart
op adolve die niet was so rike
al was hi coninc sine gelike
en was hi niet van scatte groet
hier om haddi wederstoet
haddi mogen geven alse wel
alse dander dede hem waer sijn spel
bat vergaen daent nu dede
want selc die nu oec onvrede
ende orloge dede ende op hem vacht
hi hadden met gelde wel gesacht
dus eest nu in die werelt wijt
vrienden sijn te derre tijt
met gichten al te maken nu
het gaet een al af dat segic u
hetent mage hetent vrient
in dien dat hem een ander dient
vanden scatte na haren begaren
si laten magescap ende vrienscap varen
ende volgen den gelde sonder waen
dits jammer dat aldus moet staen
in die werelt alst nu steet
daer deen den anderen dus af geet
om gelds wille ende om miede
nochtan eest aldus alsict bediede
al dore die werelt alsict versta
alse gi horen selt hier na
van desen ii heren groet
hoet gelt den enen bracht ter doet
doen adolf sach dat albrecht
op hem began aldus tgevecht
bejagedi vriende daer hi mochte
so dat hi te velde brochte
van sinen magen i coenroet
hem hadde geloeft oec dese genoet
te hulpen die ic u noemen sal
met besworen eede al
die biscop van coelne die here
ende oec die biscop mede van triere
entie biscop van mense der stede
op dese was hi te stouter mede
want elc hadde van desen heren
een deel volx in siere weren
om dit trac hi doe overluut
met sinen volken te velde uut
ende alebrecht die quam bander side
jegen adolve daer te stride
die niet so vele volx en brachte
ende adolf die hier op nu dachte
ende besach wel alebrechts scaren
datter vele min volx in waren
dan in die sine om dese sake
was hi blide ende wel te gemake
ende trac also vaste vord
maer alebrecht die daer vore sijn bord
anders sins hadde berecht
an dese biscoppe daer men af sprect
met groten gichten heymelike
quam jegen adolve stoutelike
ende began dat striden daer
aldus drongen sine scaeren naer
met stouten moede herde groet
in beiden siden waren ridders goet
die sere vochten op dien tijt
ende alse gevest was die strijt
so datter was geen achterkeren
doen trocken bander side dese heren
also alst vore besproken was
die biscop van coelne sijt seker das
ende van mense ende van triere
doe sprac die coninc adolf sciere
ay verrader quaet ende groet
ghi hebt mi bracht hier ter doet
ende haddic mi niet verlaten met
up u ic haddi mi bat beset
te desen stride dan ic nu dede
mijn lijf hebdi hier oec mede
mi benomen enten minen
die hier met mi striden ende pinen
u quade valsceit die gi nu doet
moet god noch wreken dor oetmoet
over u in corten tiden
doe sweech hi stille ende ginc striden
met erren moede vreselike
ende alebrecht van oestrike
overmids die hulpe die hem wies
haddi vanden stride den kies
want die andere versageden hem seren
alsi dese up hem sagen keren
alst oec geen wonder was
alebrecht die sloech doe inden tas
met sinen lieden tot daer hi quam
daer hi den coninc adolve vernam
die sere onder was gedaen
dus gingensi daer op hem slaen
so dat sine velden ende sloegen doet
ende siere liede i groet conroet
bleven daer verslagen saen
ende dander sijn in hant gegaen
want sijt niet en conden verweren
om dit anegingense dminder deren
dus werd adolf verslegen daer
met verraetnesse over waer
ende dat daden dese valsce heren
die hem setten in dat keren
doe die strijt begonde saen
alse dese strijt dus was vergaen
trocken an alebrechte die heren al
om dat hi hier hadde tgeval
dus eerst die wille hoedem dies
die toren heeft ende oec verlies
wie dat es eest dwijf of man
met heme en wilt niemen dan
maer diet geval heeft ende blijft boven
dien gaen si dan alle loven
ende smeken ende hem ondercrupen
vor hem nigen vor hem si stupen
ende bieden hem haren dienst sere
ende secgen ik wil gi sijt mijn here
maer ginct met hem yet qualike
so dadense een ander die gelike
die desen verwonnen ende onder brochte
dits een vele evel gedochte
van enen die kersten soude heten
also daden dese valsce propheten
coelne mense ende triere
die gekeert waren dus sciere
an alebrechte om miede om gelt
ende die adolve met gewelt
hadden geloeft te hulpen doe
hier en verlietic mi nemmermere toe
en gere doget meer sekerlike
ic gelove van hem die gelike
mi te doen ginct anders dan wel
tselve dat hem an an dolve gevel
ic wil dat wel bi onsen here
datmense vorse min no mere
alse alexander die gene dede
daermen in deerste pertie af sede
die dariuse sijn leven namen
sine wedersake ende si hem tsamen
quamen met groter bliscap jegen
ende seiden si hadden doet verslegen
sinen groten viant darius
doen sprac hi te hem aldus
quadien ende valsceren groet
dat gi hebt geslagen doet
uwen gerechten here nu
seldi ontgulden dat secgic u
want dat gi hem daet godweet
vermoedic mi van u gereet
doen dedise ontliven saen
dus woudic dat hier waer gedaen
over dese biscop die valscelike
verrieden den coninc van haren rike
dademen nu godweet na dien
men soude verradens die min plien
ic wilt oec wel bi mire wet
datmen elken goude met
dus es alebrecht boven comen
ende hevet dlant te hem werd genomen
alsic hier na sal doen verstaen
in desen tiden sachmen staen
ene comete ontsachgelike
tuscen vlaendren ende vrancrike
die drie rayen ute warp
vore breet ende achter scarp
deen raye sceen jegen ingelant
ende dandere jegen vrankelant
entie derden te vlaendren werd
aldus so was gedeelt die sterd
gi hebt dicwilen horen visieren
wat sijn der comete manieren
honger sterfte ende verslachtinge
dit sijn der cometen dingen
int lant daer si werd gesien
daer haer rayen henen tien
in desen tide rees orloge
tuscen dese prinsen hoge
van vlaenderen ende van henegouwe
nochtan soudense sijn getrouwe
want si waren gemage na
grote gaderinge alsict versta
maecten si nu alst wel sceen
te geroutsberge lach die een
ende die ander lach te lessine
mer die grave van vlaenderen in scine
lach daer met vele mere macht
dan daer die ander hadde bracht
hi lach ende dede cost wel groet
dat hem lettel goed bescoet
also alsict heb nu vernomen
so waren dus die maselanders comen
den grave van vlaenderen te helpen daer
die grave van loen quam daer naer
die here van van heymsberge mede
dese lagen alle binnen der stede
te geroutsberge met gewout
daer die grave haren cost al gout
ende die van vlaenderen lagen te velde
int scone coren daer haer getelde
in waren geslagen wijt
dit was in den somertijt
dat coren daer harde scone stoet
datmen sere trat onder voet
en geseide u niemen openbare
die bliscap diemen dreef aldare
onder der maselanders here
want si hadden wel haren gere
van wine ende van goeder spisen
dit es al dat si sere prisen
oec sijn si so overtellich daeran
dat se vervullen en can geen man
hets so ludech almeest dat quaet
dat en roect wat ane gaet
eest vechten of morden of roven
indien dat si den buuc verscoven
mogen vervullen ende gelt winnen
hier om si menige ondaet beginnen
eest oest eest west eest zuut eest nort
waer dat van stride secgen hort
darwaerd varet hem aventuren
dus lach die grave met desen geburen
die niet els en daden daer
dan ene heerscouwinge overwaer
doen si daer lange hadden gelegen
si moesten doch yewent plegen
dese herescouwinge hebbic verstaen
was daer opt velt gedaen
dat daer ane geroutsberge leet
daer men te lessine waerd geet
ende doe werd daer lessine ontsteken
van ribauden wildijt weten
ende doemen den brant sach oec daer
werd daer versaecht menich vorwaer
men riep int here die viande comen
ende binnen dese heeftmen vernomen
dat ribaude hebben gedaen
doen werd daer menich sonder waen
cone van daden ende groet van worden
doen si dit dus secgen horden
int leste den grave der cost verdroet
ende liet varen al dat coenroet
ende liet aldus daer stille staen
in secgene waren sijs gegaen
maer sine droegen niet wel overeen
hier na seldi vandesen tween
graven horen mere dinc
over alebrechte den coninc
daer ic sal spreken van sinen saken
ende hier met willic i inde maken
vanden derden boeke saen
der vifter pertien sonder waen
nu es die tijt so verre comen
dat niemen gene dinc wilt gomen
daer gerechticheit leit an
waer niet i vercrigen can
heerscapie heerscap ende goet
daer set nu elc an sinen moet
ende niet en penst wat sal gescien
opdat hi comen mach te dien
merct nu an dit conincrike
daer menich om wonderlike
gevaren es diere quam ane
het es altoes van irst tanevane
ende metten swaerde te houden mede
als i waent hebben pays ende vrede
so es hem nakende bi sijn toren
ende heeft sijn conincrike verloren
eer hijs yement weet i twint
trike werd hem cume bekint
derdeel en come i ander saen
ende wilt hem trike ondergaen
oec sijn so wandelbaer die stede
die ten rike horen mede
datsi keren metten genen
die hem dbeste donct hebben altenen
dus heeft i trike na sine begerte
alse i ael bi den sterte
al dese gelike die gesciede
coninc alebrecht ende siere maysniede
die nu te coninge werd gecoren
int jaer ons heren als wijt horen
xijc ende acht ende negentech
vroem was hi ende crachtech
maer niet lange duerde hem dat
dat hi met payse stille sat
want sine grote machtechede
werd hem saen benomen mede
alse gi selt horen wel hierna
taken quam hi alsict versta
met machte ende belach die stede
gelijc dat constume es ende sede
tot dat sine wilden laten in
hovesch was hi in sijn begin
jegen sine liede ende goet
met geven sachti hem den moet
want hi meldelike int irste gaf
dies hi namaels stont al af
want sijn sin verkeerden saen
in vrecheiden hebbic verstaen
siere suster kinder ii siere neven
doen die moeder doet was bleven
nam hi die kinder ende al haer goet
ende daer met sinen willen oec doet
so dats die kinder om geen verdriet
van hem en mochten gebruken niet
om dusdane dinc werd hi gehat
waer hi quam in elker stat
hierna seldi oec horen wel
wat hem hieraf sint gevel
dus voer hi weder in oestrike
ende waende daer verweendelike
hebben gelegen alse i groet here
sonder striden vorwaerd mere
want hi pensde dat niemen ware
die hem soude dorren openbare
soeken met stride nu ter tijt
maer ic wil dat gi des seker sijt
dats dat rike niet mach ontberen
en moet altenen strijt anteren
dat kint vochte eer jegen den vader
eer si strijts ontbeerden algader
dat seldi hierna wel verstaen
daer die neve den oem sal slaen
ende nemen dlijf in siere woet
eer hi gecrigen mach sijn goet
maer die dinge gescieden daerbinnen
moetic teersten die doen bekinnen
in desen tiden dat es becant
quam edeward in vlaenderlant
die in ingelant coninc was
galoyse brachti alsict las
een groet deel ende ingelsce mede
tote gint quamen in die stede
daer die grave van vlaendren lach
met menigen ridder optien dach
die hertoge van brabant lach oec daer
met vele volx wet overwaer
ute sinen lande ende oec mere
vander mase oec menich here
ende oec vord vanden rinc
warensi daer comen in scine
wonderlike vore sach men daer
onder die gayloyse overwaer
al barsser been liep daer tgene
ende met enen roden rocke gemene
in midden den winter was oec dit
ic weet wel dat niet sere verhit
dat volc dat aldus daer ginc
dat gelt dat van den coninc ontfinc
dat verteret al wel na
in botermelke alsict versta
dat at ende dranc waer dat vant
van wapen en werdic nie becant
dat dit volxeken anedroech
nochtan merctick er om vele ende genoech
ende wandelde onder hem oec daer
om van hem te weten waer
maer dat si hem wapinen souden
oft si op yement striden wouden
bogen gescutte ende swaerd
dit was aldaer haer ruwaerd
ende gavelote ende linen laken
dit waren aldaer hare saken
die si hadden te hare were
van drinken warense gulsech sere
si lagen oec sonderlinge daer
in sentepetersdorp vorwaer
qualike droegense overeen
metten vlamingen alst wel sceen
want haer sout was hem te clene
ende angreep somwile om tgene
dinge die hem niene waren
die wile dat dit was so was twaren
in vrancrike ende nam goem
mijn her godevard thertogen oem
des coninc philips van vrancricke
ander heren oec dies gelike
lagen daer ende hadden raet
hoemen dit orloge best angaet
haer raet droech aldus ineen
sodat hem dbeste wesen sceen
dat sise laten liegen alsoe
tot hoge opden somer toe
dan selensi verteert wesen
ende selen sceden aldus mettesen
ende wi selen altenen oec gebaren
alse oft wi ute souden varen
ende maken geruchte ende gescal
dit salse houden te gader al
aldus gevielt oec min no mere
si bleven te gint met haren here
licgende alden winter daer
ende verteerden hem so naer
dats den here daer verdroet
dit dede dinnen haer conroet
in desen tiden vant men i wonder
te romen van selsenheide besonder
bi ere groter steenroken
die van ouden tiden was te broken
ende dicke seide men wonder van desen
dat daer voren hadde gewesen
binnen der roken eer mense brac
doe men hieraf te romen sprac
waren daer liede van vremder landen
die hieraf gerne die waerheit canden
ende worden eenradich in haer gedochte
hoe si dit bevinden mochten
ende daer hem dit gewijst was
lach menig been sijt seker das
van parden ende van andren dieren
want het was der stat manieren
dat sise daer villen daden
nu worden dus diegene beraden
dat si pijnres huerden in die stat
die dese bene droegen van dat
ende makeden suver die steenroken
al omme ende omme binnen haren beloken
doent geruemt was van den quaden
daden si graven daer met spaden
ende met brekiser stene opbreken
niet lange en hebbense dus gesteken
sinen quamen op een groet gat
doen deden si vaste ontecken dat
so dat si quamen toten gronde
daer vonden si ter selver stonde
een scone palais in haer gedochte
daer men wonder af tellen mochte
hierin ginc doe menich man
dese hagedochte te sien an
die wonderlijc gemaect was
een pilaer stont in midden das
fijn marberijn herde goet
daer tpalais ende hagedocht op stoet
ende om dat pylaer gincmen alomme
rechte vorwaerd tere somme
so verre dat enen wonderen mochte
hoe dat pilaer so enen gebrochte
ende altenen hem dochte ront
tselker stat i beelde stont
van stene gemaect groet ende clene
ende dese waren alle gemene
ontwee te broken ende geslagen
hier voermaels bi ouden dagen
alsi daer noch vorwaerd quamen
ene scone camer si vernamen
die al gepaveit was onder en boven
die men wel te rechte mach loven
een scone pylaer daerin stont
in midden der cameren al ront
daer om lach doe menich engijn
dat niemen en wiste wat mochte sijn
som seidense ende daden daer cont
dat daerin bi ouden tiden stont
dat rat van aventuren godweet
daer die van romen met dwongen gereet
die werelt al gelijc dat ic nu
hier sal vertrecken nu
te rome stont wilneer i rat
die in ene hagedochte was gesat
ende daer stonden alle die lande ane
in beelden gemaect na den verstane
ende an elc beelde gescreven stont
des lants name dat si u cont
dor wies wille dat geset was daer
ende welc tijt dat enich lant vorwaer
hem wilde setten jegen die stat
so keerde dat beelde oec na dat
den rucge den andren die daer stoeden
hiertoe waren geset oec hoeden
die dit wachten nacht ende dach
ende alse men dit gevallen sach
so las men vore des beelden hoet
dlant datter vore gescreven stoet
dan senden al heymelijc daerwaerd
die van rome met snelre vaerd
een legioen volx eert iet wiste
geen lant so haddensi se met liste
ondergedaen ende hiermede
dwongense an hem die werelt gerede
dit was gemaect met nigromancien
nu seiden daer die meeste pertien
dat hier wijlneer stoet dat rat
daer die van rome daden dat
want men daer vele beelden vant
dies die gelike doen becant
vord noch meer heeftmen vonden
in die zale ten selven stonden
enen com starc ende groet
ende daerane gescreven stoet
van julius sijn die bene
hierin geleit al gemene
dit las daer menich clerc
ende hierom leidense te meren merc
an alle die dinge die si sagen
ende sijns te bat over i gedragen
daer dese dinge sijn dus gesciet
alsic nu verstaen hier liet
in desen tiden seget die jeeste
so was te gent grote feeste
daer waren grote etentide gedaen
vanden heren sonder waen
die coninc van ingelant hilt etentijt
tsente baves met groter delijt
daer menich minsce binnen was
ridderen haddi gemaect vor das
den hertoge ende oec andere mede
daer ic hier af swige ter stede
na dese feeste hevet geset
die grave ene feeste te houden met
die oec was scone ende groet
daer toe quam menich genoet
ende die hertoge oec daergelike
dus hilden dese iii heren rike
feeste groet van eten van spele
maer tconinc feeste was mere vele
dan enige vanden andren daer
na dit gedaen niet lanc daernaer
so voer die coninc in brabant
siere dochter besien ende oec dat lant
te brucele quam hi met groter eren
daer ontfingene wel die heren
die stat besach hi herde wale
ende ginc daer spelen op ende tale
daer waren doe vele graven twaren
die alle thertogen man waren
daer den coninc af wonderde sere
dat van hem hilt dlant so menich here
om dit die coninc te blider was
want hine waende niet vordas
dat brabant waer half so groet
niet lanc hierna die coninc besloet
weder te varen te vlaendrenwaerd
daer sijn volc lach onbewaerd
ende sere was nu vervard in dat
legen die gemeinte vander stat
want si wilden den lieden daer
hare copinge nemen over waer
ende hare spise ende haren dranc
wildese ander liede ondanc
ontdragen alsi hadden geten
onbetaelt oft hem vermeten
dat sise doden selen daer
met haren wiven wilden si daer naer
oft met haren dochteren lecgen
ende wilden sijt hem dan ontsecgen
so dreigeden sise ende sloegense mede
hieraf quam daer grote pijnlijchede
ende verdriet in beiden siden
want siere om vochten ende striden
dit ende oec ander saken
maect die stat sere tongemaken
ende dit en minde daer oec niet
maer ye lanc so meer verdriet
dadense daer ter meniger stat
dies menigen verdroet die om dat
gerne hadde vechten bestaen
en haddijt omden grave gedaen
dus bleef lange om dese sake
dat namaels quam al ter wrake
doen dit een stuc had gestaen
droegen overeen sonder waen
die vander stede van gent
ende wildent aventuren omtrent
ende begonden die galoysc jagen
entie ingelsce die hem versagen
begonsten alsi dit vernamen
want die vlaminge hem so vergramen
dat met pinen die ander ontgaen
nochtan bleven daer sonder waen
en had die grave benomen niet
si hadden gehat mere verdriet
ja die coninc dat wel verstaet
hadde selve cranken toeverlaet
dat hi dlijf soude ontdragen
doen hi sach dat wilde wagen
die van gent dochten wel
dat hi hadde een herd spel
ende smeecte ende voer uter stat
met sinen volke maer eer dat
heme dit daer mochte gescien
so waren alle sine liede besien
ende besocht ende betast mede
eer si ten porten mochten gerede
ute comen oft si enige dinge
hadden genomen sonderlinge
in die stat oft scade gedaen
dus was met vresen hem ontgaen
aldus eest van menigen dingen
die wile dat hem i laet dwingen
ende hem onder geeft dat verstaet
so gevalt dicke datmenne slaet
ende dattie gene oec hiermede
verfiert ende werd aldaer ter stede
ye so lanc so quader den man
ende alse oec weder gevalt dan
dat die gene die tonder es
seker weet die waerheit des
dat niet ne besciet dat hi verdraecht
ende hierom dan algader waecht
ende den genen wederstaet
starkelike met stouter daet
ende niegerent omme achter en laet
hine blive daer oft hebbe gemaect
den genen die hem dede verdriet
so es dan dicke gesciet
dattie irstewaerf stout was
sere smeect sijt seker das
dan die ander dede te voren
dus was gesciet alswijt horen
den galoysen enten ingelscen mede
jegen die van gent der stede
want int irste warense coene
ende daden vele quader ocsoene
ende na doense wederstonden
die van gent wordense vonden
alsic secge deser gelike
die coninc voer wech haestelike
in ingelant met sinen lieden
nu hord van dingen die gescieden
voren dese int ander jaer
dat dit den coninc gesciede daer
int irste jaer sekerlike
dat alebrecht regneerde geweldelike
so was oec een i groet strijt
int lant van vorne desgelijc
alsic hier nu secgen sal
daer waren dese heren al
die ic u hier sal noemen
mijn here van gavere waser comen
ende willem van guelke dat dit gesciede
met een deel vromer liede
die here van gistele was oec ter stede
entie borchgrave van vorne mede
dese quamen in die vlaender side
die grave van artoes bander side
ende philips oec sijn sone
doen die gader quamen die gone
ende die strijt beginnen soude
so voer over also houde
die borchrave van vorne gereet
entie here van gistele godweet
alsoe alst te voren gemaect was
doe mijn her jan geware werd das
diemen van gavere noemen hord
sprac hi tot willemme dese word
willem van guelke lieve kint
wi werden alle nu hier gescint
dese twe hebben ons verraden
wi keren bat omme met staden
ende ontfaren dere noet
ende doe wijs niet wi bliven doet
wildi wi selen wel ontgaen
doen antwerde willem saen
in vlie niet in gere stont
dan werd nemmermeer oec cont
dat ic vlie dor dese vresen
men sout menichwerf na desen
verwiten mi ende minen geslechte
ic hebbe liever dat ic vechte
dan ic scandelike dus vloe
aldus begonste die strijt alsoe
doen dit sach mijn her jan
en wildi niet sceden van dan
entie liede die met hem quamen
gingen allen strijden tsamen
ende van cassele streden mede
ende cassele ambacht oec gerede
entie vuerne ende vorne ambacht
daden daertoe oec haer cracht
so dat die strijt daer werd groet
daer bleef die here van gavere doet
ende van guelke jonchere willem
ende die daer waren comen met hem
maer eert daertoe quam dat verstaet
hadden si gedaen vrome daet
ende menich had oec daer becocht
eer si worden tonderbrocht
ende si oec verloren dleven
en wilden si hem niet opgeven
want men hadse gerne opgenomen
maer sine wildens niewet gomen
dus blevense doet in dat striden
ende al moest die van hare siden
bleven daer sijt seker das
dat jammer ende scade was
int ander jaer alsict vant
dattie coninc van ingelant
van gint was gesceden mede
alsic hier vore verstaen dede
so voer mijn her gi die grave
in gevancnesse daer ic ave
nu een deel hier secgen sal
ende wie met hem voren al
ende niet en wilden ave gaen
dies hi selve wilden bestaen
die salic u nu hier noemen
ende waer si sijn henen becomen
mijn her gi gaf hem gevaen
vore sijn lant sonder waen
ende werd bi compingen geleit
ende rosiers mijn her giffreit
ende van bethunen mijn her robrecht
die van vlaendren doer es recht
leget gevaen in een porprijs
vii dagvarde boven parijs
bi troes in x milen na
in synone alsict versta
ende een ridder met hem
van steinhuse mijn her willem
te ysodijn in berri ter vaerd
ende mijn her henrijk evelbaerd
mijn her willem van mortaengen
liet sine borge ende sinen montaengen
ende jan van rode desgelike
ende mijn her zeger van cortrike
ende mijn haer willem van knesselare
dese waren ene scare
ende geleit ter selver wile
in beause te yemwile
her wouter van nevele volgede herde
ende mijn here van oudenaerde
ende van robays die here ter vaerd
ende mijn her rase mulard
entie here van bondues
dese worden geleit sijt seker des
in normendien ter falayse
in enen starken palayse
te lodine in torreine dan
leget bernage ende mijn her jan
vanden pole ende mijn her ghi
van torout ende oec daerbi
die here van valencijn sekerleke
ende her michiel van limbeke
ende van huce mijn her willem
dese waren al met hem
van varnewike ende mijn her jan
ende mijn her ywer voer vord an
ende van heyle mijn her boudijn
her jan sijn broeder wilde mede sijn
dese worden te niord geleit
alsic hier vore hebbe geseit
te valierge ter nonnette
lach mijn haer willem in swerre letten
van nevele ende oec lach hier
van gistele mijn her rogier
ende mijn her philips van expole
hi lach mede in desen dole
een starc ridder mijn her rikard
diemen hetet standart
ende mijn her bouden die jonge vorwaer
dese lagen alle daer
te toreme te montheleri
lach een ridder van herten vri
mijn her geraerd die moer
hi volgede mede tgraven oer
ende mijn here oec van verboes
ende mijn here jan oec totevoes
van lembeke dese ridder vri
lagen te montheleri
mijn her philips van maldegem
tsheren sone van sottegem
lach te parijs op castelet
ende mijn her jan van belle met
ende her ywein huemaer ic merke
ende haer peter van hutkerke
ende van gent mijn her jan
her diderijc die vos vord an
ende her jan van wevel also wale
ende haer bouden van pascedale
dese lagen in castelet
daer hem dat keren es ontset
nu wouds god hoet sal vergaen
of si levende niemer ontgaen
doen die grave dus rumde gent
screef men xiijc omtrent
dat jaer ons heren alsict versta
niet lange leet oec daerna
die coninc en dede vlaenderlant
besetten algader van siere hant
in alle die steden groet ende clene
voer hi ute ende in gemene
sonder in gent dan was oec niet
hem onderdaen alsemen siet
te brucge drevense grote feeste
ende van behagelheiden groet oreeste
dat belfroet was so geordineert
datter die coninc in logeert
ten male maecti oec daerna
sine woninge alsict versta
ende dede daer spise comen ende wijn
omdat hi daer blide wilde sijn
mijn her carle was utgesant
om tontfane vlaenderlant
dander stede hem ondergaven saen
sonder gent dat wilde bestaen
ende trac daerwaerd met sinen here
ende gint hadde binnen grote were
van brabant ende vanden rine
ende vander masen die in scine
stoute liede dochten wesen
daer lach mijn her carle vordesen
met sinen here gelogiert vor gent
ende recht xiiij nacht wel omtrent
vore assentie dach godweet
so lietmen binnen gent gereet
in manieren dat hi ne dade
nieman daer engenen scade
die grave van simpoel was oec mede
hi voer in vlaendren wel gerede
van stede te stede ende sprac
ane hem ende om sijn gemac
ende om sijn vordeel stont hi met
doen vlaendren dus was beset
ende den coninc was gegaen in hant
bleef simpoel dus in dat lant
ende conquereerde daer groten scat
daerna leidemen hem ane dat
die heren doen hi quam te gent
datmen ongelt name omtrent
si souden hem dienen herde milde
opdat hijt consenteren wilde
hi consenteerde dese word
maer hi wilde wesen uter pord
alsemen dongelt roepen soude
daer hem menich ane bescoude
dus waest geroepen binnen gent
daer der vele om bleef gescent
vanden besten geboren lieden
diemen anteech datsijt berieden
simpoel voer uter stede
eermen dongelt roepen dede
ende doement oec riep om das
al dat binnen gent doe was
van gemeinte cleine ende groet
vergaderde doe over j coenroet
om die ander te nemen dleven
die dese gebode uut doen geven
die ander trocken op sgraven steen
daer hem volgede menich een
met pieken met hantaexen met swaerden
gingense tgraven steen anvaerden
ende optie porten slaen ende houwen
die ander baden genade met trouwen
maar dat besloet niet i pere
si hadden verloren al die were
want dat volc hem ane wies
daerom dochtense te mere verlies
ten lesten stakense daer binnen vier
ende wildense so verbernen hier
die dus quamen of sine quamen uut
daar horde men van jammer groet geluut
int leste moestense hem opgeven
som behildense dat leven
ende som moestense dlijf daer laten
doen liepense vord van strate te straten
daer elc wiste sinen viant
dien dadense groten pant
al waest over x jaer gesciet
nochtan dadensc hem verdriet
daer lach selc doe al naect
die sijpaus vele hadde gemaect
daer vormaels dat verstaet
nu en haddijs andren raet
si riepen alle om haer leven
die daer onder die swaerde beven
die grote heren worden bedwongen
haer hande hebbense gewrongen
die gevancnesse brakense daer naer
ende die donker cameren vorwaer
ende lietense alle uut daer saen
van wat feite hi was gevaen
van graven brucge also vord
opwaerd vorwaerd ter hoger port
stont dat volc daer menichfout
en sceen el niet dan i wout
met scarpen swaerden in beiden siden
daer si doe dore moesten liden
die vanden stene quamen neder
daer ne was no op no neder
no so rike no so vorbare
hine moeste liden die wrede scare
ende haddi daer vormaels yet mesdaen
hi moeste daer die doet ontfaen
en was scoutheide no baliu
noch here engene dat secgic u
hine was daer in groten vresen
ende vander gemeinte oec onderdesen
die yet mesdaen had werd gescent
dus quam die werringe op te gent
doen die van brugge dit verstonden
dattie van gent waren ontbonden
en hordi noyt in uwen liven
volc alsulke joye driven
een wever pieter die coninc
bracht eerst op al dese dinc
te brucge dat verstaet wale
ende dits ene wonderlike tale
dat een wevere bina i naen
dus sere onder hevet gedaen
hets mere wonder op mine ziele
dan die hemel nederviele
want dese peter die ic meine
was van leden cort ende cleine
ende ongebortich ende sonder goet
die den coninc dus thachter doet
dus quam te brucge die werringe
onder die gemeinte sonderlinge
peter die coninc dede tgelede
die swaerde trockense uter scede
ende trocken te damme ende te malen
en conste niement comen te talen
willem van guelke oec i kint
werd hem oec daerna bekint
doen si den damme hadden gewonnen
dit heeft daer oec i wonder begonnen
hieraf was dat volc verfroest
dat hem dit kint quam van oest
te helpen jegen vrancrike
des danctense gode van hemelrike
sijn broeder bleef te vorne doet
met gavere dat was jammer groet
dese sal so den broeder wreken
datmen ewelike af sal spreken
dese willem die nu werd thoeft
was van maestrijct oec proest
doen simpoel vernam al dit
met torne groet al verhit
rumdi vlaendren oec vorwaer
want hine dorste niet bliven daer
hi voer tote oke daer omtrent
daer ontboet die van gent
vander gemeinte i deel nu
ende sprac hem ane dat secgic u
fellike ende met scarpen worden
hoe dordi tconinc liede vermorden
ende sinen cnapen ende sinen serjanten
die van gent lieten ranten
al uut ende uut sinen wille
hi sprac hem ane lude ende stille
ende seide si hadden gedaen alse doren
datsi den coninc dlant hadden verloren
ghi hebt gedaen die dulste dinc
die noyt gemene volc aneginc
gi hebt coninc gevancnesse te broken
al sati in enen muer beloken
die stalen ware ende ongemicke
ende c voete hoge ende l dicke
nochtan soude u die coninc winnen
doen hi dit sprac hirenbinnen
stoet i odevaer op die kerke
ende ontede daer sine vlerke
ende besmelte daer wel onsoeten
vanden hoefden toten voeten
doe riep hi lude sciet sciet
die odevare en achtes niet
ende leide thovet inden necke
ende ginc clippen metten becke
quansijs dit hebbic wel gedaen
hier ombe werd confuus sonder waen
simpoel ende reet van daer
ende die van gent oec vorwaer
reden enwech oec sonder waen
doen si haer betoech hadden gedaen
hoe dat hem die coninc met gewelt
af hadde gedaen al ongelt
ende die hem dat wilt afbreken
dien willense sien ende op hem wreken
dus voer simpoel wech van daer
dlange letten was hem swaer
hem dochte tfolc al ontbonden
ende datsi hem lettel goeds onden
hi hadde aventure genoech
dat hi daer sijn lijf ontdroech
dus voer hi clagen sinen noet
sinen broeder hi teersten ontboet
van artoys den grave te voren
dat lant van vlaendren waer verloren
die grave sprac dat dus soude comen
wistic wel hi heeft genomen
den lieden haer goet ende swaerheit gedaen
hierbi eest hem dus vergaen
of hijt brau drinct allene
in onderwinds mi groet no clene
nochtan dedijs namaels so vele
dat met hem ginc uten spele
om dit mesval ontsach sere
simpoel den coninc sinen here
omdat hi vlaendren hem heeft benomen
en dorsti vor sinen ogen niet comen
ende voer al omme tsinen magen
over dit mesval clagen
ende bat aldus den groten heren
dat sijt hem souden hulpen keren
in desen tide die paus van rome
sende in vrancrike om nemen gome
den eertscen biscop van nerboenen
enen stouten pape ende enen coenen
dat hi den coninc soude castien
met sinen letteren ende sine pertien
die biscop ontfinc paus macht
ende quam in vrancrike dus bedacht
tote parijs inder stede
daer vant hi doe groten onvrede
ende coninc hof al distrueert
ende jegen den paus gedisponeert
met clerken vele uter stat
toech hi te hove saen na dat
ende dede den paus willen verstaen
vore den coninc ende daerna saen
brachti die bulle getogen vord
die hem daer genomen word
vanden grave van artoys te handen
ende gincse scoren metten tanden
ende daerna werp hise herde sciere
vor coninc ogen in enen viere
doen hem die bulle werd genomen
es hi tonser vrouwen kerke comen
daer dedi sijn gebot wel sterke
vore die prelate ende voer die clerke
doen reet hi tsiere herbergen ward
ende daer hi reet op sijn pard
liet hi brievekijn vallen
daer die liede noch af callen
ende daerin was gescreven verholen
die dinge die hem waren bevolen
ende doen hi in sine herberge was
quam i bode met haesten om das
vanden coninc ende geboet hem sware
dat hi vrancrike rume dare
binnen ix dagen gereet
gesciede hem daerna enich leet
in vrancrike in enige stat
die coninc en trect hem niet ane dat
ende rumt oec in alre wijs
binnen sonnenscine nu parijs
die goede man stont tinden rade
dat riden dochte hem sijn spade
hi soude doement hem liet weten
vanden avonde hebben gaen eten
sine spise wasser toebereet
hi lietse daer ende voer godweet
vastende henen wat hi conde
aldus reet hi so lange stonde
dat hi te rome quam met lede
daer hi sine clage oec dede
ane den paus swaerlike
over den coninc van vrancrike
ende over den grave van artoes
alle die outrage totevoes
die hem in vrancrike was gedaen
liet hi den paus daer verstaen
die hierom ontboet tien male
legate biscoppe ende cardenale
entie prinsen vander stede
waren daer ontboden mede
om raet te hebben op dese sake
doe werd dus gekent die sprake
dattie coninc met sinen prelaten
die met hem hilden waren verwaten
prinsen hertogen ende graven
diere haren raet toe gaven
dit was in ene letter geset
ende vor die kerke gehangen met
daerse papen ende clerke screven
hoe dat vonnes was gegeven
dies sindense copie tharen lande
aldus brac ut des coninc scande
in dit vonnes was oec bescreven
dat alle die prinsen die leven
den paus sijn wildijt verstaen
met allen rechte sijn onderdaen
alsoe wel in temporale
alsi sijn in spirituale
doen dese mare die coninc vernam
werd hi tornech ende gram
ende maecte ene letter daer jegen
die den paus was gedregen
philips coninc van vrancrike
bider gracien van hemelrike
tote boenefacijs die ongeraect
ende jegenrecht hem paus maect
een cleine saluut oft negeen
ic ontbied u dat ic mijn leen
ende mijn rike bi desen bode
van niemen houde dan van gode
in houde van u clein no groet
dat ontbied ic u al bloet
want wildi u boeke verlesen
du moets mi onderdanich wesen
hierup so hebt uwen raet
want wildi uwen staet
dat sal moeten wesen bi mi
ic sal beneficien geven secgic di
alse verre alse mijn rike gaet
ende corrigeren der prelate mesdaet
ende doen geboet hi den prelaten
dat si alle stille saten
ende si hem alle hulde sworen
ende te rome niet en voeren
hi liet oec sinen prinsen weten
die onder hem waren geseten
datsi quamen te parlemente
des coninc sone van oriente
haddi oec siere suster gegeven
in wane niet datsi nu leven
die noyt sagen tpleit so starc
het stont al op enen groten clerc
die meester was in theologien
die togede daer met siere clergien
datten paus moeste sijn elc lant
onderhorech dat kersten es becant
hi sprac den coninc herde naer
ende seidem sijn gebrec aldaer
meester justaes die grant coert
hiet dese meester maer dat hi roert
es om niet want een jacoppijn
sprac hem daer ane in latijn
dese was coninc biechtere
ende seide meester gi sijt uten kere
dat gi sprect dus dese word
gi secgt hierane meer dan mord
noch seide die meester dese tale
dattie paus entie cardenale
heren vander werelt waren
dies niet geloeft saels mesvaren
hier waren vele goeder clerke
dit was in onser vrouwen kerke
dat dit parlement was gehouden
doen si aldus hem onderscouden
hiet die coninc daerna opstaen
peter vloeten ende dat hi saen
sinen wille nu liete weten
den heren die daer waren geseten
doen sprac peter overluut
ende warp daer sijn latijn uut
hi seide die paus had verslegen
manne ende bi siere suster gelegen
ende mort gesticht ende gevecht
ende paus oec ware jegen recht
want hi nam met baraet
celestinuse sinen staet
ende oec heeft hine vergeven
ende genomen dus sijn leven
hine mach niet paus sijn sonder waenen
wie soude sijn gebot ontfaen
die prelate die hier nu sijn
en hout u niet an dit divijn
dat dese meester heeft geseit
maer hout dit over ene waerheit
die coninc hout u scadeloes
opdat gi met hem blivet altoes
hi sal den paus wel verdriven
wildi dus met hem bliven
dus was des coninc gebot ontfaen
ende des paus achtergedaen
hieraf was peter floete al raet
van algader deser daet
in desen tiden recht omtrent
dat gehouden was dit parlement
so es simpoel al om gereden
ende heeft vermaent ende gebeden
al dat hi verleesten can
wel tote viftech hondert man
die coninginne oec sine nichte
beval hem dat hi vlaendren slichte
ende wat hi vint boven der eerde
dat hijt al levere ten sweerde
man wijf ende oec kint
eer hi weder vor haer wint
dat hi oge en late te live
dits i raet van quaden wive
dit geloefdi siere nichten
dat hijt al soude slaen ende slichten
dit geloefdi in haer hant
dat hi soude al vlaenderlant
so dorriden ende dorbreken
datmer geen diets in soude spreken
die coninc beval oec bander side
artoyse dat hi op vlaendren stride
ende hi met hem name fransoyse
ende daermet vlaendren dade noyse
die grave bewant hem des ter steden
omdats hem die coninc heeft gebeden
dus dedemen gebieden herevard
vander geronde nederward
ende datsi artoyse volgeden naren
waer hi henen wilde varen
des selves dages dat gesciede
dat peter die coninc die hoge liede
binnen male onthoefden dede
hadden die van gent der stede
twee jonge cnapen van gent
toter gemeinte gesent
om te siene hoet daer stonde
ende ontboden met brieve met monde
vrienscap ende saluut groet
ende oft hi hulpen hadde noet
dat deen dandren stoede in staden
des peter die coninc scier werd beraden
dus wast sijn hulpe alle dage
een hoeft al metten crage
wildi hem over hebben gesent
over i sonderlinge present
hi gaf den bode cleder ende gelt
hi sende i orsse over telt
ende een ander oec over leye
opten xii sten dach van meye
alsi lange hadden gewacht
quamen si vor gent met herecracht
ter molenstede ginc hi licgen
tuscen soete enter brucgen
daer gent al omme werd verstord
ende trocken jegen hem uter pord
men dede die banclocke slaen
het trac al uute sonder waen
doent peter die coninc hadde vernomen
ontboet hi dat hi niet waer comen
noch om striden noch om vechten
maer bat datmen hem soude berechten
oft si in hant wilden gaen
ende te gader verbinden saen
deen gelovede dander ontseide
dus geduret daer sonder beide
vander noenen toter vespertijt
peter keerde sonder respijt
entie van brucge danen si quamen
alse liede die hem sere scamen
doent mijn her gi werd bekent
datsi dus scieden van gent
ende datsi niet en hebben gedaen
ende thuswaerd trecken voer hi saen
te brabantwaerd tongemake
her willem oec om dese sake
reet vaste te maestrichtwaerd
van herten herde sere beswaerd
die dinge waren anders vergaen
dan men hem dede verstaen
doen peter die coninc thus es comen
werd hi thans opgenomen
men teech hem dat hise hadde verraden
omdat si te gent geen orber daden
hi was in gevancnes geleit
daer ompays af quam ende groet leit
deen was met hem dander niet
tachterst datmen utliet
om dit was peter herde onblide
hi hilt hem an die ene side
om tfaits wille was hi vercocht
dat hi te male hadde gewrocht
vif dage daerna alse wi lesen
datsi te gent hadden gewesen
quam simpoel te brucge binnen
gelijc met vrienscap ende met minnen
ende dede den heren binnen verstaen
dattie gene die tfayt hadde gedaen
ten male ende elre voer desen
men soutse metter hant utlesen
ende in gevancnes houden gevaen
tot dat proeffenes waer gedaen
ende die daer worden vonden besmet
soudemen nemen dlijf ende let
hier mede soude al die stede
pays hebben ende goeden vrede
die liede binnen waenden wars
ende hilden hem alle an dit vars
dat daer simpoel hadde geseit
bi ridderscap over waerheit
doen vloen diegene ende swegen
die daer waenden sijn bedregen
doen simpoel daer was ontfaen
quamen dese daerna saen
peter floete ende lauward
dese riden simpole ter vard
datmen die clocke lude gerede
om alt volc te vergaderen mede
dus quam tfolc daer met allen
op die plaetse tuschen die hallen
die scelle men luden dede
doen quaemt tvolc al uter stede
alse liede die den pays begaren
daer was menich moederbaren
bloter hande ende onversien
die fransoyse quamen mettien
also alst was geordineert
nu quamen si gebatelgeert
binnen der stat met stouten moede
hieraf waren sonder hoede
die vander stat ende versaecht
ende hebben mijn her jacob gevraecht
wat hi meinde ende wat hi sochte
dat hijt tvolc gewapent brochte
wilt hi doen doen dat hi seide
si ontfane sonder beide
maer werdi andersins hegrepen
si souden hem alle eer laten slepen
ofte aldaer leveren ten swaerde
eer si gedogeden sine hovaerde
wildi comen ende comt hoveschelike
oft biden coninc van hemelrike
daer soude gevallen die meeste mord
die noyt geviel in ene pord
dus wapende hem menich man
doen simpoel dit sach an
smeecti weder ende seide dat
dat hi geen onrecht der stat
noch verdriet doen ne soude
anders dan hi hebben woude
die ten male tfeit daden
dat hi daer of waer ontladen
dat si hem niet en deren
om dit quam hi in siere weren
dus bleef te niewete daer die strijt
ende hi quam in ter selver tijt
dus begonden die van binnen merken
dat haer jacob quaet sal werken
eer lijt die nacht ende hoeder hem jegen
ende sijn daer over i gedregen
dat si ontboden heymelike
die vanden damme ende opten dike
datsi te hulpe heymelijc comen
si hebben an simpoel valscheit vernomen
een ridder was daer die gode ontsach
die stont op eert was dach
ende dede sadelen doen sijn pard
ende goud daerop sinen ward
ende nam orlof an sine wardinne
here seit si wat heeft dit inne
ende wat node dwinct u nu te vaerne
vrouwe seit hi in bin niet gaerne
binnen brucge op dese tijt
tfolc es al vercocht des seker sijt
ende men saelt al doen ten swaerde
daerom varic mire vaerde
men sal hier doen die meeste mord
die nie geviel in ene pord
here seitse es dit waer
jaet vrouwe dor els genen vaer
sone varic henen maer dat ic niet
en wil anscouwen tswaer verdriet
want niemen es hier in die stede
van ons die tnacht wapen uutdede
doen sende die vrouwe tharen magen
dat si heimelijc vor hem sagen
dit ontboet si overluut
aldus quam die mord daer uut
ende die porten waren gesloten
tfolc quam uut met groten roten
gewapent die fransoyse soeken
in husen in straten ende in hoeken
ende eer si te talen conden comen
was hem somen dlijf genomen
lettel waren die ontgingen
die daer der doet mocht ontspringen
hine ontbeide des anders niet
her jacop die dit al beriet
ende floete ende lauwaerd die beroeren
met groter anxt si daer ontfoeren
si worpen die scilde achter rucge
dese dach heetmen binnen brucge
goet vridach om dese daet
hieraf es comen menich quaet
daer worden verslagen inder stede
wel xxiiii baenroetse mede
ende ridderskinder ende serjante
van vrancrike ende van andren lande
menicheen daer ict tgetal
niet wel af en can genoemen al
daer die coninc van vrancrike
om es verstormt so vreselike
dat alle diegene die nu leven
hem ne daden genen pays geven
die van brucge enten haren
die te desen fayte waren
hieraf es die twest al comen
die menigen hevet dlijf genomen
om dit doen was menich blide
diet vernam wide ende side
dattie dinc aldus verginc
doen quam in peter die coninc
metten andren die uut waren
doe haer viande lagen in baren
diese wilden hebben doen hangen
met groter bliscap waren si ontfangen
des coninc lilie werd gestort
ende gesleipt al achter die port
ende si hieven op den liebart saen
die onder was te voren gedaen
nu hebben die van gent verstaen
hoet te brucge es vergaen
nochtan en wilden se keren niet
dor gene noet dor geen verdriet
men sach nie so grote noet
alse te gent was doe om broet
si vochten daer om mer no dan
sone wilden die backers niet vordan
dat broet bringen om dese saken
doe dedemen daer menige kiste craken
daer hadmen doe varinge vercocht
dus ward scumen eerst opbrocht
men heeft geseit te menigen tiden
datmen om onrecht soude striden
ende om eten soudemen vechten
ende dan soude geen baliu berechten
het was so diere in die stat
alse deen den andren teten bat
so ondersprakensi onderlinge
dat elc sijn broet met hem bringe
ende soudi oec eten hi moester of
hem versien dit was neuwe stof
artoys die dus was ontfloen
penst nauwe wat hi mach doen
daer hi hem best met wreken mach
die van brucge die nacht ende dach
spieres senden die dit begomen
ende die nu wel hebben vernomen
datmense stormen sal sonder genaden
om dit si nu vesten daden
dapperlike dach ende nacht
jegen die fransoyse cracht
om dit vesten si ter vard
doen guelke des geware ward
reet hi met rade te brucge binnen
daer hi ontfaen was met minnen
ende grote ere mede gedaen
ende hebben over here ontfaen
daerna so dedemen hem weten daer
dat sijns oems wapen vorwaer
des heren van morseke waren besloten
in ene scrine met ere roten
ginc hi vaste daerward
ende sloech die scrine op ter vard
ende nam die wapen diere in lagen
ende seide hi woudse selve dragen
die tijt es comen hi hads te doene
jegen den here van castelioene
ende jegen heren jacop van simpole
hi wilde gaen tere ander scole
ende leren metten swaerde houwen
ic wane het sal den coninc rouwen
dat hi mijn oem nu hout gevaen
doen sprac morseke sonder waen
gi wilt seit hi dulheit bestaen
ic sal u vaen gine latet te handen
vans heren halven vanden landen
waendi dus den coninc verdriven
gi selt uwen oem doen ontliven
dese worde worden daer ru
dagematere was doe baliu
die hem vele daer onderwant
jegen guleke die doe sijn hant
opdroech ende wilde dorsteken
om datter morseke toe dorst spreken
was hi daer welna bleven doet
maer met crachte hi ontscoet
ende guelke trac te brucgewaerd
die wapen vordemen op i paerd
ende mijn her gi doen hijt verstoet
volgede den neve opden voet
ende quam te brucge binnengereden
om te hulpen die vanden steden
diene ontfingen opdien dach
so blidelike dat u ne mach
noch en can vertellen geen man
si cosene tenen here vordan
ende geloefden hem daer vord mere
hem te dienen emmermere
die van gent hadden honger groet
ende voren ute dor die noet
ende scuemden dat si vonden daer
doen was gemact i waen ditswaer
vanden lyebards die waren uut
die te gent ontboden groet saluut
alse oft die coninc selve dade
also brachten si toe met rade
ende dat hi hem senden soude scat
omdat si hem vromelike hilden ter stat
doen die van brucge daer vore lagen
ende dit en wiste die coninc niet
datmen hem dit goet behiet
die van gent weder letteren senden
ten conincwaerd die quam ten inden
an simpole ende an peter floretten
dese slotene daer ende ontsloten
ende viseerden daer onder hem beden
hoe si die stede mochten verleden
die scelt was te oudenaerde besloten
en mochte geen scip met corne vloten
entie van oudenaerde ende alt lant
gingen mettie van brucge in hant
die van gent doe dicke screven
datsi die port op souden geven
en ware datse die coninc versagen
van vitaelgen in corten dagen
doen waest hem weder scone ontbonden
datmense soude hulpen uter noden
in corten dagen maer die coninc
en wiste niet van dere dinc
doen was van haveldonc jan gesent
vander stede halven van gent
een vroet cnape ende i wijs
tote coninc tote parijs
om te spreken mont jegen mont
dat hi den coninc soude maken cont
hoet in gent gescepen ware
dit dede diegene wel openbare
ende doen die coninc dit verstoet
werd hi droeve in sinen moet
om dit dedi te gader comen
sine vroede liede hebbic vernomen
doen rieden si den coninc dat
dat hi sere dancte der stat
die bode was daer wel ontfaen
men ginc daer letteren scriven saen
wat dat si wilden vander wet
was daer in ene letter geset
ende met sconen zegele besegelt
al haer vriheit ende haer gewelt
die si hadden van ouden tiden
doen ginc die bode thuswaerd riden
dese letter was te gent gelesen
dat si vord vri souden wesen
dat hem dit die coninc ontbiet
deen geloves dander niet
het maecte den lieden quaden mont
datmen hem so crankelijc bistont
na tgescrefte ende na tgelof
si waren vertroest sine wisten waerof
nu salic u secgen elre af vord
dies gi noch niet en hebt gehord
in desen tiden dat dit gesciede
so hadde vergadert vele liede
die grave van artoys in vrancrike
om te comen geweldelike
op vlaendren ende dat onder te doene
ende binnen desen selven ocsoene
voer mijn her gi te winendale
daer te belecgen menigen wale
dire vans coninc halven in lagen
ende doen si dit van binnen sagen
dattie van brucge op hem quamen
gingense te hant al omme cramen
ende hem te stormen waerd gereiden
ende leiden vaste in die hameiden
daer was geworpen menich steen
wel iii weken al achtereen
was daer voren dus gelegen
daerna was hem opgedregen
ende waren alle opgenomen
die in genaden wilden comen
sonder i die werd albloet
in sinen roc geslegen doet
dit was die scoutheit van thorout
hi was opten coninc al te stout
ende was leitsman vanden fransoysen
hierom quam hi in dese noysen
dus was winendale gewonnen
daer quam doe menich ingeronnen
wel gewapent met goeden platen
men ondede daer alle die gaten
entie wikette entie porten
doen dit vernamen die ypersse roten
sendense hem xiiii gerede
om op te dragene daer haer stede
entie slotel sendense met
her gy geboet doen ongelet
dat alle diegene die daer waren
met hem typre souden varen
hi dede winendale besetten
entie van ypre sonder letten
daden die porte al op saen
ende hebben blidelike ontfaen
hierna cort werd hem geseit
dat cortrike waer beleit
doen dedi gebieden herevard
dapperlike te cortrikeward
te wederstane die fransoyse
die daer licgen met artoyse
dit was tbegin vander stride
daer menich sint om was onblide
binnen desen tide met ere pertien
som van brucge ende vanden vrien
so hadde willem van guelke beleit
te cassele den castele gereit
doen die van binnen dat vernamen
dattie van brucge op hem quamen
gingense haren casteel sluten
jegen diegene die lagen buten
hi dede engiene stellen gerede
om den casteel te winnen mede
diegene die daer boven lagen
doen si gene wapen sagen
worden si sere te barenteert
die van den vrien wien dat deert
trocken vaste te mure toe
die casteel werd bestaen alsoe
datsi worden hantgemene
gene quarele ende gene stene
die van boven op hem vielen
dadense som ter eerden cnielen
ende vanden berge vallen neder
maer si vercoeverden ember weder
so datsi ene porte braken
ende tvorprijs buten ontstaken
sine lieten daer buten niewet staen
daer was i starc assaut gedaen
mijns her jans sone her jan
van meninc een jonc man
was geworpen met enen stene
dat hem sine targe oec na tgene
stucken vloech in iiii quartieren
guelke riep daerna scieren
datsi hem den casteel gaven saen
ende sgraven teken op daden staen
oft si soudenre doet in bliven
hoe lange dat sijt willen bedriven
si seiden dat sijs niene daden
noch vallen willen in genaden
noch hem selven doen den lachter
die van brucge trocken achter
ende gereiden hem ten stride
guelke trac ane dene side
an dander side peter die coninc
met menigen sconen jongenlinc
dus logierdense buter scoten
haer targen dadense vor hem poten
doen scoten die van binnen uut
ende stichten letteren overluut
alse tote guelke sonderlinge
ende baden hem dat hise ontfinge
alse cortrike ware gewonnen
dat tasselgierne es begonnen
niet eer en willense hem opgeven
ende baden datmense liete leven
sine waenden niet die van binnen
datmen cortrike soude mogen winnen
men scoet gene lettere uut ende inne
xx werven na minen sinne
van vreden ende van onvreden
daer was menige lettere van beden
datmen hem gave so lange respijt
si gaven hem op den grave wijt
alsi daer onderlinge streden
quam i serjant daer gereden
die hem dede daer verstaen
dat ypre waer in hant gegaen
sinen neve mijn her gij
ende cortrike waer oec daerbi
vanden grave van artoys belegen
ende daer vard mijn her gi jegen
ende bit u dat gi hem comt in staden
dies werd guelke sciere beraden
ende liet den casteel dus varen
dies die van binnen blide waren
dus voer guelke te cortrikewaerd
ende peter die coninc met snelre vaerd
daer lagen walen inden casteel
te cortrike binnen inden casteel
die die coninc hadde doen werken
naest onser vrouwen kerken
dese waren vorsien van allen dingen
dies men daer conde volbringen
van eten van drinken van engienen
si souden gerne den coninc dienen
ende behouden mochtsi dlant
dese scoten uut ende maecten brant
ende verberden met ere acort
tscoenste ende tbeste vander port
ane die marct een groet vlac
si scoten vier dat gerne ontstac
met vlieken die gesplintet waren
die clincten alse gespannen snaren
daer si ande wande vlogen
een peter die daer was wel vermogen
inden casteel een vlaminc fijn
was daer metten gesellen sijn
die vlaminge waren uut gesocht
die hi met hem daer in had brocht
hi had lange te gent gewesen
hi wilde sijn sout verdienen mettesen
ende den coninc behouden dlant
dese dede der stat groten pant
west vlaendren si oec verrieden
om haelsone ende om mieden
wie oec vanden paus spraken
dat hi den coninc soude doen braken
dien wildi graven opter stat
oft sijn lijf nemen omme dat
dese lagen daer in dien casteel
ende scoten ute menich quareel
optie van binnen ende worpen met
menigen stene ongelet
die daer binnen daer scoten liepen
baden die ander ende riepen
dat elc vor hem selven sage
die sonne stont te middage
si daden haer porten sluten
ende die fransoyse daer buten
dus hadsi vrese buten ende binnen
datmen die porte soude winnen
ende binnen dese was geseit
dat dornecsporte waer beleit
vanden vranken ende si daer jegen
daer bleef i norman verslegen
een ridder die hiet mertelet
dese hadde sijn spere geset
up enen philips van hoechstaden
bede vorensi daer onberaden
deen opten andren joestieren
daer moesten si bede faelgieren
ende bleven oec lecgende int sant
van aelst so was dese serjant
die assaut ende dese strijt
geduerde al toter verspertijt
dit was dies manendages die lach
vore sente amelbergen dach
des ander dages te vespertide
daden die vranken met groeten nide
vor riselporte een ander assaut
die wege waren hem so benaut
datter v bleven doet
vanden vranken diemen scoet
ende een vlaminc blever verslegen
god moete siere sielen plegen
daer bleef die here van vliege doet
dies her gi had rouwe groet
want hi was sijn maech ten derden
artoes senden daer sonder verden
omdat hi den grave was belanc
ende dat oec was an sinen danc
ende in despite van sgraven kinderen
die hi gerne soude hinderen
van goede van live ende van eren
dus bleef die ridder sonder keren
noch en quam tcarijn niet vort
het lach te cortrike buter port
op v bogescoten wel na
op mossenborch alsict versta
die nu heet die berch van weelden
daer lagen die franken op ende speelden
in haren tenten ende pauwelgonen
si lieten vechten die garsoenen
ende assaut doen op cortrike
tot ander dages tilike
doemen screef ons heren jaer
xiii hondert ende ii vorwaer
op enen goensdach dat verstaet
so geviel i grote daet
den vlaminge tegen die fransoyse
want menige brachtsi in die noyse
die daer blidelike quamen
alsi te gader souden ramen
tekenen sachmen daer mettien
boven die fransoyse gescien
daer vlogen swerte vogele met alle
die daer maecten grote gescalle
ende boven die vlaminge vlogen daer
witte vogele dit was waer
oec sachmen daer ander tekine
vele cleinre sterrekine
sachmen daer inden hemel staen
tachterst so quam vortgegaen
onder hem ene grote sterre
daer die cleine om worden erre
ende gingen haer alle toe
die grote verginc men wiste hoe
dit waren teken tontsiene wel
maer het dochtem algader spel
nu hort vanden stride tbegin
van brabant ter zeewaerd in
so quaemt al te hulpe den grave
elc met enen gepinden stave
sonder alomme die van gent
ende dien iiii ambacht ende waes omtrent
dese en waren ten wige niet
maer jan borluut wats gesciet
hadde cnapen gecoren uut gent
die daer waren met genent
ende hi was oec uut gent geboren
die nacht leet die dach quam vore
ende recht wel te sonne opstane
sachmen i vier beginnen te gane
uten casteel dat ginc menich merken
wat dit vier soude werken
si meinden als ict sal bedieden
ende wijsden buten haren lieden
die castelein entier waren binnen
waermen die stede best mach winnen
nu hort hoe sijt omme droegen
ende hoe sijt vier nedersloegen
ende droegent omme in der gewoude
alse der storm na naken soude
met enen starken blakenden brande
ende bleven staende jegen die viande
alsijt omme hadden gedregen
recht ten grauwen nonnen jegen
scoten sijt neder jegen hagedochten
alse verre alsijt scieten mochten
dit was i teken sonder decken
datmen daerwaer moeste trecken
soudemen hem in hulpen comen
artoys heeft dit teken vernomen
ende trac bat omme ter sonnenwaerd
noch droegende alle bloet i swaerd
ende togeden datsi in node lagen
den fransoysen die daerwaerd sagen
si waenden wel hebben gedaen
ende wijsden se daer se niet conden ontgaen
in i nederinge vol van grachten
daer si hem niet jegen en wachten
daer si in haer doet oec varen
alst hierna sal openbaren
vor desen strijt die nu begonde
so hadden die heren lange stonde
een ordinanse onder hem gemaect
mijn her godevaerd wat holpt messaect
soude gent die goede stat
met alder balgien hebben gehat
ende haer voget hebben gewesen
hier toe haddi uut gelesen
ridderen van brabant ende cnapen
die goet ende coene ware ten wapen
die hier na som sal noemen
als ick er te rechte toe sal comen
sonder sparen van daer si trecken
te gentwaerd alsijt mecken
maer haer micken es al verloren
si hebben in den voet den doren
die hem oec gebut sal werden
eer si te gentwaerd overterden
om dit te vorderne dat verstaet
angingen se feestelike grote daet
want doe si die viande sagen
en costen sijt langer niet verdragen
sine gereiden hem te stride
die sonne stont te prime tide
si ne waenden so na niet hebben gestreden
artoys es al om gereden
ende besach der vlaminge scare
daer hi toe hadde groten gare
ende alle die prinsen die met hem waren
die fransoyse daden hem scaren
in ix bataelgen starc ende groet
sine wonscen niet die vlaminge doet
wevers volres entie spoelen
si soudenre haren moet over coelen
die irste scare van desen dan
daer in waren iiii hondert man
op ors geseten goet ende diere
dit waren alle soudeniere
mijn here van burlas die was
diese metterhant uutlas
ende wasser leytsman af vercoren
hi was ute aquitanien geboren
die voetgangers die noch hilden
met scachten met glavien met scilden
dier en was er geen getal
het sceen bedect daer berch ende dal
dander scare had mijn her gye
van nele ende reinout van trie
dese hadden tote v hondert platen
die alle op starke orsse saten
die derde scare leide gelike
die conincstavel van vrancrike
het was heren broeder van nele
hi hadder daer te sinen dele
vi hondert wel opgeseten
met overmoede liete hijt weten
artoyse opdat hi wilde striden
datment here liet ute tiden
die dach ginc op het waer tijt
dat men begonste den strijt
die baenroetse die met hem hilden
ontect alboet met haren scilden
dat was her heinrijc van lingi
ende mijn her willem van valeri
ende die castelein die lile
ende her suriens de sevile
van beaunes van aveskerke
dit waren die op orsse sterke
metten constavels hilden
die den wijch beginnen wilden
die vierde scare die daer na quam
dats artoys als ict vernam
doe versach hi al sonder letten
hoe hem die vlaminge ondersetten
die grave dade hem wapen saen
doe quam daer een wolf gegaen
daer si artoyse wapenen souden
dien hi lange hadde gehouden
menigen dach die brune hiet
ende alse die wolf dit siet
dat hem sijn here wapene dede
jegen desen groten onvrede
so spranc hi binnen inden rinc
dit was een wonderlike dinc
temet datmen hem die wapen anstac
quam die wolf diese emmer ave trac
metten clauwen ende metten tanden
hartoys werdene metten handen
ende sprac brune wats u gesciet
deser constumen en plaechdi niet
des en hebbic van u niet gesien
die wolfs en wilde altoes niet vlien
brune brune sprac hi mettesen
wi sellen onlange te gader wesen
alse brune sach dat niet bescoet
wat hi op sinen here scoet
so trac hi wech na desen keer
men wiste van hem daer nemmermeer
noch gesciede daer i wonder
artoys wilde messe horen besonder
ende deet te weten sinen caplaen
dat hi gode wilde ontfaen
eer hi vard ten wigewaerd
die priester die las messe ter vaerd
ende alse messe was gehent
ende alse artoys soude ontfaen tsacrament
so was dit sacrament verloren
dies had die pape groeten toren
ende sprac here wats ons gesciet
gods lichaem en vindic niet
dies was artoys te barenteert
ende sprac dat ic heb geordineert
dat salic inden op desen dach
comer mi af dat comen mach
ic sal gode op een andren tijt
ontfaen alse gehent es die strijt
des mach hi sijn al sonder hope
het quam oec i padde gecropen
al grau uten vlamscen here
men lietse crupen al sonder were
te siene wat het soude bedieden
si croep al dore die lieden
recht vort toten vranken
daer stontse ende blies metten lanken
optie waloys i lanc termijn
ende scoet op hem haer venijn
van danen keertsi ter hagenward
uten wege metter vard
een ors oec daer hi selve op sat
hi hads m pont gehat
ende c liber scattes al sijn leven
haddijt den coninc willen geven
het was xiiii voete lanc
doe hijt metten breidele dwanc
hi sater op met groten dangiere
ende doemen ontbant sine baniere
sloech hi dors metten sporen
daer ii wige te voren
met siere cracht hadden verwonnen
doen hijt waende hebben geronnen
so stortet toter eerden neder
drie werven vort ende weder
hi riep morel wats u gesciet
derre constumen en plaechdi niet
ghi hebt mi gedragen in swaren stride
gaet di mi nu af te desen tide
in quam noyt in genen doene
daer ic uwes had so wel te doene
dit waren teken van ongevalle
die hem hier gescieden alle
die vlaminge lagen tesen tiden
op i plaetse daer besiden
vaste in een ende al te voet
met pieken starc ende wel behoet
ende gewillech genoech te stride
doe sende artoys bander side
i iraut te nemen ware
oft hi vonde int vlaemsce hare
enegen here van groten prise
die wesen soude te desen pongise
sine gedochten waren mettien
dat hi hem vaen soude laten dien
ginct hem qualike inden strijt
die gene reet wech ter selver tijt
ende bescouwet achter ende voren
ende quam weder ende liet daer horen
artoyse wat hi had gesien
her grave sprac hi doe mettien
al dat ic sie dat sijn crayolen
in die wapen ende scietenspolen
en sach niemen van valoer
daer ic theer alom voer
sonder willem van juleer
ende mijn her gi i bacheleer
wijts sone van dampiere
si staen te voet op i riviere
van achter mach mer niet in raken
ene baniere sagick er blaken
den lupart van sabel gebatelgeert
int velt van goude geordineert
van brabant sprac doe her godevard
die ridder die draecht den lupart
dats die gene dat secgic die
daer ic mi meest af ontsie
hets mijn her jan van rinesse
in die werelt en esser niet sesse
omgaens wijt ende breet
die bet van orloge weet
hi riet doe artoyse opdat hem dochte
nuttelijc dat hi niene vochte
ende beiden soude metten stride
tote sander dages wel betide
dat van der margenstonde daecht
si selenre alle al sijn versaecht
nemmermeer selen si micken
dat si bat ordinoerden al sticken
dan si nu hebben gedaen
ende morgen laet ons op hem slaen
hets al arm vole te voet
ende sal dan tsetten sijn vermoet
artoys balch hem deser word
ende was er sere om testord
dat hi hem desen raet vorleide
hi verhief hem int gereide
ende sprac na dien dat gi ontsiet
ic rade wel godevaerd dat gi vliet
ende gi sijt up uwe hoede
dit sprac artoys met overmoede
ic belge mi dat gi dit doet
wi sijn tors ende si te voet
hondert orsse ende m man
dats alleens wat ontsiedi dan
drayt omme u ogen ende besiet
dit vrome volc faelgiert u niet
ende hilt u noyt over ontsaecht
mi heeft wonder dat gi dit vraecht
in wilde niet godevard dat si lagen
vor ons gebonden en soudse jagen
die ginder over staen te voet
ende daer met coelen minen moet
her godevard antworde den grave sciere
en wane niet dat ic mi yet sciere
no dor vrese no dor noet
al hadsi there noch also groet
waer gi vaert ic volge u na
en vreest niet dat ic u ontga
ic sal heden sonder begeven
met u sterven ende leven
artoys hilt hem dat gepayt
hi droech den scilt met lilien gesait
met goude upheven in asure
den scilt van vrancrike pure
van kelen met enen palestene
ende drie castellekine clene
van goude inden palesten geset
die grave van bonen hilt hem met
ende sprac ic sie wel dat ic sal
minen wille hier vordren al
tgraven sone van henegouwe
jan sonder genade heeft dit gebrouwen
sijn moeder met hare groter cracht
dat hi jegen den neve vacht
mijn her gi dien hi daer vint
opt velt die was siere moyen kint
her jan van viersoen van brabant
was oec onder artoys pant
met alden andren van artoys
den vlaminge naecte vele vernoys
hem mochte wel therte faelgieren
alst al op hem quam pongieren
met vii dusent orsse groet
si mochten vresen wel die doet
die vifte scare brochte simpoel
om sijn helm stont i fagoel
van sinen teken als hem betaemde
hi was die hem sere scaemde
dat hi uut vlaendren was verdreven
wilt hi hem nu te kinnen geven
mijn her raveel die vlaminc
wilde oec dienen den coninc
hi wilde prijs bejagen na der macht
ende hilt onder simpoels cracht
mijn her gilijs van haelgi
hilt oec simpole nu bi
ende die here van kerki
maecte int here groet gecri
entie here van sailgi
was oec daer simpoel bi
ende hem nichasis van rechtfort
hi sprac wane horten wi vort
dus begonden die viande naken
men sal hier mogen doden maken
vrouwen wedewen kinder wesen
die vlaminge stonden in vresen
sine mogen achterwaerd niet ontgaen
ende vore eest tvlien gedaen
elc sprac sine biechte opter stat
ende droegen vaste ineen na dat
deen ginc inden andren dringen
si gingen hem al ommeringen
gelijc enen steinijn mure
te wederstane dese aventure
her gi vermaende daer sine scaren
datsi hem niet souden vervaren
onderset u vast ende sterke
die sonne dect haer met enen swerke
wine hebben geen noet vander sonnen
ic sie den wijch te voren gewonnen
opdat gi seker ende vaste staet
ende gi grote slage slaet
edele vlaminge siet vor u selven
si selen op ons comen welven
met enen vreseliken gemoete
vaste staet ende uwe voete
god sal ons helpen ende staen in baten
in wils hem heden niet verlaten
roept op gode clein ende groet
dat hi ons hulpe uter noet
guelke sinc vane ontwint
hi troest sijn volc daer omtrint
daer stonden bi clerke ende papen
ende van gent stoute cnapen
een canonc van maestrecht
stont bi hem alse i cnecht
metten andren daer te voet
dese pensde in sinen moet
hi sal sinen pays bejagen
mids den steken ende den slagen
die hi vor hem daer sal ontfaen
hi hadde jegen guelke mesdaen
dat hi hem noyt wilde vergeven
alse lange alse hi mocht leven
dese liet hem kinnen niet
wanen hi was oft hoe hi hiet
onvermaent ende sonder miede
quam hi tot desen stride
met al dat hi con
hi was ene vrome
tusscen mase
dese wilt hi
sine mesdae
dat hi mesdede mijn her gi
dat beterde    sekerlike
dat daer niet was sine gelike
maer hi was daerna bekent
doe die strijt was gehent
dus vergaf hem guelke den evelen moet
omdat hi woet inder sarrasijn bloet
daer was her heinric van pietersam
die dus daer over die dode clam
sijn broeder bleef an dander side
een ridder daer te desen stride
mijn here jan van renesse
las den sinen oec een lesse
dat si hem niet lieten dorbreken
ende haer biechte souden spreken
ende sijt nu niet vervart
rodelt al man ende pard
vlaendren ende leu es onse gecri
alsi slaen op mijn her ghi
selen wi van achter op hem dringen
het blijft al hier dat si bringen
doe dede men crayeren int vlaemsce here
dat niemen om goet hadde gere
wie dat daer nichte om goet
al sage hijt liggen onder voet
men souden van achter slaen te doet
dit was datmen hem geboet
ridderen maecte guelke ende ghi
ende dat was oec ghedaen bedi
dat si te stouter souden wesen
ende die waren oec uutgelesen
die vroem waren arm ende rike
pieter die coninc werd daer gelike
ridderen daer met twee sier sonen
omdat hi te meer soude verconen
dus staensi daer ende beiden ende haken
na die viande die hem naken
diet u al hier soude verclaren
hoe si hieten ende wie si waren
die met artoyse quamen ten stride
hine quaems niet af in lange tide
van die bataelge salic u vort
dit seggen hier in corter wort
die seste bataelge es mi cont
leide her lodewijc van cleremont
in waren
op orsse geseten sonder sparen
die sevende scare wildijt weten
hem iii hondert opgeseten
leide die grave van u
dachtende bataelge leide nu
ferijn een tsampenoys
ende mathijs sijn broeder een fransoys
dese hadden v hondert man
op orsse geseten in den dan
die ixd bataelge wel beward
vorde mijn her godevard
van brabant ende van andren steden
die hire toe hadde gebeden
binnen desen dat dit gesciede
so sende her jan van namen liede
sinen broeders te hulpen dan
met platen wel vi hondert man
hi hiet des sinen broeder gomen
dat hi selve te stride wil comen
met algader sinen lieden
ende bat datmen hem soude ontbieden
nu was die strijt so saen beheten
datmen hem niet conde laten weten
te tide want si sdages daer naer
striden moesten over waer
dies so haddi rouwe groet
datment hem in tide niet ontboet
binnen desen dat dit was
die here van moreul alsict las
seide ten here van aspermont
here seit hi es u yet cont
wie es die here die hiet rinesse
dat ic sijns niet en messe
ic hore vele van hem spreken
ic wil i scacht op hem steken
ende met orsse op hem riden
aspermont sprac tot dien tiden
laet ons worden ii gesellen
diene tierste mach gevellen
hem so blive die aventure
ic salne bestaen nu ter ure
dien genen die ic ginder sie
ensi dat hi mi ontvlie
edel bloet mijn her jan
dese tale gaet di nu an
ward u vaste gi sijt verraden
gi comt noch tavont in swaren gewaden
dese aspermont was geboren
ute noyeine scone uutvercoren
was hi doe sekerlike
men wiste niet sijns gelike
wi vinden van hem dat gescreven
dat menich stont na sijn leven
op enen tijt was hi dorsteken
met enen scachte sonder breken
ende sonder quetsen vanden darmen
hi doetse uutwinden sonder carmen
vor sijn ogen tusscen sinen dien
hi wilder selve toesien
of hi yewerint ware gequets
hi wasser lettel af te wets
noch dedi meer daer hi lach
sijns selves herte dat hi sach
met i spiegle in sinen buuc
so wel haddi sijn gebruuc
hi was die stoutste ridder in twiste
diemen noyt levende wiste
die van ypre een groet deel
lagen binnen ende hoeden den easteel
tot xii hondert wel te gereke
met swerten rocken gelike peke
soedat si niet uut mochten
wat behindichede siere toe sochten
so wel waersi van buten gewacht
die wile datmen te velde vacht
nu hort vanden stride vort
daer in gesciede groet mort
doe artoys sach sijn volc gereet
ende al te spronge lancs ende breet
so riep hi lude ende bitterlike
die mi minnen getrouwelike
die volgen mi na ter vard
ic sal in ter bataelgen ward
nadien dat ic die vlaminge zie
dus bliden dach en sag ic nie
menichtfout riep hi montjoye
elc sie heden om sine proye
daer ic den liebard op sal doen
het es edel venisoen
deser was wel bi getale
vii dusent die trocken ten dale
ende xxiiii dat wel wet
swaerd in hant op hem geset
ende elc een ors met groten leden
ende met scarpen sporen bestreden
der voetgangers was sonder getal
die op die vlaminge quamen al
her ghi ende guelke voren al omme
op ii scone beesten stomme
tfolc ordineren ende setten
die viande comen hier om geen letten
dit riepen si beide ontfermelike
god sende ons hulpe van hemelrike
tot deser anxteliker noet
als hi oec dede seidemen albloet
want menich daer optien dach
sente jorys vane sach
ende alsi dit dus hadden gedaen
gingen si bede te voet staen
metten andren met enen stave
alse te scedene daer niet ave
men ginc gene pesen trecken in
het was dat vreselijcste begin
dat noyt man met ogen sach
die pilen vlogen op genen dach
datmen den hemel cume van dien
van dickeden niet conde gesien
maer tflaemsce heer datter stont
was noyt gequets no gewont
nochtan waer si so dorscoten
haer halseberge ende hare sor coten
bokelare targen helme scilden
die si jegen die scoten hilden
dese staken so vol clare pinnen
men conster niet ane bekinnen
al van den hoefden toten voeten
dan scichte dus began mense groeten
elc vlaminc hadde des geloeft wel
ii orsse op hem comende snel
het was i ongedeelt spel
nochtan diere toequamen lieten tfel
si sagen oec over die walen vliegen
i brant i vogel sonder liegen
doe riep ghi ter selver stont
in wilde niet om ducent pont
dat hi over ons ware leden
wi selen victorie hebben heden
doe die vlaminge met groten roten
haer scichte uut hadden gescoten
doe sloegense haer pesen ontwee
daer meniger herten of werd wee
si worpen onder dorsse haer bogen
jegen haer scenen sodat si vlogen
ende deisden achterwaerd ten vrienden
daer si vele prijs verdienden
artoys riep met groten dangiere
fuys merdaelge treis arire
faus clercs die ju leer
rend vos sans reposeer
dus hadde guulke grote porsse
men reet op hem met menigen orsse
simpoel riep ende artoys
menich werven in fransoys
doe werd die wijch starc ende groet
daer was die menich in groter noet
die van den vrien hem scoffierden
die fransoyse die niet en vierden
maer dapperlike daerwaerd traken
daer hordemen menige glavie craken
die van den vrien lagen neder
maer si vercoeverden staphans weder
en was maer goet wat so men sprac
dat dit here dus achter trac
want wat datter binnen quam
bleef al doet doe dit vernam
mijn her jan van rinissen
doe trac hi over toter perssen
van achter welvende met siere scaren
die fransoyse worden in varen
van haren vianden tusschen ii struken
en waren el niet dan clare buken
van desen lieden daer si opliepen
vlaendren ende leu dat si riepen
dus bleef een wonder in grachten doet
daer deen over den andren scoet
van brabant mijn her godevard
reet in die vlaminge selken scart
dat hi guulke eer hijt weet
mettien orsse ter neder reet
ende velde oec sine baniere
dors keerden over die crupiere
so starc was die wederstoet
dat man ende pard bleven doet
doe werd menich man ontorst
guelke was op sine borst
gescoten so met enen quarele
sonder quetsen dat here van nele
was daer van den irsten gevelt
si hadden vlaendren dicke gequelt
die stave scorden entie borsten
daer si de prinsen mede ontorsten
van den pinnen toter hant
en bleven niet in alisant
te genen wige daer rolant vacht
te roncevale met groter cracht
alsi vor cortrike daden
den vlaminge badensi genaden
dedelste prinsen van den landen
si leiden te gader daer haer handen
ende hilden daer in een naect swaerd
metten appelen ten vianden waerd
wi willen seidensi ons opgeven
edele vlaminge laet ons leven
roelant riep so dat sijt horden
alle die hem toebehorden
dapperlike volget mi an
dese velden al ors ende man
deen gaf daer die ander nam
wat daer onder die stave quam
dat bleef doet in dit pongijs
rinesse ontfinc daer groten prijs
men sach nieman dat doen
om te hulpen den lyoen
dus was hi in menigen wegen
so diepe in die viande geslegen
dat hi nieman bi hem kinde
maer god die hem helpe sinde
halp hem dat hi henen quam
ende vriende bi hem vernam
guelke was vermoet van slagen
datmenne uut moeste dragen
dbloet hem uter nese spranc
so vreselike was geen bedranc
sinen standard droech i serjant
crachtelike een jan ferrant
dor genen anxt wildi vlien
hi was gevelt op sine cnien
vier werven al achter een
ende emmer weder op sine been
daer was i jan die vlaminc hiet
gulecs cnape ende alse hi siet
dat sijn here dus was vermoyt
werd hi gram ende hi vernoyt
dattie viande souden verbliden
hi trac wech ten selven tiden
ende dede sijns heren wapenen an
daer maecti menigen bliden man
alsi gulecs wapen sagen
so diepe in den storme dragen
die cnape was der viande gier
ende riep noch es guelke hier
si sloegen doe achter ende voren
ic wane hi noyt was geboren
di so vele volx sterven sach
alsemen dede op desen dach
nu quam dander bataelge daerbi
vreselike slaende op mijn her ghi
dat hem there delven dochte
metter cracht die si brochte
het was dat vreselixste opbreken
daer men noyt af horde spreken
men seit vele van roncevale
maer dits die jammerlixste tale
diemen yegeren af tellen mach
of daer men noyt af horde of sach
mijn her gi sette hem ter were
recht ten midden vanden here
onder dien cloester van der nonnen
daer een gracht comt geronnen
vander leye te wege ward
daer was dat vlaemsce here gescard
nu doet u selc logen verstaen
ende secgen van dere gracht saen
datse die fransoyse en wisten niet
ende datsi daerombe hadden tverdriet
dat es sceren ende groet spel
si wisten alle dese gracht wel
ende warense oec wel overleden
maer also alsi achterwaerd treden
met haren orssen daer si deisden
daer hem vanden slagen eysden
daer vielen si in die gracht altoe
ende bleven daer versmort alsoe
mijn her boyden van poproden
hadde daer sine vrient ontboden
met enen mechel sterken stave
van aelst was hi borchgrave
ende i die beste geviseert
entie beste vlaminge conforteert
naest renesse daer was opt velt
hi dranc dore met gewelt
ende alre naest na heren gie
hi halp dorbreken die partie
dese machmen met eren nomen
waer dat ridders te gader comen
daer vlaenders ere yet an gelach
daer was hi gereet nacht ende dach
seger lonke werd oec gevelt
die den ghenscen standert helt
vier werven op sine cnien
dor genen anxt wildi vlien
ende ember op met groter cracht
daer men boven sijn hovet vacht
uten vier ambachten wasser i deel
die optie vranken waren geel
daer vacht oec mijn her willem
met groter cracht van boenhem
een donvervarste die leeft
dats vlaendren noch te bat heeft
van siere daet die hi wrochte
dat menich fransoyse becochte
al hebbic vander iersten bataelgen
gesproken aldus van hare faelgen
ende oec van hare bagelhede
eeric van den andren ii dede
si sloegen met sporen alle drie
op ene ure gelovets mie
dene ontbeide anders niet
si riepen alle merdaelge vliet
elke bataelge coes die sine
maer in vele corter termine
waren si alle gescoffiert
ende hare bataelge gestoffiert
dan gi sout wel vollike lesen
i pater noster ende mettesen
doen si sagen dese mescance
riepen si alle roy die franse
waer sidi nu wi sijn verloren
die den rouwe had mogen horen
hine hadde nemmerme vergeten
ende hoese haer hande te gader smeten
waer sidi grave van artoys
endi gi jacob van ternoys
dankervile ende aspermont
lagen ter eerden so gewont
sine conden hem niet in staden staen
haer grote roem was nu gedaen
deen beval den andren gode
bitterlike in groter node
daer bleef die bloeme van kerstenhede
vore volc te voet ende sonder stede
het wilde god het moeste wesen
in horde noyt singen no lesen
van selken jammer alse dit was
daer lach van doden menich tas
si wrachten alle jegen gode
ende jeghen des paus gebode
baugelijn vacht daer menichfout
i vroem ridder ende i stout
hine fineerde no hine veronste
van dien dat die wijch begonste
toten inde van groten slagen
hem allen wondert diet ansagen
mijn her geraert ferrant
was so besech metter hant
het boech al dat onder hem quam
mijn her cortals ogen sagen gram
ende was so diep met hem indrongen
in den wijch met slijcbaerds jongen
dat menne daer seide over doet
dies was int here jammer groet
hi werd lestent daer hi stont
onder die viande sere gewont
een ferrijn van campenoys
hilt hem achter met artoys
met i sterker stemme hi riep
edel prinse die gracht es diep
hout op heer hoet er u jegen
onse vrinde liegen daer in verslegen
eer peter flote oec verstarf
bat hi genade menichwarf
maer en mochten niet besluten
gene trompen gincmen tuten
omtrent artoyse menichfout
hi sach al om wat hi scout
waren alle gepynde martsen
hi riep arite om tebbene platse
morl sijn ors dedi lanchieren
hem volgenden na sine helmewieren
met sterken orssen sonder telt
over die dode die lagen opt velt
artoys riep al dat hi mochte
dat hem die hersenen scoren dochte
paterne dieu wats ons gesciet
en weet nu god van ons niet
artoys sach tspel verloren
nochtan sloech hi dore met sporen
neven der gracht op enen cant
daer hi sijn volc verdowen vant
sijn ors hadde so grote cracht
dattet vloech over die gracht
her ghi die sine wapen kent
trac jegen hem ende die som van gent
genendelike ende onvervard
hi sloechen af den meesten scart
in dat volc dat met hem quam
dat nie wijf no man vernam
artoys was so diep gereden
opt dors dat hi hadde bestreden
overmids die grote cracht
van den orsse dat hi den scacht
van den standarde gegreep
mijn her gijs sijn stegereep
daer hi hem sere op verliet
vergat hi daerom liet hijs niet
wat datmen op hem sloech ende stac
i stic hi uter banieren trac
met beiden handen ende scorde
in liege u niet van enen worde
eer menne velde het was lanc
hi gaf ende nam ende oec dranc
dor die viande stormelike
op hem brac menich pike
daer waren mede die van der goes
ende i monech oec van der does
quam op i merie gereden
hort hoe hise nu sal besteden
enen cnape daer hise gaf
ende barenteerde om i staf
daer quam i carmer oec inden hoep
die ute siere ordine sloep
men conste haers gelike niet vinden
elc soude enen bere binden
dese ii waren daer te wige
ende gingen houwen te prige
al met enen starken stave
dor die minne vanden grave
het waren ii sterke gesellen
ic hebbe dicke horen tellen
dattie monec artoyse velde
van den orsse dat hi helde
met enen slage die hi sloech
morel viel oec over sijn boech
doe sijn ors dus was gestort
ende selve had gehadt menich hort
ende onder hem stont te voet
ende menich ombehindech cloet
tsinen hoefde sach geheven
doe wilde hi hem guelke opgeven
ende seide ic lever u mijn swaerd
ic geve mi op wacht mijn paerd
dat gijt niet ne quets no slaet
maer dat gijt neemt ende vaet
die grave riep al in fransoys
ic ben die grave van artoys
neemt mi op ic swige stille
ghi selt dan hebben al uwen wille
die vlaminc riepen gi moet sterven
al waerdi grave anderwerven
laesse riep hi wat wildi dan
waer hier enich edelman
die mi opnemen wilde
ic biede hem scerpe vanden scilde
nemt mi nu op te deser noet
ghi hebt die bloem van kerstenheit doet
uwen pays van al bejagen
gi selt wildi mi verdragen
si riepen hiers geen edelman
noch die u tale verstaen can
die vlaminge stoeden vol haers moets
ende getrouden hem lettel goets
dor al tbelof dat hi daer dede
ende sloegen doet opter stede
aldus werd artoys gevelt
die tonge hem uten monde swelt
ende i van brugge was gereet
diesem uten monde sneet
ende na den stride had dese man
van der marct mijn her jan
ward dat hem stonde te doene
hi souden geven van enen venisoene
dat edelste daer nieman af at
dat venisoen daer hine toe bat
dede per rivele die bruzoeys
dats die tonge van artoys
die wijch werd sterc ende groet
die grave van hu blever doet
ende lxiii baenroetsen
bliven doet binner der plaetsen
ende xi hondert ridders lagen in baren
ende alle die met hem waren
daer artoys dus lach gevelt
hets jammer te horen daer men telt
mijn her raveel van gaucort
ute vermendoes was in den vort
hem xviii sterc ridders van prise
die bleven alle tesen pongise
tot hem selven ende ii siere cnapen
daer mochte houde ut lapen
vanden wonden diese ontfingen
si lieten there ende ontgingen
hi was ontorst ende bleef te voet
hi nam ende gaf al daer hi stoet
menich steke ende menigen slach
so datmen van hem secgen mach
den dach dattie werelt staet
van siere manliker daet
ende daer hi over die dode clam
sach hi waer hem hulpe quam
tot hem xl opgeseten
ende comen dapperlike gesmeten
dierste diene bescudden woude
was geslegen optie moude
soe dat hi vanden orsse vel
doen liep daer onder her ravel
nindelike hi dore croep
overmids daer vrese vander doet
dors hi biden breidel greep
ende sette voet in stegereep
daer het inden stride stont
sonder here ende oec gewont
ende spranker op so hi best conde
daer ontfinc hi ene wonde
met enen stave met ere pinnen
beneden sinen broecriemen
die xl die daer sijns souden plegen
bleven alle vor hem verslegen
hi werd ontorst noch anderwerve
doe dochti hem hi moeste sterven
als sijn ors gebodelt was
hi stont geclommen op i tas
ende al van claren doden lieden
some lagensi ende verscieden
hi weerden met groter cracht
ende alsi dus stont ende vacht
quam i die den arm verdroech
ende met enen swaerde sloech
boven inden wervele inden cant
wel half af sijn helm bisant
ende toten hoefde oec in geslegen
dat hi ter eerden es gesegen
i quam die sine wapen kinde
ende halp op met geninde
doe riep hi vlaminc dat hi can
hout het es een edel man
vrienscap helpt tselker stonde
daer si comt ut goeden gronde
dus behilt hi daer sijn leven
ende was guelke gegeven
sinen wille met te doene
hi was geleit in prisoene
ende mijn her jan borluut bevolen
die vlamingen liepen met groten scolen
daer si die walen meest sagen
ende verdronken so met slagen
datsi niet geduren conden
daer storver meer sonder wonden
dan si van den wonden daden
doen liep daer over den andren waden
te voet met haren vergouden sporen
die onder licgen moesten versmoren
in diepen grachten her ende gens
dus goudense swaerlike den chens
dien si wilden sonder waen
binnen vlaendren doen gaen
die here van bruborch lach gecloeft
van beneden tot ant hoeft
gelijc oft i bake ware
dit daden die volres openbare
het was i vlamine ende om dat
osorden sine also ter stat
der vlaminge vele hadden ducht
ende trocken achter optie vlucht
vanden velde heymelike
elc liet staen daer sine pike
som trockensi in die port
ende some opter leyen bort
dese gingen overswimmen
ghi riep met ere luder stimmen
staet vlaminch ic heb vernomen
dat versche viande op ons comen
daer bleven cume na mijn vermoeden
dat versche viande op ons comen
daer bleven cume na mijn vermoeden
vijf hondert man die bi hem stoeden
jegen menigen stouten man
die cone mijn her ghi nochtan
hen wilde sine stede niet rumen
ontfarmelike ginc hij tumen
dat hem tfolc dus was ontlopen
hi sach sine scare al open
an beden siden cranc ende dinne
hi riep hemelsce coninginne
hulpt mi nu ute deser noet
die vrese was bitter ende groet
borluut ende godsenhove fijn
rinesse bonem baugelijn
ferrant ende oec popperoden
dese hebbense weder ingecroden
met groter cracht al datsi mogen
gene stave te sticken vlogen
so vreselike was dit gemoet
tfelt was el niet dan i bloet
metten staven warensi gevelt
die swaerde gingen met gewelt
toter hilten in ter vard
van beneden opward
si braken alle die waren cranc
daer liep menich ors al mane
sijn darme achter velde slepen
metter doet waren si begrepen
hen waer her ghi niet staende bleven
si tote nu behilden dleven
sine stoutheit persit misere
want si behilt vlaendren daer in dere
had mijn her gi mogen volcomen
hi hadde artoyse gerne opgenomen
maer neen hi daer was niet gespard
daer bleef van bonen her godevard
menich fransoys was ontset
ende afgehouwen oec sijn let
men sach daer in der vlaminc siden
sente jorise selve striden
ende oec met so groter cracht
datter menige gaf die macht
daer waren gebodelt scone beesten
daer waser vele vanden meesten
die boven sprongen metten wonden
over die vlaminc daer si stonden
si beten al omme metten tanden
alse wel den vrenden als den vianden
si sloegen achter ende voeren
sonder bedwanc vanden sporen
die anguisse was so groet
die si hadden jegen die doet
dat sijt al te neder sloegen
so sterc si die bene verdroegen
dat hem dijsen ongelogen
met slagen vanden voeten vlogen
ay coninc here van vrancrike
dune gecriges meer haer gelike
so edel herten waren noyt geboren
alstu hier nu heves verloren
tfolc datti nu bleven es
jegen dattu verloren heefs
hets jammer coninc dattu leefs
dattu noyt daer toe quaems
dattu dit volc souds avonturen
jegen volc dat dient om huren
du heves verloren in dit dal
datter cronen smerten sal
hort noch meer vanden wige
en es geen tijt dat ic swige
ghi hebt gehort van anguisse
die gy ende guelke ende rinisse
hadden nu ginct hem wel in hant
poprode baugelin borlu ferrant
dese dadent daerna best
tridderscap van vlaendren west
entie van brugge ende daer omtrent
ende daerna so die van gent
dese en condemen niet volprisen
in engerehande wisen
sine verloren niet xx man
diemen wel gevreiscen can
die fransoyse waren verstubt
het blever menich c gedubt
ter langer mere indie beke
sine hadden noyt so quaden weke
deen versmorde daer den andren
daer darius vacht jegen alexander
daer blever niet datmen sach
so vele doet op i dach
daer waren i deel ridders ontgaen
die quamen weder ende lieten hem slaen
nadien dat artoys doet es bleven
sone willen wi niet langer leven
deen was li bruen van brungebeke
vandien daer ic hier af spreke
hi was metten grave onthouden
van simpoel hem werd vergouden
sijn dienst die hi heeft gedaen
hi reet in ende liet hem slaen
ende doe hi sloech te storme ward
so gemoetti in die vard
in die vlucht sinen here
hi riep valsce ridder kere
ghi siet u broeders bede dorbreken
keert u omme ic helpt u wreken
daer en leget geen castien an
hi vliet der doet al dat hi can
dese bleven ter langer mare
noch was i ander scare
bi tsiexmans waren si bestaen
ende uutwaerd op si ne conden ontgaen
die derde onder den berch was
daer blever oec i groet tas
willem van mosschere woender boven
opten berch hi wilde geloven
tsgraven kindren getrouwichede
hem ne halp belof no bede
hi hads verdient daer hulpt niet jegen
thoeft was hem van den buke geslegen
ende alse dit al leden was
so werd ginder een tuutgeblas
oestwerd op die lange mere
het quam die grave met sinen here
van simpoel entie van bonen
met menigerhande scone ponione
ende met wapen ende met meniger vorme
als in te slaen te neuwen storme
die vlaminge daden hem echt scaren
si sagen wel dat viande waren
dus was gereet menige pike
nu verstaet mi ganselike
daer wasser i deel ute henau
al maken si daer haer cypau
te vechten haddensi cleinen wille
ende hilden hem op hoer al stille
metten ansichten ten vlamingen waerd
ende elc in die hand een bloed swaerd
en was el niet dat si wilden
diewile dat si stille daer hilden
dadensi wechvoren haer goet
daer sijt hadden in behoet
en was el niet si ne quamen niet vort
die vlaminge trocken met acort
ende versochtense daer si hilden
met haren staven alse die wilden
ane hem werden hantgemene
doen rumdensi tfelt alrene
ende haer scilde achter den rugge
si waren verjaecht van dien van brugge
van hem so liep meest na hem
van bonem mijn her willem
halpse metten brugoyse jagen
in grachten in velde in bosch in hagen
wat dat si conden belopen
dat moest metten live becopen
si waren gejaecht tote dotenijs
te swevegem ende tsente denijs
daer blever vele licgende in wegen
in grachten ende in velde verslegen
tot dornike vloense enter mouden
om haer leven daer tonthouden
van brabant oec die grote heren
begonden haer gecri verkeren
si consten wel der vlaminge tongen
van haren orsse datsi sprongen
ende liepen onder hem te voet
vlaendren ende leu des waren si vroet
dattie vlaminge also riepen
ende riepent mede aldaer si liepen
ende om tontdragen daer haer leven
vor die stave datsi beven
sine hadden el niet in den mont
dan vlaendren ende leu dit verstont
menich vlaminch ende werd geware
dattie brabanter scare
met hem roepen haren cri
ende gingent secgen na her ghi
here secgense wats hier te rade
wi nemen int here grote scade
die brabanters roepen als wi doen
ende volgen mede den lyoen
het scijnt vriende ende sijn viande
mijn her ghi hief op te hande
met ere groter stemme hi riep
daer hi met in den storm liep
slaet al doet hets volc verbannen
wat dat sporen heeft gespannen
daer bleven prinsen in dit jagen
van den vlamingen dus verslagen
die brabantsce ridders van banieren
bleven tuscen ii rivieren
simpoel entie grave van bonen
sloegen met sporen vor die gonen
ende vloen al datsi conden vlien
sonder enich ombesien
tote dornike die v hondert die porten an
die v hondert hem waren besloten dan
daer blevense licgende buten opt velt
bi antoengen optie scelt
die vlaminge keerden weder haer straten
daer si dander hadden gelaten
vore cortrike buten te velde
tuschen der leyen ende der scelde
daert al vol lach doder liede
daert jammer af was dat gesciede
die vlaminge bleven sere vermoyt
sine connen geseggen wat hem vernoyt
deen den andren luttel toesprac
noch conden gevragen wat hem gebrac
so moede warense ende so mat
haer wapen waren mes nat
haer hande daer si die stave in hilden
al waer dat sake dat si wilden
die toeluken ende wringen
sine haddens niet connen volbringen
so stijf warense hem daer af
so vaste hilden si den staf
daer hadde die menige so groten dorst
dat hem die mont ende tonge borst
ende tbloet hem uter nese spranc
dat hi weder van node dranc
sine weten hem waermede laven
ende staen ende lenen op hare staven
dus blevense daer nacht ende dach
al gewapent ende hebben gewacht
die dode liede met gewelt
die daer verslagen lagen opt velt
ute genen lande vinden wi bescreven
datter so vele ridders bleven
alst ut normendien daden
si mogen secgen van hare scaden
elke vrouwe daer cracht lach an
die verloes daer haren man
die grave van artoys blever doet
ende ute sinen landen i coenroet
jacob sijn broeder van simpoel
bleef oec doet in desen doel
met ridders die hi bracht int lant
mijn here godevard van brabant
ende mijn her jan van viersoen
sijn sone brachten in dit doen
edel ridders in dit plein
daer tsampenoys ende tsuritein
van aspermont ende sijn coenroet
bleven alle verslegen doet
heinric van linge jacop van dorne
ende joffrois sijn broeder utvercorne
entie grave van albermaerle
van den geslachte mijus her kaerle
ende coninc maech van vrancrike
dit waren alle edelike
ende jan diemen grave hiet
van hollant in liege u niet
ende vanden vriesen dus daden sine noemen
i jonc ridder in sijn comen
ende godefroyt van bolongen
bleef verslegen met deser comongen
conincstavel vanden vranken
die here van nele sonder wanken
ende gi sijn broeder die here van merlos
deze worden haers lives alle los
dit was tgieyl ute genomen
vanden genen die daer waren comen
alle te noemen waer mi swaer
die te stride nu bleven daer
ute vranken ute normendien
ute baren ute bonen ute chimakien
ute henegouwen ute brabant
ende oec mede uut vlaenderlant
die daer bleven verslegen doet
menich brabanters menich genoet
heeft daer sinen inde ontfaen
dit latic aldus ende kere saen
optie vlaminge die noch haer jegen
opt velt bleven onverslegen
doe die strijt verwonnen was
die casteel daer ic hier voren af las
die hem niet op wilden geven
waer nu daer toe verdreven
dat si ontboden nu den genen
oft sise up wilden sonder gerenen
eniger dinc si onster hem wale
sonder enige wedertale
dus werd die castelein beraden
dat hi viel in hare genaden
van den castele te cortrike vorseit
ende waren in gevancnesse geleit
entie van cassele oec ter stede
gaven hem op guelke mede
diere vore op had gestreden
si waren blide dat sijt so leden
men seget oec al over waer
dattie gene die bleven daer
vor die vlaemsce doet opt velt
dat sijt niet met haerre gewelt
in drien dagen daden achter een
dats te verstane man ende wreen
so vele waren daer fransoyse
die alle quamen met artoyse
entie daer bleven vor die lyone
tusscen middach ende none
vlaminch dune heefs niet gedaen
het dede onse here sonder waen
nu hadden die vlaminge honger groet
men ginc gereden dor die noet
dattie kimpen souden eten
die de vranken hadden verbeten
si waren alle sonder van slagen
alle nuchteren van den dagen
en ware oft si in haer comen
i soppe in wine hadden genomen
si waren wel na van honger doet
ende van eenam quam hem dirste broet
datten kempen was gesent
men liep om spise daer omtrent
dus gingensi eten die daer vochten
die liede die hem teten brochten
dancten gode van der glorien
van deser edelre victorien
mijn her gy ende guelke mede
waren so moede dat si bede
moesten resten ende slapen
diewile waecten die ander cnapen
sine wilden tfelt niet rumen
noch sine lieten niemen scumen
tot ander dages wel betide
het was trecht van den stride
diemen niet mach verdriven
mogen bi den doden bliven
bachten ende haer baniere opsteken
ofte se yemen wil comen wreken
tot sanderdages ter neuwer sonnen
dan mach men secgen si hebben verwonnen
des ander dages doe waest tijt
dat elc besach om profijt
den doden dadensi alsi hem onden
ende namen dat si onder hem vonden
si stroten hem die wapen uut
al moedernaect toter huut
scone lichamen sachmen daer vele
wacht u vort van selken spele
ghi fransoyse sijt hier onteert
ghi sijt anderwerven geleert
die niemare liep vor dien bode
eer die sonne quam te gode
sanderdages vanden dage
so quam die jammerlicste clage
vorden coninc sijt seker das
dat artoys verslegen was
ende alle die gene die daer waren
bleven daer met siere scaren
die coninc die hem sere mesliet
hine seit der coninginne niet
maer behendelike den rouwe droech
nochtan dat hi ter eerden sloech
therte wildem al beswiken
als hi horde van al den liken
die in vlaendren waren gemaect
den groten rouwe die hi smaect
entie sijn herte alle dranc
waer u te secgen al te lanc
hi dede der coningin verstaen
anderssins dant was vergaen
tesen bitterliken stride
si waende waers ende es blide
datmen niemen soude verdragen
hadsi bevolen ende dede vragen
oft alse nu ware gesciet
alse si beval ende hiet
hi seide het waer also geslegen
datter nieman was verdregen
sine verstoet den coninc niet wel
ende hadde des bliscap ende spel
si ginc daer poenten ende visieren
hoemen die heren entie scuwieren
alle in vlaendren soude goeden
die dese orloge onderstoeden
doe werp die coninc haer inden scoet
ene letter van bloede roet
want bedi diese screef
ontfoer daer artoys doet bleef
met groter smerten dorwont
ende desen oec wel swaerlike stont
die die letter screef ende sciep
want dbloet hem over die vinger liep
die coninc groten rouwe besief
vrouwe seit hi leest desen brief
hi sal u al die dinge verclaren
hoet in vlaendren es gevaren
die vrouwe sach den brief besmet
vanden bloede ende werd ontset
si nam den brief ende las
dat alt tfolc verslegen was
si sloech haer hande ende mesliet
help god wats mi nu gesciet
si riep doe coninc edel coninc
wrake over den quaden vlaminc
die mine oeme hebben gemort
van haren hoefde heeftsi gescort
die hoeftclederen ende hare huven
datsi achter die sale stuven
ende met alle oec metten hare
men horde noyt sulc mesbare
si seech neder ende beswalt
als i die ter eerden valt
die spise verdarf nu tesen male
want al dat was in die zale
die oude liede metten jongen
sloegen haer hande ende wrongen
elkerlijc om sinen vrient
si hebben hem selven so ontsient
datsi niement en geleken
en mocht niemen andren toespreken
die rouwe togede die si dreven
oft si onlange souden leven
die coninc moeste met crachte vlien
hine conste den rouwe niet gesien
hi seide doe coninginne vrouwe
maniert u selven in uwen rouwe
haddes u te voren bedacht
dit hebdi al selve toe bracht
gine dorvet niement anders tien
dan u selven wildijs lien
dit seer te ginc al waest niet saen
alset dicwile heeft gedaen
die niemare liep achter lande
al waest der fransoyse scande
dattie bloeme van haren rike
lage verslagen vor cortrike
die van ypere daden sluten
haer porten ende bleven in muten
sine dorsten in langen tiden
niegeren gaen no oec riden
om dattie vlaminge waren ontbonden
die van atrecht oec onderwonden
ende die van lens tote amiens
waren die porten wide ende gens
besloten vaste dat verstaet
ende al om der vlaminge daet
hadden die vlaminge vort geronnen
doen die wijch dus was verwonnen
daer ne waer niet i over bleven
en haddem aldaer op gegeven
sonder stoet ende sonder slach
dit was op st benedictus dach
hi mach wel secgen gebenedijt
doen die leu verwan den strijt
hort wat god noch wreken sal
binnen gent werd groet gescal
op desen dach in die stat
te velne der lelien blat
daer waren in twee pertien
die ene en dorste niet wel lien
datse metten grave was
si waren gewacht op elken pas
die lilyarte hieten alle vri
die lyebarts vander quader pertie
ende waer datsi conden gemicken
dattie liebarde dorste kicken
dat wilsi wreken metten swaerde
selc volc waren die liliarde
in doudenborch ende overscelt
si hadden haer liede wel getelt
hadsijt wel dorren volbringen
si hadden gerne laten springen
omtrent den wolf entie contreie
ende tusscen der scelt enter leye
ghi weet wel waer ic wil wesen
men wilse metter hant uutlesen
die den liebart doe dwongen
hi hadde oec eer uutgesprongen
en haddent somege liede niet gedaen
die daer achter straten gaen
niet om dat hen es vergeven
ende sijn metten grave bleven
alse mosschelvesch i twint niet bet
ende houden hem an sgraven wet
des ander dages vor vespertijt
alse verwonnen was die strijt
spranc die liebart uter tralien
ende brac alle sine travaelgen
binnen gent met groter cracht
men sach nie sulke jacht
selc getuut ende selc geblas
alse doe binnen der stede was
men warp die lilye onder voet
ende sette den liebart daer si stoet
aldus quam weder die liebart vort
in die stede zuut ende nort
want sine dorstens laten niet
om den strijt die was gesciet
die coninc daer ic vore af las
ontboet den grave daer hi was
dat hi voren soude comen
hi sprac her grave ic heb vernomen
dat mijn volc al es verslegen
ende het sijn liede diet u antegen
dat dit al es bi uwen rade
dat ic vernoy heb ende scade
ende soudent proeven waers te doene
dat gi gisteren vor die noene
recht alse die wijch soude sijn
menigen gulden florijn
om gode ende menich bisant
selve delet metter hant
ende haddier niet af geweten
mijn volc waer daer niet verbeten
in hebbe niet in ware wort
van selsenre aelmoesse gehort
want alse die wijch soude wesen
dadi oec messe lesen
x vanden heyligen geest
ghi hebt menich kont geweest
ende x van onser vrouwen gerede
ende x zielemessen mede
om dit sijn si daer alle verslegen
ende dat daer niemen was verdregen
dat gi dit uwen sone bevaelt
wat die grave daer jegen taelt
sine onscout ende al sijn togen
en halp niet vor coninc ogen
mosti trecken danen hi quam
nochtan al was die coninc gram
hi dedem vragen daer nu siet
eer hi van sinen ogen sciet
oft hi woude hi souden bedriven
van al inder coninginne beliven
wat in vlaendren waer mesdaen
die grave seide hi was gevaen
ende ic ben in u prisoen
wat dat gi met mi wilt doen
dat moechdi doen sonder vragen
maer waer wildine nu verdragen
dies herde onsculdich ware
dies en bleve hi niet op hare
hi seide doe grave gi hebt recht
bede ghi ende oec robrecht
souter ombe sijn ontlijft
si hebben liever dat dus blijft
dus horde grave gyoet
datmen hem daer sere mesboet
hine dorste wreken no anden
het waren alle sine vianden
ende den coninc sere over hem clagen
met fellen ogen op hem sagen
die haer vriende hebben verloren
wraken gerne haren toren
hine hadden niet mogen ontflien
en haddense den coninc niet ontsien
want die coninc dede gebieden opt hoeft
elken man des geloeft
datmen den grave niet mesbode
die sonne was wel na te gode
heer die grave danen sciet
daer hi menigen viant liet
die grave was coninc petrijn
hent hadt dat selve pont gesijn
dat hine uter vonten hief
en hadde gedaen dat gerief
hi waer daer dus bleven doet
natuerleke reden hem verboet
den coninc en dwanc oec niet so sere
die minne als die onnere
diemen der cronen soude hebben gesproken
haddijt opten grave gewroken
die coninc dede maken doen
ene gyole vast tot cenoen
daer dede hi mijn her robrecht in
vi weken niet vele min
dat hi daer in besloten lach
dat hi sonne no dach ne sach
des waren sijn kindre swaer bedacht
lodewijc ende oec robrecht
die metten coninc waren bleven
ende hebben den vader begeven
hets i dinc die wesen moet
selense behouden haer goet
maer het was des vaders wille
doen sijt wisten sine swegen niet stille
maer gingen thans ans coninc raet
ende seiden hem haers vaders staet
hi werd verlicht ende niet so saen
ende uter donker camer gedaen
noysint werd hi versward
nu trect hi weder te vlaendrenward
her ghi ende guelke quamen te gent
wantmen had om hem gesent
datsi quamen ende gent ontfingen
oftmen sout hem jegen bringen
selke feeste werd noyt gedreven
men mocht te gent vollen no weven
het trac al uut sonder vragen
dat i boge conste gedragen
ende men geboet alle gebode
van sgraven halven naest gode
si brachten alle die wapen an
daer se den strijt met wonnen dan
om dat te scouwen den andren mede
hoe si geaventuert hadden haer lede
ende hoe haer wapen waren benet
metten bloede ende besmet
ende dorhouwen ende dorsteken
om dat menre te merre af soude spreken
so quamense dus gewapent gegaen
te gent warense wel ontfaen
die grave van namen heeft dit vernomen
ende es oec te gent binnen comen
om te weten vanden gesciene
ende om sine broeder oec te siene
ende om sijn neve guelke mede
daer werd bliscap in die stede
die van toloyse hebben verstaen
hoet in vlaendren es vergaen
ende hoe dit orloge op es comen
eens jaers was hem aldus genomen
haren grave haer lant des gelike
bi der crone van vrancrike
ende hi bleef int prisoen doet
om dit nu elke stede ontboet
die anden daer op ene wile
dat si nu wilden houden bile
jegen die wet van vrancrike
oftmen soude hem des gelike
enen grave weder geven
die dus dlands waer verdreven
gelijc datsi hadden gehad
dit oreest ende dit rabad
liep al dorentore int lant
hoet bleef es mi onbecant
te gent en mocht niet blider sijn
daer lach die coninc peterkijn
met sgraven kindren daer omtrent
men sagen gerne hi werd bekent
die menige liep om hem te siene
ende hi begonste toe bespiene
om die gemeente sonder letten
ende dede daerin ammant ende scepen setten
jans ammans die was verdreven
ende daer sijn vader om liet sijn leven
dit hilden sgraven kinder gestaden
dat hem coninc peter dede genaden
ten coninc van inglant was gesent
dattie fransoyse waren gescent
den bode heeft hi wel ontfaen
ende dede daer gebieden saen
datmen die vlaminc deliverere
al ingelant dore van alre dere
uter havenen oec van ingelant
tusscen doevre ende wisant
ende daer omtrent ende vor calaes
trocken uut of enich aes
in soccorse vanden vranken
souden comen dien wilsi cranken
ende al die scepe van vlaenderside
trocken vort met enen getide
dapperlike ende onvervard
ende alse hi tesen gate ward
daer enich goet in mochte comen
doense vortquamen si vernomen
hoe vele scepe int diep lagen
ende kindense wel doe sise sagen
ende datsi waren uut ingelant
si worden gevriende ende al i hant
doen sagense comen uutwaerd mee
recht uter bertaenscer zee
daer si haer merc an leiden
wel tote ix dusent galeiden
die daer brachten alrehande goet
si voeren daer jegen metter vloet
ende ontfingen dese proyen
blidelike ende met groeter joyen
ende gingen delen sonder striden
die viande moesten thuswaerd liden
deen lant voren dander naer
dit goet had gesint aldaer
die coninc neven der zee te gent
den volke dat nu lach gescent
te cortrike dien heren groet
die liloyse worden vervard
sine hebben niet langer i dachvard
sine daden die porten vaste sluten
tote die vlaminge waren buten
si deden maken ute baelgen
ende bevesten hem van vitaelgen
wijn coren vleesch ende broet
si waren seker alle der doet
datse die vlamingetas ten hoeken
stormelike souden soeken
sinen lieten niemen in der stede
die leven wilde bider bede
die van duay dies gelike
senden boden in vrancrike
datmen hem soude in hulpe staen
oft si souden in hant gaen
ende opgeven oft si moesten vechten
men ginc gene bliden rechten
entie springale daer si mede scoten
dus lagense xii dage besloten
men dede nu roepen hervard
al vlaendren dore te riceleward
dus werd daer uter porten opt velt
menech pavelioen gestelt
men ginc daer winden die windasen
ende die horne te storme blasen
men ginc werpen scieten omtrent
ende die van yper op dander side
dies wordense van binnen onblide
si worpen uut al ongespart
scarpe yser daer op die pard
in terden souden metten lieden
maer en conde niet gedieden
si worden vonden ende opgenomen
die van gent sijn nu comen
so bi der stat ende so besocht
datse wel waenden hebben vercocht
binnen der port staet i casteel
die noch bleef daer al geheel
die de coninc hadde doen maken
daer lagen liede die uutwaerd spraken
ende riepen lude int openbare
vlaminc vlaminc mordenare
die derde dach waest vanden oeste
die van ypre waren woeste
som cnecht die sonder rouwen
waren gingen die ander stouwen
dit namense sere in despijt
het was omtrent wel middachtijt
dat si uuttrocken sonder versagen
daers gene knechte dus sagen
ende sloegender vi meer no min
ende trocken vaste weder in
doen riepmen ten wapen alomtrent
het trect toe dat here van gent
so na den mure vander stat
dat siere in braken i gat
entie van ypre an dander side
men wiste noyt van selken stride
noch so sterc assaut gedaen
nochtan so worden si wederstaen
die muer was so vast gemets
daer werd menich man gequets
men mach niet doen al datmen waent
die seste dach vander maent
was gehouden i parlement
dus wasser van duay gesent
ende die van ricele oec mede
daer men sprac oec omden vrede
si baden datmen desen strijt
xiiii nacht leide in respijt
oftse die coninc yet wilde versien
si wilden hem opgeven ende vlien
behoudelike lijf ende let
aldus waest in verste geset
maer watsi wachten ende haken
die coninc en dorste niet genaken
te groninge was oec i pongijs
binnen deser selver wijs
daer wonnen die vlaminge den strijt
ende versloechen daer ter selver tijt
al dat volc dat op hem ran
wel tote xv hondert man
dit was opten andren dach
dat magdalenen feeste gelach
dit waren bedauwers arm ende naect
die te groningen waren geraect
de xiiij nacht waren geset
so lange te nonnen te market
die vechters daer ic af heb geseit
daer quamen te hem sonder gepleit
die lyloyse ende lieten hem dwingen
so datse sgraven kinder ontfingen
ende ricele ende duay mede
ontfingen daer des graven vrede
die casteel was hem ontdaen
dier binnen waren lietmen gaen
si dreven bliscap ende spel
men vant daer vate met wine wel
vii hondert ende menich engien
daer die borch mede was vorsien
si hadden spise te drien jaren
die werd gedeelt sonder sparen
ende op desen selven termijn
so was gewonnen eymijn
een goet portkijn ende vast
die vlaminge haddent so verlast
datsi hem op moesten geven
soudensi behouden dleven
mijn her huge van onscote
was mede inder stede rote
die vlaminc dienc hebben gevaen
daden te groninge verslaen
ende menigen die si verraden hieten
moesten daer die doet genieten
des naestes dages die gelach
talf oeste van onser vrouwen dach
betunen gaf hem op ter vard
ende lieten vallen den standard
die binnen lagen in die were
vloen in die borch te dossemere
die naeste saterdach die gelach
na datmen ricele opgeven sach
niet vele meer na mijn reken
dan om dien loep van iii weken
so heeft die liebard al onronnen
ende sijn lant al weder gewonnen
ende keerden weder tote gent
daer si hem onlange resten omtrent
want hier cont een ander mare
dat alart van berdelare
met behendichede die hi vant
betunen dede keren die hant
ic sal u seggen nu waermede
datti weder wan die stede
hi brachte wel vii hondert man
die alle hadden rocke an
gelijc den vlaminc meer no min
die van binnen lietense in
ende hilden stille haer engien
si waenden vriende hebben gesien
aldus was dit volc bedrogen
i vogel en hadde niet gevlogen
vor die niemare uutbrac
dattie guldine lilye stac
te betunen in die port
doen mijn her gi heeft gehort
voer hi daerward met iiii dusent man
waerbi dat hijt weder wan
alard trac wech aldat hi mach
doen hi die vlaminc comen sach
want watmen vant van mans waerde
was daer gelevert al te swaerde
ende dier toe gaven haren raet
ende die visierden dit baraet
die hier dus bleven verslegen
si hadden te risele gelegen
ende hadden den casteel daer opgegeven
hier lach haer doet si lieten dleven
dus es nu al vlaendrenland
desen kindren gegaen in hand
nu hort vanden coninc vort
die wreken wille die grote mort
ende die scade sonder waen
die hem die vlamen hebben gedaen
dese niemare liep achter lande
dattie coninc entie viande
comen wilden te vlaendrenward
met alder macht ongespard
die de crone conde volbringen
ende daer met vlandren al beringen
ende bringen mede doriflamme
uptie van brugge enten damme
ende al vlaendren durenture
cort gewapent wel ter cure
moesten die vlaminc weder ute
si hadden cume gehad i minute
datsi weder moesten striden
want daer quam te dien tiden
van borgongen mijn her ottilijn
sgravescap van artoys werd nu sijn
ende heefter manscap af gedaen
ende vanden coninc philips ontfaen
hi voer vermanen sinen lieden
dat si hem daer toe gerieden
ende si hem oec gehulpech waren
hi wilt op vlaendren seit hi varen
aldus hi vlaenderlant besochte
ende brachte daer hi bringen mochte
te niwendike opten dam
lagen wel xii hondert man
haren vrienden si vermaenden
daer si soccors an hebben waenden
datsi tot hem souden comen
si hadden sekerlike vernomen
dat ottelein van borgoengen
comen soude met siere conmoengen
des graven kinder waren gesceden
i jan sporart was hem geleden
jegen dit here dat hem naect
ende voget ende hoeftman gemaect
te cassele lach oec i gespan
wel tote xvidusent man
die van boven daer si lagen
dese grote vrese sagen
dese hadden die xii hondert ontboden
datsi hem hulpen quamen in noden
nu wederstont dit conroet
mijn her diderijc van honscoet
ende haer willem die vischer mede
dese maecten grote onlede
ende stonden vaste vorden dam
dat hem niemen te hulpen quam
dit verlies ende dese scade
hadde vlaendren bi valscer rade
dit was grote jammerhede
hadde hem cassele geholpen mede
ende datsi neder waren gedaelt
si hadden die viande achterhaelt
die vlaminge waren daer ontdaen
dat hebben deze ii ridders gedaen
dat dit volc was al vergaen
dit was recht te middewegen
tusscen cassele ende sente tomaer
alle die gene die bleven daer
waren omtrent den neuwendike
ende int besceet oec sekerlike
tusscen vlaendren ende artoys
so was datmen den strijt verloes
dese strijt geviel ten neuwendike
na den wijch van cortrike
omtrent den slach van vii weken
dit selen noch die vlaminge wreken
ende maken selc i handgeslach
eer noch lijt die viide dach
dat otteline noch smerten sal
ende dat hi rumen sal met al
maer eer ic dit nu bringe te voren
moetti van aelmaengen horen
ene grote niemare int lant ginc
dat henegouwe in werre dinc
met vlaendren hem keren wilde
op datmen hem nu trouwe hilde
ende om den coninc te hulpen verwaren
van aelmaengen die quam gevaren
van oest neder biden rine
om zeelant te doene pine
hi was comen tote nimagen
daer die zelanders lagen
mettien grave van henegouwen
op ene wile mochtmen scouwen
daer wilt sine weren metter hant
eer hi vorder quame int lant
dus heeft die coninc dlant versocht
drie eertsce biscop heeft gebrocht
die met hem om striden quamen
om lettel goets ende siere vramen
ic mach u seggen in wat manieren
coelne meuse ende trieren
sijn daer over i gedregen
datmen den coninc soude hebben geslegen
alse hi ter tafel waer geseten
ende niet en hoede ende waende eten
die biscop van coelne had gebrouwen
hi sende den grave van henegouwen
i vat wijns heymelike
daer hi lach bi enen dike
met sinen volke wel gescard
al te voet ende sonder pard
dese biscop hier te voren
hadden selve den coninc vercoren
diese nu willen morden stille
valscelike oms sgraven wille
die taflen waren alle geset
maer dit werd daer nu belet
bi enen wive diet hadde verstaen
datmenne doet daer soude slaen
diet den coninc weten liet
die coninc heymelike hene sciet
ende ontfloe dus dese mort
hi was i mile buter port
eer ment wiste wech gereden
dus en was daer niet gestreden
het wilde god dat dus gesciede
hem volgeden na sine liede
dus was sijn vorsate geslegen doet
bi verraetnesse daer genoet
ende daer hi selve oec mede was
nochtan versoenden dese na das
diene doet wilden hebben doen slaen
si hebben onscout gedaen
dus heeft die grave sinen pays
hi trac doe wech dor areways
ende also vort dore int lant
daer hi den coninc van vranken vant
ende swoer hem hulde ende trouwe
ende werd sijn man van henegouwe
dus ginc hi daer den kindren of
haer besprec ende haer belof
dat hi hem vore had beloeft
hierom werd henegou noch beroeft
eer die strijt inde nemen sal
nu comt weder op vlaendren al
in desen tiden alse nu recht
so hief weder dat gevecht
tusscen den coninc van vrancrike
entie vlaminge diergelike
des ander dages die gelach
inden oest na sent jansdach
die storm was al omme ende omme
van groten volke sonder somme
ende al ten nuwendikeward
daer hadde die coninc sijn volc gescart
ende recht daer ten nuwendike
sceet vlaendren ende vrancrike
recht ten inde vanden lande
waren comen die viande
ende wilden liden daer den pas
om ene stede die sonderlinc was
te besittene ende mettien
hebben die vlaminge dit gesien
ende begeren oec die stede
nu hort wat rinisse dede
hi trac saen met sinen lieden
alse die hem dat wilde verbieden
ofte het cost mi dleven
die vlaminge wilden niet begeven
datsi daer niet soude bliven
ic salse sprac hi van daer verdriven
ende volgen hem genendelike
dit was tusscen den niwen dike
ende duway dat dit gesciede
dat rinisse ende sine liede
die fransoyse daden sisieren
ende gingen daer selve logieren
si sloegen int vlien daer fransoyse
arcesine ende genefoyse
wel tote c ende sesse
desen raet vant rinesse
ende van aelst die borchgrave
wasser toe goet ende gave
dese nomic sonderlinge uut
rinesse ende jan borluut
godsenhove ende bangelijn
bonen ende poprode die sijn
wel waerd datmense presenteren
naest guelke ende dese heren
nu gereet die vlaminch ende niet ne spert
die coninc philips es optie verd
nedercomen tote atracht
daer leget hi nu ende wacht
om wijch te leverne op dat si comen
die hem artoyse hebben genomen
het was in vlaendren uutgeboden
om te werne dese noden
papen ende clerken wat dat was
om lantwere te doen opten pas
het sat i man doe optie scelt
die vische vinc alsemen telt
met i hingele i hout man
quam daer ende sprac hem dus an
wat sitstu hier en weetstu niet
datmen tfolc al uutgebiet
jegen der fransoyse cracht
die coninc leget binnen atracht
ende gadert volc van dage te dage
die van gent sijn te trage
ute treckene si mesdoen
soudsi helpen den lyoen
het waer tijt dat siere waren
die coninc doet sijn volc scaren
daer sal sere gestreden wesen
eer siere comen ende mettesen
so verloes hi den selven man
die vischer in die stede ran
ende riep wonder overluut
doen trac die volc algader uut
ende eersi quamen te middelwegen
was den coninc sijn volc afgeslegen
bi duay wel vii hondert man
ende aldus die strijt began
doen die fransoyse hadden vernomen
dat si ten inde waren comen
vanden lande wildense over
in vlaendren ende dese waren pover
naecte bedouwers die liepen voren
ende dese waren verloren
ende die van duay liepen hem an
ende versloegen wel vii hondert man
dit was manendages vor waerheit
vor onser vrouwen nativiteit
des selves dages sonder getuut
trocken die van dossemer uut
vanden castele daer si lagen
op aventure of si sagen
enige vlaminge verwayt
dlant wasser al vol gesayt
in beiden siden vander leyen
het begonste den walen greyen
si hebbenre i hoep vernomen
inden wech te riselewaerd comen
si trocken alle ende waenden wel
hebben gehadt gedeelt spel
ende riepen vlaminc mordenare
die vlaminc setten hem ter were
ende sloeger xxx int begin
ende bringen iii hondert dit gewin
was te risele na der waerheit
al in gevancnesse geleit
dander vloen al wasser niet vele
swaerlike van desen spele
die hi coninc wasser om gram
doe hi dese mare vernam
hi trac doe ute atracht
wel iii milen met herecracht
alse die te velde striden wilde
nu hulpt jhesus coninc milde
wi hadden wel x man jegen enen
die vlaminge lieten hem niet verbenen
ende traken daperlike jegen
si hebben pauwelioenen geslegen
genindelike stout ende coene
alsof sijs quamen met al te woene
there was groet ende in beden siden
dattie coninc wilde striden
was den vlamingen daer geseit
des ander dages over waerheit
ic wane noyt man op enen dach
alse grote bliscap sach
alse die van gent daer om dreven
datmen hem wijch soude geven
den rey gingen si alle leiden
ende toter broec hem ontcleiden
van bliscepen datsi striden souden
ende alsmen sach datsi wouden
hindelike te velde comen
ende die walen hebben vernomen
doen wilden sijt anders ordineren
ende tenen payse doen viseren
hen was ontboden irst instrumenten
datsi quamen te parlementen
tote xl mannen ende nemmee
hier werd om den vlamingen wee
daermen den wijch dus soude breken
met perlemente ende hem ontsteken
tesen perlemente die es genomen
si vander vlaenderside comen
die van scorius ende poperoden
ende rinisse dit sijn die boden
ende ander heren diemen uutlas
gelijc dat hem bevolen was
tote xl man daer boven niet
alse die here van castelioen dit siet
datsi quamen voer hi hem jegen
sijn ors was wel na verslegen
in ene beke daert in sloech
dors scoet in tot over dboech
maer het spranc ende herquam
weder hoge tote opten dam
mijn her jan oec van chaloen
quam daer oec oms coninc doen
in ene kerke die was te broken
waser van dien payse gesproken
die here van scorius sprac vore
ghi heren seit hi wildijt horen
des graven kinder die ghi wel kint
hebben ons alhier gesint
die den pays begeren sere
jegen den coninc uwen here
si kinnen wel hoe hi hem jan
ende dat hi es i machtich man
ende bidden u dor genaden
dat ghire helpt toe geraden
hoe si best sonder meer wigen
haren pays mogen gecrigen
opdat si mogen heb wi vernomen
te siere vrienscap hier nu comen
si willen varen over zee
ende bliven daer i jaer vort mee
ende v hondert ridders oec met hem
verstaet wel dat icker i af ben
die met hem over wille varen
tot x hondert mans sijns twaren
vromiger vlaminch ende in wraken
willense oec i canesie maken
van xx nonnen ewelike
vor die stede van cortrike
over haer ziele diere bleven
ende over haer vrient dier noch leven
elke minsce tot l ponde
dit spreke wi uter kinder monde
alse chastelioen hadde verstaen
hoe die rede soude hene gaen
scronay seit hi dits al niet
van dat te cortrike es gesciet
daer ane leit ons gene macht
maer dat te brugge es gewracht
op coninc liede van vrancrike
bi nachte ende oec mordelike
dat fayt es lelijc ende openbaer
wat dat valt int openbaer
daer die liede hem versien
daer deen oft ander moet gescien
dat ter wilder aventuren
die coninc moet in sijn tenuren
vanden lande sijn gedaen
ende alse scouteit weder ontfaen
behoudelike ende sinen live
so ware in sprac hi wel keytive
van aelst die vromege borchgrave
datmen ons dat leven gave
ende onse ogen uut dade steken
onse goet neme onse lede breken
ende maken aldus van ons keytive
so ware wi seker vanden live
oec heb wijt liever dat wijt wagen
vare wi sprac hi dit sijn sagen
doe sprac chalons die bi hem stont
her borchgrave wi maken u cont
en mach u niet hulpen dit spreken
die coninc sal hem willen wreken
of dat hi sal die crone verliesen
ghi moet deen oft dander kiesen
rinisse stont daer sonder vaer
ende leende daer op enen outaer
hi horde tale ende wedertale
ghi heren sprac hi alte male
die vlaminge sijn over i gedragen
hen souden niemen dorren gewagen
van desen payse alse tere tijt
si hebben liever vele den strijt
wildi nemen dat wi u bieden
wi dankens gode ende u lieden
oft wi aventuren onse leven
ende dat ons god wille geven
dat sele wi nemen vriendelike
niemen en spreke behagelike
beraet u wel al sonder scelt
hier es nu hase ende velt
dus werd dat perlement gesceden
ende elc voer daer in siere geleden
doent die vlaminge werd bekent
hoe gesceden was tperlement
gingense hem gereden te tide
haestelike te desen stride
jegen den coninc van vrancrike
dit was al ter neuwendike
daer tvlaemsce here te velde lach
datmen daer lanc ende breet sach
si hadden daer staende wel getelt
pauwelgone op maste gestelt
xix dusent over al
beset daer berch ende dal
ende xvij hondert oec mede
daer die leu sinen wille met dede
dat volc dat al yseren sceen
dies was daer so vele over een
dat ics niet wel genoemen can
het was wel xii hondert dusent man
het was hem eyselijc tansiene
diere dore moesten met haren engiene
die coninc maecte nu iiij bataelgen
ende in elke waren sonder faelge
wel ii hondert dusent man
die vlaminc trocken doe bet an
crachtelike ende met staden
bider groter heren raden
die van orlogen wel wisten
die coninc en wilde sijn volc niet quisten
hi vloe ende seide nu benic vroet
dattie vlaminc es verwoet
si hebben geten hets nu cont
van enen doden verwoeden hont
siet hoesi staen ende dringen
oftse niemen mochte dwingen
aldus die coninc nam die vlucht
men sach boven hem in die lucht
een wolken swarter dan die helle
ic wane die herde was sijn geselle
sekerlike dit sachmen daer
die grote princen hadden vaer
doen si aldus dit teken sagen
lieten si hem die vlaminge jagen
dus sach die liebard om sijn aes
tuscen duway ende ponderaes
verloes die coninc ii hondert man
dies hi niet gewreken can
dit waren vanden meesten heren
die vlaminge hilden daer haer sceren
ende braken daer op hare tenten
ende daden luden haer instrumenten
si wilden seidensi overtrecken
ende haer viande daer bestrecken
oftmen soudem leveren wijch
hierom hadsi groet gecrijch
dat was met vroetscapen belet
datse haer tenten hebben weder geset
dit was smaendages doemen dit sach
die lach vor sente mahetusdach
vlaendre al ydel bleven was
het was al omme daer desen pas
dat manswaerd es metten lioene
omt lant winninge daer te doene
jegen die cracht vanden vranken
diet lant van vlaendren wilden eranken
die vrouwen daden die sciltwachte
oft enich prinse met crachte
dit edel lant had willen versoeken
men vant noyt staende in boeken
dat vrouwen scilt wachten daden
sonder man in mans gewaden
dit was i wonder van vrouwen
die grave oec van henegouwen
soude vlaendren hebben versocht
ende had sijn voelc daer brocht
si wisten dat wel ende kinden
dat sijt werloes souden vinden
om dattie vlaminge sekerlike
alle lagen te niwendike
maer hi verloes sijn volc dits claer
hi wiste oec hoet nu waer
die hertoge oec die dit wel weet
van brabant hi lach gereet
hadde henegouwen dlant gerumt
die hertoge soud hebben geplumt
dapperlike an dander side
ende also gedestrueert met stride
men wilt oec secgen overwaer
dattie hertoge was mede aldaer
metten oem te niwendike
om te hulpen heymelike
alse die gene die ontsach
den coninc enten swaren slach
die hem van hem mochte comen
hi mocht wel scilt hebben genomen
ongenoemde ende oec groet
vanden coninc die hem boet
haddi metten wilden heelden
ende weren die scepe vander scelden
die vlaendren sustinantie brochten
die hertoge die des niene rochte
ontseide desen coninc dese gichte
nochtan ontboet hem sine nichte
die oude coninginne ver marie
dat hi vlaendren waer contrarie
ende hem metten coninc hilde
oft hi sijn lant behouden wilde
hieraf es gesproken genoech
die vlaminge hadden haer ongevoech
omdat si geen orbaer daden
den tsyvitein dat si baden
datmen hem orlof soude geven
si wilden aventuren haer leven
ende haer viande nu versoeken
des saterdages vander woeken
dedemen hem sekerlike verstaen
datmen wijch hadde ontfaen
des waren die vlaminch blide
die coninc ontboet nu tesen tide
mijn her jan van rode saen
ende heeften uter vangenes gedaen
ende om wissel also gesproken
het lach i ridder ter biloken
die om hem gewisselt was
nu stont die wijnt in borias
ende bracht i cracht goet in tlant
ut oestrike int swin ant sant
den vlaminc mach niet gebreken
het leecht nu neven harlebeken
menich scipman ende ander aert
met vitaelgen te riselwaerd
die vlaminc leget ende wacht
maer hine vernempt geen herecracht
om dit si doen opbraken
ende ten viandenwaerd nu traken
bede dese heren daer ic af spreke
haelden water tere beke
dese hadde die liede versceden
ende liep daer tusscen hem beden
ende hiet die storve daer lagen si
bi ere port ende hiet vieri
dit was sonnendages die gelach
vor sente michielsdach
noch en wiste die coninc niet
wat hem dlant van vlaendren hiet
want chalons ende chastellioen
lietens hem niet weten doen
vanden perlemente daer ic af seide
si haddent tot noch geleit in beide
hieraf haddense grote calaenge
die hertoge sprac van bertaengen
ende alle die princen diere waren
met scarpen worden ende met swaren
gingensi hem an ende spraken
ende vrageden watsi wilden maken
oft sijt dlant wilden verderven
dat sijt onder hem dus lieten sterven
scone gebot dat men hem boet
ic segt u here dor gene noet
die u van desen hier coemt
wien dat scaet oft vroemt
in dore om halsberch no plate
ic late nu vechten dese prelate
die den coninc te oren gaen
die grave van savoye stont ongedaen
alse dier om tongemake was
laet ons rumen nu desen pas
sprac die grave daer metten
wat waendi dat wi niet en sien
watmen hier manselt ende jaecht
ic secge u datmi qualike behaecht
waen haddijt doch ons geseit
dat u te voren was geleit
en steke wi niet alse verre den voet
in dit gewat alse gi doet
waerom soudijt ons niet gewagen
wi moetent alse wel alse gi wagen
comter scade af of verlies
doe sprac chalon dat hem verwies
dit te vertrecken den coninc
omdat men boet so cleine dinc
na die scaden die hem gescieden
te cortrike van sinen lieden
die coninc stont nu al verdrayt
bertaengen hilts hem niet gepayt
ende alle princen diere ware
wilden seidensi thuswaerd varen
haddemen dit anderwerf versocht
men hadde den pays wel toebrocht
biden princen die daer lagen
entie vrese vor ogen sagen
in pontieu die van abbevile
vochten nu oec te deser wile
jegen diegene van parijs
met hem waren in dit pongijs
alle die cracht van amiens
coninc merc hierop ende pens
hoe di daventure nu es jegen
daer waren v doet geslegen
daer die meeste cracht lach an
ende anders wel ccc man
chalons was sere gewont
daer hi inden hoep stont
men hadde om hem groten vare
hi was marscalc vanden hare
hi deder enen die hand afslaen
bertaengen geboet die sinen doe saen
dat si thuswaerd trocken souden
die vlaminc hem om dit verbouden
ende seiden guelke hantcracht
ende wilden besoeken atracht
ende den coninc die stat ondergaen
ende van achter ende van voren bestaen
doen die coninc dat vernam
dat dit here te hemwaerd quam
trac hi achterwaerd in die stede
hine reet nie so snellen rede
doe hi die vlaminc sach opbreken
hi werd so sere van anxte ontsteken
dat hi sinen caproen vergat
no ne gedachte voer hi ter stat
binnen quam doen dit gelach
was tsaterdages vor sent baefsdach
doe trocken die walen uten lande
met i herde groten brande
si staken in haere loetse vier
wijn godale ende oec bier
sloegen si vele den boden uut
die vlaminc maecten groet geluut
doen si tfolc sagen gescoffiert
si sloegen daer al ongeviert
al datsi bevaren conden
groet goet datsi oec daer vonden
bi onsen here van hemelrike
in vernam noyt des gelike
want dit i selsen wonder was
datsi wonnen dus den pas
liede daer niet vele an leget
ende volc datte werken pleget
opten coninc van vrancrike
dit was boven den neuwendike
dus besaten die van brugge tfelt
met pauwelgoenen ongetelt
nu was oec tesen tiden geseit
dattie coninc oec over waerheit
vans paus monde was verwaten
daer alle die cardenale saten
in consistorien overwaer
doe senden die vlaminc openbaer
tote dien van abbenvile
biden rade vandien van lile
ende oec tot dien van amiens
die den coninc gaven chens
oft si wilden hem adhereren
ende met hem concrederen
al vlaender soude sonder begeven
met hem sterven ende leven
niet wel dorsten sijt anegaen
si hadden jegen den coninc mesdaen
ende dorsten nember daer jegen mesdoen
ende omdit ontseidense den lyoen
hort ic sal u nu secgen vord
hoe risele ende duay die pord
hadden geloeft heymelike
des coninc liede van vrancrike
in te laten ende bi nachte
datsi quamen met herecrachte
si souden hem wiket ontdoen
aldus was verraden die lyoen
maer dit moeste uutbreken
men wiste oec op wien wreken
doen versekerdemen gene awaten
tallen porten tallen gaten
dus sloech daer bloet die coninc
ende oec om dese selve dinc
dattie coninc daer achter trac
alsemen hem dus vorwaerde brac
hi was in sinen comen wel trage
hi reet meer in enen dage
tsinen landewaerd in sijn vlien
dan hi dede daerwaerd in drien
dus wan tvlaemsce here groet goet
ende conde u niemen maken vroet
hoe groet goet datsi daer vonden
op wagen in logen in allen stonden
daer die fransoyse hadden gelegen
die nu waren hare wegen
daerna op sent remeisdach
die op enen maendach lach
werd sent amans in pevele die port
verbrant omdat si helt acort
metten coninc van vrancrike
het ginc al af sekerlike
toter kerken die daer stont
daer werd somech gewont
vanden fransoysen die si beliepen
ende die sere om genaden riepen
maer daer was gene genade ane
die dorneke oec vordane
hebben ontdaen dus hare stede
die heren wilden doen i behagelhede
ende traken tharen porten uut
doe werd int vlaemsce here geluut
die van risele worden irst geware
ende stoeden op met snelre gebare
so hadsi langer yet gestaen
men had hem tgat ondergaen
van dien van risele wistsi niet
vor datmens op hem breken siet
alse die van dorneke staen ende merken
oest van sint mertijns kerken
hoe si ute ere hage quamen
bander side die graven van namen
dornike sach dit spel verloren
want namen sloech op hem met sporen
ende drongene ende leuwergem
dat noch staet bi sottegem
dese volgede na met groter cracht
lilo an dander side vander gracht
doen quam inden andren gedrongen
metten orssen die vorwaerd sprongen
tvlaemsce here werd so starc
dat dornike moste rumen tparc
een deel blever van hem doet
diemen dor die porte croet
binnen werd groet hantgeslach
dit was op sint denijsdach
die boven lagen gingen scieten
ende gene hantstene uutgieten
op die gene die inwaerd crupen
lieten si glavien ende swaerden drupen
ende worpen na met scerpen cniven
die hem tfolc dus inwaerd driven
om dus te winnen haerre stede
met groter cracht in desen onvrede
wilde leuwergem of ne wilde
so sterc waest tfolc ende so wilde
dat hi binnen was gecroden
die sandrinre die here van morden
waren hadden gerne gevelt
sijn ors hadde groet gewelt
dat hem weder uutwaerd droech
het maecte plaetse metter boech
dus werd die porte besloten daer
ende nemmermere quamense uut daernaer
dus trac vlaendren mere ende minder
weder an des graven kinder
ende hilden hem te gader ene stont
hierna salict u maken cont
hoet verginc met desen dingen
maer ic moet eer vortbringen
wat in andren landen gesciede
eric u dit vort bediede
doemen xiij hondert jaer
ende iiij screef openbaer
so gesciede wonder groet
te zichenen binnen dat ic albloet
selve metten ogen an sach
want ic woende op dien dach
te sicgene ende sanc daer
ende hadde daer onser vrouwen outaer
van daer ic woende niet verre van mi
so dat hi mijn gebuer was bi
woende i die arun pickil hiet
daer een wonder nu es gesciet
also ic u sal doen verstaen
hi hadde een soch die wilde gaen
te bere also alse zoge plegen
nu hadde dese man i hont daer jegen
enen bonten ende oec groet mede
ende begonde te speelne ende dede
metter zoch oft waer een beer
entie zoch verdroech haer zeer
ende liet den hont met haer dit doen
dicke hebben si des geploen
dattie van den huus hebben gesien
ende si lietent also gescien
ende hadden haer spel ende haer buerde
dat dus die hont die soch voerde
ten lesten so lieten si dese dinc
ende die zoch vanden hont ontfinc
so datsi van hem werd in drachten
ende die zoch also haer geachten
gelijc dat zoge te dragen plien
ende alse die tijt quam van dien
so bracht si v saken vort
daer wonder af te secgen word
want die worp die si werp ginder
daer vive was onder mere ende minder
ward selsen tanesien sere
vore die muel was min no mere
dan die selve hont gedaen
daer ic hier vore af dede verstaen
entie hals toten rugge toe
geleec den hont wel alsoe
bede van gedane ende van hare
gelekense den hont openbare
met ogen met mulen met nese met horen
ende oec die vorste voete voren
waren gelijc den hont gedaen
ende geclaud oec sonder waen
ende getant warense mede
gelijc nader honde sede
dit strecte toten rugge daer
ende achterwaerd overwaer
dattie vorme sonder waen
na dat die soch was gedaen
geborstelt gehart in scine
alse i verken pleget te sine
ende den stert oec alsoe
ende sine achterste voete daertoe
gescepen na der soch wise
dit vernamic ende ginc lise
tote daer om dit te siene
ende alsic quam te gesciene
stont die man ende maecte houde
i gracht daer hijt in graven soude
want hi hem sere scaemde des
dat dit dus gevallen es
ende noyt sint vander stont
dat dit gesciede vanden hont
sone voer die man wel van goede
ende ginc hem af met groten spoede
ende werd arm ende hadde verdriet
wat hi dede en besloec hem niet
hine ginc ten lesten om sijn broet
ic waent god dede om sijn goet
int ander jaer te diest gevel
dat i rijc man hadde groet spel
met i hondekijn dat hi helt
het was int hus van selker gewelt
dat al moeste doen sinen wille
hen dorste daer niement lude no stille
yet doen dat hem was jegen
so wale deet die man plegen
hi helset hi cusset hi had so lief
dat hi hem dede al sijn gerief
hi hadder so groete genoechte mede
alsi bi hem was telker stede
dat hi alles dinges vergat
in die kerke oec daer hi sat
quaemt te hem dicke gelopen
ende deden vergeten al sier hopen
die hi te godewaerd in die messe
soude hebben gehad ende dinckenesse
te godewaerd oec mede
dese vergat hi altoes ter stede
alsi dit hondekijn mochte sien
so sere setti sijn herte in dien
nu geviel den man hier naer
dat hi bleef licgende openbaer
in i starke siecheit groet
daerom die hont so wee geboet
dat hi belde ende jancte
daeraf die man hem sere bedancte
dat dit hondekijn dit seer dreef
entie man in dese siecheit bleef
i lange stont so dat hi starf
ende tondekijn altoes verwarf
dat sijn here was altenen bi
alse lange alse levede hi
ende doen hi doet was had groet seer
ende croep hem emmer naerre meer
so datment uudwaerd moeste jagen
ende doemen ter kerken soude dragen
volget altenen hulende mede
ende daer men groef oec ter stede
bleef dat hondekijn op sijn graf
licgende dat niement conde bringen af
ende lach daer op den dach al dure
tote inder nacht ter selver ure
geviel dat te dienst ontstac
ende dat daer tvier dede ongemac
want daer vele huse verborren
ende doe die wachten souden porren
om die clocke luden te storme
sach hi neder waer menige vorme
van groter honden lach opden grave
daer ic hier te voren sprac ave
dese honde waren groet swerd ongehier
ende uten ogen scoten vier
so vreselijc ende so clare
dattie gene waende openbare
dattie kerke soude verberren
om dit werd die gene in werre
ende vervard so sere ter stonden
dat hi niet geluden en conde
sonder drie slage en weet viere
ende hi bleef licgende sciere
van vervarnes om dit so groet
dat hi binnen der weke bleef doet
ende waeraf hem quam liet hi verstaen
in sine biechte i caplaen
die hem te seggene verboet
maer doen die wachter was bleven doet
so vertellet die caplaen deser gelike
onder sine gesellen heymelike
so dat uutbrac onder die liede
maer die portere dart af gesciede
was vorbaer sere vander stat
datment niet dorste secgen om dat
ghi heren ende gi vrouwen mede
die dese hondekijn hout gerede
ende daer met drivet so grote joye
dat ghi verget alle vernoye
ende sprect ende hebt genoechte daermede
dat gi verget alle goede sede
in huus op straten ende in die kerke
so dat gi verget alle goede werke
deen sprect ten andren openbaer
u hondekijn hevet slecht haer
heeft hangende oren ende thoeft clene
eest camus ende subtijl die bene
jaet ende so wel gescepen
ende den lichaem so edelike begrepen
hets tscoenste hondekijn dat ic kinne
ic secge u oec dat ict sere minne
bi gode antword dander echt
dat gijt mint dats goet recht
haddic i van dien gelate
ic sout lief hebben boven mate
ay gi vrouwen ende gi heren
wacht u dat si u niet verkeren
gelijc dat dit hondekijn dede
desen man daer ic dit af sede
want snachts hondekijn verloren ward
metten groten honden sward
datmen nie wiste waer
oec seitmen heymelike niet openbaer
dat int hondekijn die quade geest was
ic gelove vele te bat das
om die honde dier snachts quamen
dus wanic datmet liep tsamen
in desen tiden was ganginge mede
tuscen zichgem ende diest der stede
rechte bi na te middewarde
daer dede menich sine bedevarde
tot ere eyken dat si u cont
die alse i cruse gewassen stont
met ii rayen gaende uut
daer menich quam overluut
die daer ane hinc scerpe ende staf
ende seide dat hi genesen waer daer af
som sliepense onder den boem
dus quam hem voren in haren droem
datsi vanden boem genasen
aldus so quamen daer die dwasen
ende die waren meest siec vanden rede
ende vele verlorne daer optie stede
dit duerde wel i half jaer
sodat menige scerpe hinc daer
ende menich staf anden boem
selc quam daer die des nam goem
alsoe alsi dronken van diest quam
ende trac sijn swaerd ende werd gram
ende sloecht al af datter ane hinc
so quam i ander na dese dinc
dien dit dochte herde quaet gedaen
ende hinc gene futselinge weder saen
int leste also alst soude wesen
so quam i cnape onder desen
boem licgen metten reden
ende heeft anden boem gebeden
om genesen daer ter stat
ende recht in dander stonde na dat
quam hem ane een groet dorst
ende hiet sinen wive sonder vorst
datsi hem drinken souden halen
si liep an wech al sonder talen
in een hus dat stoet daer an
binnen dat dit wijf dus ran
om borne quam i wint
ende hief den man op omtrint
ende vordene wech men wiste waer
alse dat wijf quam weder daer
hadsi haren man verloren
si liep achter besiden ende voren
ende riep lude haren man
en bescoet niet wat si ran
die man dede noyt sint keer
ende bleef verloren emmermeer
ende noyt sint ter gere uren
sone dorste niemen aventuren
dat hi daer onder meer wilde slapen
sint dat geviel den cnape
hier na inden oest vorwaer
ward i groet wint daer naer
sodat coren so uutsloech
dese wint dede groet ongevoech
hi wayde den wagen averecht
die opt velt stoeden slecht
geladen met corne vorwaer
sodat wagen ende parde aldaer
wintelden achtervelde alginder
ende die scove mere ende minder
ronnen som i half mile verre
dus werd dat coren so daer in werre
dat niemen conde bekinnen tsine
selc dier noyt om dede pine
nam sanders coren alsict vernam
dat opt tsine gevlogen quam
mangel hier mangel daer
daerna quam i regen swaer
die noch dede meer ongevoech
die al dat coren in deerde sloech
dit was tusscen halen ende arscot
dat geviel dit sware lot
te desen tiden int lant van loen
gesciede oec i wonderlike doen
in i dorp dat kermte hiet
woende i joncfer daer men an siet
ende scouwen mochte al openbaer
ons heren teken an voete an haer
dit sach menich ende becande
ende werd mare achter lande
som seidense al openbare
dat i godelijc teken ware
ende som seidense oec daer mede
dat waer een bedriegelijchede
die liede die daer woenden omtrent
en hilden niet af i twint
maer liede die van verre quamen
hilden hem sere daer an te samen
daer plach te comen i legaet
emmer tsjaers die al haren staet
wiste ende al haren gront
hi sach daer oec somege stont
van tgoets vridages sonder sage
tote dat quamen die tsinxen dage
geproeft was si menige stont
daer men af seide ende maecte cont
datmense gewarech vant in al
om dit mense te bat geloven sal
dit hebbic vonden int openbare
in weet nemmeer te seggen van hare
tusscen tricht ende aken der stede
ende tot coelne treckende mede
so gesciede i tempeest swaer
want inden winter reinet daer
so sere ende so lange stonde
dattie eerde werd toten gronde
so moderechtech ende so slijc
dat noyt man sach dies gelijc
ende alst quam te somer werd
waest so droge ende daerde so herd
dat niemen gesamenne conde
in loreine ter selver stonde
was doe ene sterfte groet
daer bleef menich mensce doet
i meester hieromme hadde daer
die clerke groet geruchte vorwaer
al vrancrike dore over al
werd in die scole groet gescal
dit duerde daer ylanc so mere
dit moeste namaels beteren sere
die coninc want die met hem waren
onthouden ende bi hem varen
hadden gedaen dese daet
hieromme hem te beterne staet
het was oec gebetert lude ende stille
rechte na der clerke wille
in desen tiden oec so ward
in huwelijc die coninc edeward
an coninc suster van vrancrike
ende hier mede werd oec die gelike
die pays tusscen hem gemaect
ende worden aldus te gader gesaect
van derre joncfer hadde sint
die coninc edeward een kint
doemen screef ons heren jaer
xiii hondert gesciede int jaer
daervore inden somer recht
bi geludeke i groet gevecht
vandien van awenes ende van waerloes
die here van awans wille altoes
die van waerloes al bederven
ende hadde doen maken te derre bederven
bollen daer hi soude mede
tcoren opt velt ter selver stede
al ontwee breken gereet
doe die here van waerloes dit weet
ontboet hi sine liedekijn saen
ende liet hem dese dinge verstaen
ende seide beneemt hi dus onse coren
so bliven wi tachter ende verloren
maer wildi mi helpen in rechter trouwen
ic sal den here van awans bescouwen
ende wederstaen eer hi dit doet
gene liedekijn antwerden metter spoet
ende hebben daer met hem gesworen
si seiden eer si haer coren verloren
si soudent al eer aventuren
ende haer lijf setten in sware curen
dus sijn metten heren gedregen
dat si haer lijf willen setten daer jegen
so wapenden hem so si best mochten
grote colven si sciere brochten
met groten bollen gepint voren
dus reet die here van wareloes voren
ene grote delle daer coren om lach
so datmen niet comen sach
ende die coddenaren volgeden na
sonder geluut alsict versta
quamense dus al onversien
optie ander die haer engien
hadden gemaect daer si ter stede
dat coren gevelt souden hebben mede
doen deen den andren heeft versien
daer ne was geen achtersien
si reden te gader met haren orssen
die coddenars volchden inder porssen
ende sloegen ende staken die orsse doet
sodat die ander moesten te voet
ende doen si te voet dus waren gestaen
was die strijt herde saen gedaen
want die here van awans
werd doet geslegen daerna thans
was die strijt saen gehent
want dander vloen ende sijn kint
werd herhaelt ende oec geslegen
dus misten daer des zegen
binnen desen quam groet geluut
te ludeke daer menich trac uut
wel gewapent ende wel gereden
daer werd groet geruchte inder steden
deen reet voren ende dander naer
maer eersi comen conden daer
so was die strijt algader leden
ende die van waerloes waren gereden
in haer behout eer si daer quamen
in desen strijt als wijt vernamen
hadde die van awans scade groet
daer bleven xxi parde doet
binnen i herde corter stont
daer waren oec liede i deel gewont
maer die van waerloes was noyt een
no man no perd gequets negeen
men droech den here van awans enwegen
die van ludeke thuswaerd dregen
entie vede werd swaer ende groet
daer sijn sint liede ombe bleven doet
int ander jaer ward grote vaerd
om aflaet te romenwaerd
wantmen seide doe al openbare
dat groet aflaet daer ware
omdat men xiii hondert jaer screef
op desen wech oec menich bleef
doet van onganser spisen
dese vard horic lettel prisen
vanden genen die daer waren
hieraf te spreken latic varen
ende sal van hertoge van brabant
al lettel daden doen becant
doemen screef xiii hondert jaer
ende iii so werd openbaer
een grote orloge in brabant
want die van mechgelne willen die hant
keren ende brabant ontsecgen
hier ombe wildet die hertoge belecgen
als hi oec dede met groten here
die van loven ende brusele quam ter were
in dene side met menigen dorpe
ende belagent so na datmen haer worpe
wel met enen stene godweet
daer lagensi lancs ende breet
van brucelporte tote hanswijc
die van antwerpen des gelijc
lagen bander side met menigen man
die hem uten lande van rien quam an
entie van liere ende daer omtrent
van tot opberge waren gesent
die kempen der kempen dat verstaet wel
ende dat dit orloge dus gevel
dat was opten goeden vridach
datmen mechgelen dus belach
nu liep die dele tusscen dit here
sodat elc in sinen were
licgen moeste ende niet comen mochte
al ware dathem yewent dochte
dus moesten versceden wesen
nu geviel binnen desen
dat i pays werd geroepen
ende al die wile behendelike uutslopen
die van mechgelne bander side
tantwerpenwaerd die vanden stride
niet en wisten noch hadden hoede
want si waenden oec inden moede
alse van payse seker gedaen
dus wordense bedrogen op dese waen
doch wederstoedense dat conroet
maer daer bleef her geraerd doet
i ridder een stout joncman
want hi hem int eerste quam an
eer die ander gereet waren
doch moestense weder in varen
ende sloten haer porten daer ter stonde
dit was recht een paschavonde
si reden som tot biden porten
daer quam selc op andren horten
van onsen lieden alsmen daer
udwaerd scoet dorden vaer
som tiden liepen daer i groet geluut
die van mechgelne trocken uut
maer inne wane niet dat sijs wille
hadden enige stont lude of stille
want i tant jegen al i lant
ute trecken waer groet pant
si hadden gehadt oec vrese mere
maer si getroesten hem herde sere
opt lant van ludeke want daer binnen
was i here die dede bekinnen
dattie van ludeke souden comen
entie stat hulpen begomen
maer weet dat wel overwaer
hi wilde selve wesen van daer
mi wondert oec sere van vroeden lieden
hoe si wilden dit bedieden
in wat manieren ende oec hoe
hoe die van ludeke soude comen toe
om hem enige hulpe te doene
en wistense niet dat menich coene
serjant in brabant was geseten
eer die van ludeke die verbeten
ende dor shertogen lant souden siden
het souden oec vele dage liden
int leste als opten paeschavont
geboet die hertoge ter selver stont
datmen opbrake ende voer van daer
men souds anders begaden daer naer
dus trocken daer elc thuswaerd saen
ende lieten mechgelne aldus staen
doen si van mechlen waren gesceden
dede die hertoge saen gereden
soudeniere ende deedse leggen
te vilvorden om dus wederseggen
dien van mechgelle haer utvaerd
int ander side oec te lovenwaerd
omtrent meerbeke optien pas
daer lager oec die wachten das
oft die van mechgelen yet uutquamen
bander side mechgelne als wijt vernamen
lagen soudeniere die die stede
wachten van uut verne ende oec mede
dat daer niemen soude varen in
die hem soude bringen enich gewin
dus waest in allen siden beset
van paschen tote tsinxen met
eens waren si uut gevaren
recht te hofstadenwaerd twaren
ende hadden hem vermeten dat
tot lovene te verne ander stat
ende al te haelne datsi vonden
wat datsi bevaren conden
doen si dus uut waren gevaren
wordens een lettel liede gewaren
niet si xl dat wel verstaet
dese maecten i stout gelaet
ende i geruchte herde groet
ende reden dus op geen conroet
dat uute mechgelne was getogen
dat daer sceen also vermogen
oft soude varen daret wilde
beide met spere ende met scilde
alse saen alsi hebben verhord
tgeruchte nochtan datsi nieman vort
comen en sagen gingense vlien
watsi mochten ende mettien
somech die wel gereden was daer
drie ofte iiii quamen hem so naer
datsi riepen gi blivet gevaen
slaet doet vanc laets niet ontgaen
dus versagense so die viere
dat an hofstaden an die riviere
daer die brugge over den vlos
so sere drongen eersi daer los
over die brucge comen conden
datter int water vielen ter stonden
die ute moesten swimmen dare
haer gesellen namen qualijc ware
want si lietense daer mettien
ende ginge vaste vlien mettien
oft si mochten quamen uut
en horde nieman selc geluut
noch so grote ene scoffiringe
alsi daer hadden onderlinge
daer cume si xl volgeden nare
si quamen int stat met groten vare
alse of si alle herteloes waren
noch gevielen hier utvaerde naren
si ware tot seemse i werf comen
ende asselgierden den tor hebbic vernomen
maer niet lanc was daer haer dagen
want die te vilvorden lagen
trockense daerwaerd doen keerdense weder
in haer stat dus op ende neder
proefden si hem hebbic beseven
maer si werden weder in gedreven
dus duerde dit tot tsinxen toe
datsi lagen besloten alsoe
die wege alle groet ende smal
die daer gingen waren al
met gerse met crude overgaen
als ofter noyt wech hadde gestaen
om tsinxenen begonsten haer spise
so nauwen in allen wise
ende haer belof faelgierde oec mede
dattie van ludeke daer ter stede
hem geloefden ende om dese dingen
si menigen raet anevingen
daer was ene die de tobbere hiet
daers vele anginc dat hi riet
enen raet hebben si nu vonden
dien salic u secgen nu ter stonden
na desen worden te rade des
die van mechgelne sijt seker des
datsi ut willen trecken
ende hem tantwerpen willen recken
met starken scepen uter dele
dies was daer ut gesocht nu vele
die dese bederve nu doen soude
met bliscepen met groter vroude
manden si die scepe ginder
sine dochten hem genen hinder
so wel waren haer scepe bewaerd
daer was een scip in die vaerd
dat boven die ander ginc wel hoge
dit was gemaect jegen al orloge
ende voersien achter ende voren
niemen waendensi dathem toren
ofte scade soude connen doen
hier in was die tobbere ende ander baroen
die vorbaerste wilden wesen daer
ute trecken si daer naer
in dier maniere oft si souden
dwingen alle die si wouden
oec mochten sijt daer al sconfieren
tote antwerpen tote optie rivieren
quinsiquans nu bringe wijt al
dat wi vinden groet ende smal
grote beroemlike worde
men daer onder hem secgen horde
die tobbere sprac so hoge tale
ende so stoute datmen waende wale
dat hise alle allene soude dwingen
die hi vonde ende vor hem bringen
oec seidemen dat hi had vermeten
hi soude van enen hertoge eten
die oec soude sijn gebraden
dat dese mochte comen te genaden
sint doen hi was gevaen
dat heeft mi wonder sonder waen
nu sijn dese scepe vort comen
entie van antwerpen hebben vernomen
ende rechten scepe opter werp
die nutte waren in dit bederp
ende vaste ende starc ende daerwaerd saen
met vromen cnapen sonder waen
ende ontmoeten die onder wegen
die van mechgelne die daerwaerd cregen
die quamen gevaren met groter vlagen
alse lange alsi niemen sagen
maer doensi die scepe dus sagen comen
faelgierden therte daer hem somen
oec wildense wel overwaer
datsi niet waren comen daer
dus begonden gene scepe naken
ende men sloech daer in met haken
ende trocken deen ten andren ward
ende gingen daer slaen ongespard
ene grote porsse ende ene starke
dat grote scip dat grote barke
die van mechgelne daer was comen
werd getrocken van hem somen
ten ondiepen weerd so dat conde
niegeren comen optie stonde
liede oec die woenden daerbi
ende tgeluut horden ende tgecri
quamen daerwaerd ende stoeden in staden
dien van antwerpen dus worden verladen
die van mechgelne ende worden gevaen
so sijn si oec daer ontgaen
die in dappere scepen waren
ende sijn te mecgelnewaerd gevaren
om dit ward ginder groet gecri
hen dochte nu wel datsi hierbi
in hant souden moeten vallen
haer grote word haer grote eallen
ward nu altemale gecest
dat smeken donct hem wesen best
alst oec es weet dat wel
die van antwerpen hadden groet tspel
met haren gevangen ende keerden omme
si swegen nu recht alse stomme
die daer voren so coene scenen
dat sijt al wilden verbenen
die tobbere met sinen gesellen stout
ic wane hi nu silentie hout
ende sprect sine vemen onder sinc tande
haddi alse wel geroerd sine hande
ende den arm int gevechte
alsi siere tonge hadde plechte
eer hi daer te stride in quam
hi maecte den menigen gram
want hi had al verslegen
dat hem waren comen jegen
so mocht hi ende sine gesellen twaren
weder thus wesen gevaren
nu hort vort van desen doene
hoe gemaect werd die soene
tuscen den hertoge entie stede
daer werd gegeven saen i vrede
dat deen ten andren moehte varen
om haer dinge doen verclaren
dat si wilden nu anevaen
haer liede die daer sijn gevaen
soudensi herde gerne gewinnen
wisten sijs hoe beginnen
hieraf werd geleit i dach
hoement den hertoge beteren mach
van datsi op hem hebben gedaen
dier tuscen gingen ordineerden saen
wat die van mechgelle doen moeten
daer si den hertoge mede boeten
irst bekinden si daer sijn recht
datsi in orloge waren sculder echt
te varne daerwaerd dat hi vore
ende daer sijn ander steden worden in rore
daer moesten si alle varen mede
ende geloefdent bi sekerhede
dit bekinden si hem daer al fijn
oec dat die vischemarct waer sijn
ende si wildene hebben tenen here
dit bekinden si hem daer mere
dit besekerdense hem aldaer
ende vele stucken overwaer
diesi onlange selen houden
welc tijd dat si yet vercouden
so selen sijs al ave gaen
ende i ander here ontfaen
sine mickens niet al overwaer
al huldensi hem iii werf op i jaer
datsi den hertoge nu daden ere
dat dede bedevard groet ende sere
want si niet vorder comen mochten
dese dinge si vaste ondersochten
ende oec so was daer wel besproken
dat die veste soude sijn te broken
so datmer mochte in allen siden
over gaen ende over riden
gelijct dat waer i slecht land
hier met wordensi te delivereert thant
die gevangene ongescaedt
van haren live doe dit gestaedt
vaste was in beden siden
doen dede die hertoge ten selven tiden
den dorplieden gebieden daer
die optie iii milen woenden naer
datsi te mechgelne trecken saen
entie veste slechten gaen
daer quamen die dorpliede godweet
ende slichten an die veste gereet
bi selker porten maecten si i gat
daer men wel riden mochte dor dat
ende hierbinnen dat dit gesciede
dat aldus slichten die liede
so werd gemanselt heymelike
datmen dit slichte oec haestelike
ende dat sijt weder maecten daer naren
die gate die daer te broken waren
om gelt waest daer gepoent al
dat brabant namaels rouwen sal
hiermet werd i inde des
nu hort wat sint gesciet es
inden oest recht na dit
worden die van ludeke sere verhit
op brabant ende waren uutgetogen
met herecracht also vermogen
datsi quamen ende bernden opt lant
si daden stoten anden cant
maer niet verre dorstensi comen
binnen lants hebbic vernomen
si gelieten hem daer openbaren
dat si souden tot loven varen
ende al afdoen dat si vonden
ende verbernen toten gronden
hen dochte datsi gewelder waren
die hertoge die dit vernam twaren
geboet herevard in sijn land
in stede in dorpe alte hand
ende heeft vergadert i groet here
so datmen seide datmen noyt ere
so sconen here in brabant vernam
alse nu metten hertoge quam
die van mechele clein ende groet
waren nu uut te derre noet
men seide datsi allene mochten
hebben jegen i lant gevochten
maer niet wel dat verstaet
betroude men hem van ouder daet
ende had gegaen ten vechten waerd
men hadse vore geset in ruwaerd
dus quam die hertoge vortgetogen
alse i prinsen wel vermogen
ende trac vaste metter vard
daer dlucsce here lach gescard
ende alse vollicke alsmen dat vernam
dattie hertoge dus vermogen quam
vloe alt there dat ginder lach
sonder stoet ende sonder slach
die gene die daer woenden omtrent
en wisten hier niet af i twent
so heymeliken slopen van daer
si waenden wel overwaer
dat achterwaerd waer getogen
om in haer lant te sine vermogen
ende datsi daer om beiden souden
des hertogen ende daer striden wouden
doen die hertoge ginder es comen
daer si haer lichte hadden vernomen
voer hi over ins biscops lant
hem en conste niemen doen becant
ware dat hem henen quam
die hertoge voer vort tes hi vernam
dat henen was siere varde
daer lach die hertoge optie warde
met al sinen volke in haer lant
ende woeste tcoren ende stichte brant
ende nam al dat hi wilde ende vinc
daer seide niemen tsiere dinc
si voeren daer weder ende vort
ende hebben daer dlant sere gestort
maer niement quam dient wilde berechten
noch jegen hem yet wilde vechten
ende alsi daer dus hadde gelegen
ende hem niemen quam daer jegen
dedi sine liede daer opbreken
ende seide datsi thuswaerd streken
die grave van loen ende ander heren
eerse die hertoge dus dede keren
hadden om den pays gesproken
so dat orloge werd te broken
maer dit bleef al te niewete daer
ende brabant den hertoge aldaer naer
dat hem geloeft was godweet
om dit dede die hertoge gereet
in haspegouwe telker stat
daer die van ludeke hadden wat
waest van renten waest van corne
hi deed utderscen tharen torne
ende naemt over sijn belof
hieraf was grote clage in thof
so datsi met gemeinen rade
met banne wisten wreken haer scade
ende senden hier uut tot loven saen
ende wilden tlant met banne beslaen
ende datmen cesseren soude om dat
des was onwillich lant ende stat
si namen metten hertoge raet
die dit algader wederstaet
ende appelleerde te rome in thof
ende betogede daer sijn belof
dus duerde dit meer dan ii jaer
dat hijt al nam openbaer
dattie canoenke hadden in brabant
oec was mi tenen tide cant
dat viande quamen van deser onminne
dat eens quam te loven binnen
een mudde corens op i dach
xv soler nam af den slach
int leste bleeft al over niet
die gene dier af hadden verdriet
haddent hem sonder waen
nu willic weder te vlaendren gaen
ende vort u doen verstaen ende becant
hoe sijt besochten doe zeelant
doemen screef ons heren jaer
xiii hondert ende iii daer naer
so voer mijn her jan van namen
ende mijn her gye beide te samen
met enen here in zeelant
om te winnen dat te hant
ende doen si daer in trecken wilden
waren daer jegen met pieke met scilden
zelanders oec comen ter were
in walgrenlant op dat vere
daer vacht jegen haer jan van namen
metten genen die met quamen
i groet strijt was daer verheven
daer was ontfaen ende gegeven
menich slach in corter ure
doch geviel die aventure
metten vlamingen dat verstaet
so dat al in hant gaet
dat jegen hem daer was comen
een ander strijt hadde genomen
mijn her gy ende opten selven dach
tarnemude die strijt lach
dien verwan oec mijn her gy
van den voren trocken sy
bede mijn her gy ende jan
te middelborch ter porten an
ende wilden belecgen daer
doen werd binnen groet die vaer
so dattie jonge grave van hollant
die nu grave daer es becant
binnen was dor vrese twaren
lieten mijn her gi uutvaren
in sijn behout int lant daerna
so ginc al zelant alsict versta
mijn her gi doe in hant
dus so haddi al dat lant
sonder zierechzee die port
en wilden met hem niet acort
houden noch hem oec opgeven
sine worder anders toe bedreven
om dit so es daer jegen comen
mijn her gi hebbic vernomen
ende willen daer al sonder vieren
die port gaen nu asselgieren
ende die daer waren in die stat
scoten uutwaerd sere om dat
ende werden die port vromeleke
si waren daer binnen wel te gereke
ende hilden die porten daer jegen
int leste die vlaminc nare cregen
binnen stroem dat sotheit was
doen was daer sijt seker das
een deel gewont optie ure
oec blever daer ter sconfelture
doet geslegen vrome liede
daer mijn her gy sere af mesciede
om dit so es hi getogen af
niet omdat hem vrese gaf
oft dat daer ave verjaecht was
maer omdat hi hem na das
bat wilde werneren ende dan
met behendichede hem striden an
onlange hierna so quam seder
een deel zelanders ende vlaminc weder
al heymelike dat verstaet
dor duvelant was haer raet
datsi daer over souden tien
jegen ziericzee mettien
worden die van binnen geware
ende maecten daer jegen i scare
mettien biscop van utrecht
dus sijn si daer onder hem verplecht
ende trocken uut met groten rivele
derre was wel noch also vele
alse der ander dat verstaet
ende waendense daer met hare daet
al hebben gedoet ende gevaen
dese hope ende dese goede waen
es ombe gekeert alse travers
het maect selc te voren vers
van dingen die noch te gesciene sijn
ende setter af den termijn
den sinen ten besten ende ten scone
dat namaels anders comt te lone
aldus was dien van binnen gesciet
sine waenden niet dat selve verdriet
daer si om pensden ende gomen
dat op hem selven mochte comen
want men dicke heeft geseit
dat an dien menigen niet en leit
die victorie van den stride
her wijt die biscop was tien tide
ende noch biscop es al nu
ende sgraven oem dat secgic u
van hollant trac uut met scepen daer
tote in duvelant vorwaer
ende wanetse hebben gesconfiert siden
so dat daer ten selven tiden
die biscop selve werd gevaen
ende met hem oec sonder waen
wasser i deel gevangen nu
ende doet geslegen dat secgic u
ende dander ontfloen in ziericzee
ende quamen daerna ute nemmee
dus gevielt daerna die strijt
ende daerna in corter tijt
so trac her gy te hollantward
met sinen lieden wel gescard
dat hem saen es opgegeven
tote dordrecht toe dat es bleven
noch jegen hem in tweste
dat heeft gedaen haer goede veste
dus haddi hollant onder al
ende zeelant dat onlanc duren sal
int jaer ons heren daerna sciere
xiii hondert ende oec viere
doen trac mijn her gi die here
met enen herde sconen here
bede uut vlaendren ende uut zeelant
brachten menigen sconen serjant
int lant van scouwen die gevee
waren alle ziericzee
aldus belach men daer die stat
omdat hise gerne had gemat
lange bleef hi licgende daer
dat hi niet en wan i haer
in desen selven tide mede
so quam die coninc oec ter stede
dat mons in pevele noemt
om dit te werne daerwaerd coemt
mijn her philips ende jan van namen
ende guelke dese quamen tsamen
metten vlamingen daer te velde
daer die coninc lach met gewelde
met menigen baroen edel ende rike
ende menich fransoys desgelike
in desen tiden hadde oec toren
die biscop willem van mechgelen geboren
want hi doet geslegen was
in desen tiden sijt seker das
bi utrecht optie weide gereet
ende tutrecht hi begraven leet
te sint katerinen in die kerke
onse here god die ziele gesterke
want omt recht so vacht hi daer
vander kerken versta ic vorwaer
die gone diene sloegen doet
storven alle in groter noet
in duvelant in aventueren strijt
bi ziericzee des seker sijt
na dese dinge so quam gevaren
mijn her gi met siere scaren
vor ziericzee alsic u seide
om dit te weten quam sonder beide
die jonge grave van hollant
willem die nu grave es genant
onlange vor sint laurensdach
te ziericzee daer there lach
in een water ende hiet die goude
metten ammierael wel houde
vander zee met vele scepen
ende met galeiden die waren begrepen
met een deel goeder liede
in sint laurensdage daer gesciede
die doe opten maendach was
omtrent vespertijt alsict las
dat mijn her gi hem quam jegen
oec te scepe daer werd geslegen
in beiden siden liede doet
met pinen ende met groter noet
vochtense toten avonde daer
ende dien nacht overwaer
tot ander dages opten dach
daer was geslegen menich slach
binnen derwilen want verstaen
doen werd mijn her gi gevaen
ende sijn volc al ontaen
en conste niet ontgaen
som doet ende vele gewont
aldus geviel te meniger stont
om haren gye dat verstaet
oec gevielt den vlaminc quaet
vor mons in pevele sonder waen
alsic u hier sal doen verstaen
alsic u te voren hier seide
hoe vergadert waren beide
die fransoyse ende die vlaminge
op mons in pevele sonderlinge
des disensdages die gelach
recht na onser vrouwendach
dat was viij dage vor dien tijt
dat vor ziericzee was die strijt
so geviel oec dese noet
daer menich vlaminc in bleef doet
want alden dach ten avonde
so hildensi daer opdie stonde
gebatelgiert jegen den coninc
inden strijt om dese dinc
wordensi vermoet wel sere
van hitten ende van dorste noch mere
int leste so was gesent aldare
dattie coninc kerde van vare
ende tfelt gelaten hadde nu
doen keerde die vlaminc secgic u
alse saen alsesi die huert waren
ende sijn alle thuswaerd gevaren
si lietent tfelt ende lietent daer
al datsi daer brochten vorwaer
die coninc ende die sine dit vernamen
ende op geent velt doe wederquamen
ende behilt tfelt ende goet mede
dat hi vant daer ter stede
ende daer bleef inder groeter noet
van guelke mijn heer willem doet
ende vele goeder liede mede
bleven verslegen daer ter stede
in desen tiden of daer omtrent
so was oec i strijt bekent
bi bruborch in vlaendren west
hier verloren in desen twest
alse vele volx vlamine oft mee
alse te mons of zierixzee
doe die wijch te mons was leden
so es van vlaendren philip gereden
binnen ricele dat verstaet
om dat te behouden hoet gaet
ende als hi daer binnen dus es comen
so heeft dit die coninc vernomen
trac hi daerwaerd met groten gere
ende belaecht met al sijn here
om dit trac in vlaendren mijn her jan
van namen tallen steden dan
te gent typre te brucge mede
ende begarde tfolc gerede
al vlaendren ende oec daernaer
te ricelwaerd al sonder vaer
eer oec die weken waren leden
es hi den coninc so na gereden
sint dat die wijch te mons was
so vele volx brachti na das
dattie coninc seide aldaer
mer seide mi hier vore vorwaer
dattie vlaminge meest waren doet
ende mi donct nu an dit conroet
datsi levende sijn worden alle
god behoet mi van mesvalle
in sach nie so menigen man
gewapent hebben bi sint jan
om dese dinc van desen doene
so werd ginder gemaect die soene
ende die pays gesproken daer
bi toedoene des hertogen overwaer
den andren janne van brabant
ende ander princen die oec die hant
daer toestaken so datter wijt
doude grave die langen tijt
ende gelaten ute daerna
ende mijn her ghi alsict versta
entie met hem waren gevaen
vor ziericzee sijn utgedaen
entie biscop van utricht mede
was utgedaen daer ter stede
ende die met hem gevaen waren
desen pays waentmen openbaren
dat emmer soude hebben gewesen
noch seldi horen meer van desen
hierna alsi selen gevallen
ic moet nu van albrechte callen
den coninc die ic lange wile
af hebbe geswegen om ander gile
na dit orloge van vlaendren swaer
omtrent wel  jaer
wille die coninc albrecht varen
sijn lant besien ende achterwaren
tes keyserswerde wilde hi nu
om dat te winne secgic u
sine neven daer ic af seide hier voren
die om haer goet hadden toren
dat hi hem dus wilde ontkeren
si haddens gesproken den meesten heren
dat si hem souden lachteren dat
maer en bescoet niet wies hem bat
nu voer daer neven i met heme
op desen wech alsict verneme
die hem sprac ane om sijn goet
alsic u hier sal maken vroet
dit waren siere suster kinder
ende aldie wile datsi waren minder
vermombordise ende nam hem al
haer goet beide groet ende smal
ende nu alsi waren groet
eysten si hem weder haer goet
si wildent selve berechten nu
hi antworden dat secgic u
dat hem niet en gave
noch erve noch leen no oec have
no lant no borch no steen
sone gevic hier uwer ne geen
het al mijn swijcht nu des
die outste seide oem en es
oft god wilt gine selt ons niet
nemen dat ons onse vader liet
wat gebrect u sprac die coninc
en hebdi niet alrehande dinc
die tuwen licgaem nu behort
ende van eten ende drinken vort
ende rijt met mi ende hebt genoech
neen here mijn gevoech
waer nu bat dat ic mijn lant
berechte dat mi comen es thant
dan i ander berechten moet
swiget des het es u goet
sprac die coninc laet u genoegen
ende waent u onder mi gevoegen
ic sal dat lant wel berechten
so datter niement om dar vechten
bi mire trouwen in swiges nemmere
alse gerne soudic nu sijn here
van minen lande nu ter tijt
alse gi vanden uwen sijt
dats u nu wel ongereet
sprac die coninc dats mi leet
seide die ander ende keerde van daer
ende bewerp sine dinc daernaer
met sijns vader mage saen
op aventueren hoet vort sal gaen
daerna tenen andren male
setti weder den coninc in tale
alse van sinen goede echt
die hem niet heeft berecht
al sprekende voer hi den coninc bi
ende seide here twi ne geefdi mi
mijn goet datmi verstorven es
die coninc sprac vrient swiget des
in gevedi geen ander goet
die gene werd nu tornich gemoet
ende trac te hant i enijf
ende stac den coninc in sijn lijf
rechte vore an therte wel
dat die coninc ter neder vel
ende die gene wech doe reet
die wile datmen den coninc weet
daer hi sijn behout wist naer
niet lanc en leefde die coninc daer
hine bleef doet dat secgic u
ende doen hi doet was so waest nu
gelijc dat metten anderen was
vollike was vergeten das
ende cleine wrake daer om gedaen
want men liet te niewete gaen
nu bleef dat rike na dese dinc
een goed stuc sonder coninc
maer niet vele gesciede daer binnen
dat wi yeweren connen bekinnen
in vlaendren was nu pays ende vrede
ende so waest in vrancrike mede
ende in aelmaengen ende in brabant
so waest oec mede in ingelant
maer te ludeke in tweste was
om haren biscop alsict las
mijn her jans broeder van tsaloen
was te hove vore dit doen
ontboden sodat stont alsoe
te ludeke sonder biscop doe
daerna was hem gesent
int jaer ons heren alsment kent
xiii hondert ende oec drie
maer onlange so waest oec die
omdat hi goet was ende wilde rechten
ondaet ende die verplechten
so werd hi seid men vergeven daer
doen stond dbisdoen echt daernaer
sonder biscop enen tijt
die canonke des seker sijt
en conste niet also alst sceen
wel gedragen daer overeen
sodat si so lange dit lieten staen
datsi bina al sonder waen
den core van haren kiesene daer
verloren hadden overwaer
na dese werringe hoe soet gaet
quam die biscop dat verstaet
die te romen verslegen was
metten keyser sijt seker das
dit was i sere stout man
hadde dbisdoem wel hem an
hierna seldi van hem verstaen
hoe sine sticken selen vergaen
in desen tiden dat wetic wel
dat menich tempeest gevel
van hagel ende van donreslagen
sodat tselker stat met vlagen
quam so vreselijc dat verstaet
dat al die vrocht ter neder slaet
in brabant oec in desen tijt
was i weder des seker sijt
so vreselijc ende so onsienlike
dat noyt man vernam desgelike
omtrent erpse ende campenout
ende berge so dede ongedout
ende groet verdriet dat grote weder
het sloech daer die bome neder
die hagelstene die vielen daer
waren alse groet openbaer
alse hoenreyer ende viercant mede
dese sloegen al ontwee ter stede
coren bonne huse ende diere
so versloech die hagel ongiere
ende dit was omtrent tsinxen wel
dat dit weder daer gevel
in den mey na vespertijt
een vloet groet seker sijt
quam daerna eer yet lanc
dat coren ende gers verdranc
des boecs makic hier met i inde
gode biddic dat hi mi sinde
ende marien der edelre maecht
die mi boven al behaecht
sin ende macht ende gesonde
sodat ic in corter stonde
nu wel vort moete geraken
den viften boec ende ende volmaken
ghi hebt van vele dingen vernomen
van groten wonder eer ic ben comen
tote desen tiden maer noyt eer
sone lasic dat gesciede meer
daden no wonder in vromicheden
ende oec in corten tiden meden
dant heinric dede den goeden grave
van lusselborch hier magic ave
met rechte dichten want wel cont
der werelt es dat hi bestont
ghi ende dese syt vorwerd comen
die ii oft iii cume sout nomen
ende die oec setten tharen rechte
ende wilt dan dichten van gevechte
ende raept dit hier ende dat daer
ende slaet al te gader daer naer
gelike ende ongelike
dits verdrietelyc sekerlike
den genen te horne diet al weet
ende die van elken dat ondersceet
heeft ondervonden ende geproeft
also alse telker dinc behoeft
daerom geproefde dinge ende waer
die es men sculdich te volgen naer
deen rijmt cort dander lanc
om met tontfane der heren danc
maer ic wil dichten na dat gesciede
no om daet no oec om miede
sone willic niet laten staen
daer ic den rechten wech mach gaen
dien willic na reden volgen
mi ne horde noyt man verbolgen
dat ic nie op dichten sprac
tot deser tijt oft seide lac
maer nu werd mi die sin so gram
om dat mi te voren quam
van so menigen rimen dword
jan willem heinric gord
al willen nu rime maken
si scriven oec in haren saken
dat dode liede selen comen
ende levende werden ende dlant begomen
dit heeft men in selken rimen gelesen
dander seit en sal so niet wesen
ende maect een ander rime daer iegen
die derde wil dese beide verplegen
ende maket anders dan deerste twee
dit doet mi int herte wee
alsic dit lese of seggen hore
ic wilt mi meer en quame vore
ende ic mi nemmer oec ane name
want ics mi te rechte scame
dat ics dus vele heb geseit
ic waent anders hebben beleit
maer alsic dan quam daer ic dan horde
van menigerhande dinge worde
so werdic erre ende dichte gereet
dat mi namaels dan was leet
maer alst gedicht was ende gescreven
lietict staen den andren beneven
hiertoe hebbic genoech geseet
hoedem dies hem te hoeden heet
in wil u nemmeer secgen toe
ic laet aldus in weet hoe
ic wil te mire materien vaen
die ic hier vore liet stille staen
heinric van lusselborch die here
werd coninc gecoren ende quam ter ere
doe men screef ons heren iaer
xiii hondert ende ix daer naer
jonc was hi te coninc ontfaen
ende alle dien coren sonder waen
haddi van al den heren
taken quam hi met groter eren
daer hi eerlike gecroent werd
recht wel na een keysers ard
een willem van aken doet ons verstaen
dat dese heinric in sijn vortgaen
hadde dat beste toevaren
dat coninc hadde in c iaren
alle die heren seit hi gerede
waren desen heinric mede
wie oec datten mocht ansien
hi gelovede wel van dien
dat hi werden soude goet man
so goede manieren haddi an
datsi elken mochten behagen
als hem yemen wilde vragen
daer gaf hi toe wel sinen sin
dan antwerdi daerop meer no min
so gestadelic ende so sochte
dat elken diet horde daer an dochte
dat hi wettelike ende wale
antworde op elc mans tale
ende oec die worde die hi sprac
meindi int herte sonder lac
dese willem doet oec verstaen
dat coninc in langen was ontfaen
alse eerlike noch alse blidelike
van alle den genen die horen ten rike
taken oec in alder stede
en quam in c iaren mede
nie coninc daer si af mere
hoepten dat hem gescien sal ere
alle die heren van allen landen
quamen t aken sijns vanden
hertogen biscopen ende graven
papen abde met crommen staven
clerken portere van allen stede
quamen taken binnen gerede
daer men desen coninc soude cronen
in langen sach man so scone
feeste no so bliden dach
alse daer elc minsce sien mach
des conincs swager die hertoge jan
was daer een vermogen man
ende oec ene goede helpe daer toe
gecroent wordensi bede alsoe
coninc ende oec coninginne
met vrouden ende met bliden sinne
een jan van lusselenborch geboren
brinct ons nu hier voren
dat dese heynrijc na die dinc
dat hi worden was coninc
ende seide noch en dede gerede
hine waender recht an hebben mede
ende daer hi onrecht had godweet
dat liet hi varen herde gereet
ende wat hi geloefde na sine machte
dedi den raet dat hi volbrachte
dit was sijn doen ende sijn sede
daer hi altoes in leefde mede
een minderbroeder brinct ons te voren
die van eversberge was geboren
ende die der coninginnen als ict las
van allen stucken biechter was
dese wiste al haer heymelycheit
hi seget ons inder waerheit
datsi wel x iaer daer te voren
eer haer man dus was gecoren
coninc te sine seide vorwaer
dat ember soude gescien daer naer
dat haer man coninc soude sijn
maer si en seide geen termijn
weder cort soude sijn oft lanc
maer si seide dit sonder wanc
dat ember van hem soude gescien
dit sceen ember een teken van dien
dat sijt wiste bi godlijchede
ende dat oec was gods mogenthede
dattie vrouwe lange vorseide
dit hilt si in haer heymelijcheide
dat sijt niemen dede verstaen
dan haren biechter sonder waen
tot dat die dinc was gesciet
dese minderbroeder ons bediet
na datsi dus waren vercoren daer
coninc ende coningin vorwaer
datsi hem hilden so suverlike
ende al dambacht datten keyserike
stont ende horde na haer macht
hebben si altoes volbracht
metten getide hordensc mede
waersi waren in elke stede
ende messe mede oec alsoe
daer hilt hi papen ende clerken toe
dit waren haer seden alsict las
na dat hi coninc gemaect was
willem van aken seget vort
dattie coninc maecte acort
met alden heren van aelmaengen
so dat hi wel ende sonder calaengen
varen mochte dlant al dure
ridders seriante vremde gebure
waer dat hi quam si warens blide
in aelmaengen wide ende side
dus trac hi vort dat verstaet
overmids den gemeinen raet
met vele der gesellen sijn
tote basele vort opten rijn
daer lach hi een stic nu terstont
ende dede weten ende maecte cont
sinen vrienden sinen wille
daer quamen hem an lude ende stille
van aelmaenge van oeseninge
van brabant hennewiere vlaminge
van allen landen vort alsoe
quamen hem ginder liede toe
men sach nieman sonder scat
die mochte hebben gedaen dat
dattie coninc ginder dede
sekerlike daer was god mede
hine hads anders niet mogen doen
waest banroest oft ridder of gersoen
dat hem ginder so trac an
al ontfinct die edel man
dat recht oec dat te basele was
heeft ontfaen sijt seker das
doe men screef ons heren iaer
xiii hondert ende x daer naer
so huwede die coninc sinen sone
ane ene ioncfer edel ende scone
die ute boyeem es geboren
des conincs dochter die hem te voren
dat conincrike met was geloeft
dat hem sint wilde hebben geroeft
sijn swager der ioncfer broeder
des latic aldus tes ics ben vroeder
want ics niene hebbe vernomen
dus sijn die saken so verre comen
dat hi coninc noch es bleven
doe dus die vader hadde gegeven
sinen sone des conincs dochter
van boyeem leefden si vele te sochter
ende waes te stouter int herte mede
hi pensde al voer hi nu ter stede
over berch die lombarde schouwen
dat hem te min selen mistrouwen
die van aelmaengen dat verstaet
om dat hi sinen sone daer laet
die machtich es ende rike sere
om dit ducht hem te min die here
van achterscou in genen tijt
oft daer af te hebben enigen strijt
dus heeft hi wiselike hem berect
ende es coenlike vort getrect
van basele daer hi heeft gelegen
ten bergewerd es hi gecregen
met lieden een deel die vrome waren
ende altoes in dit henenvaren
waer hi quam met sinen lieden
hoe groet hem anviel die meysnieden
ende hoe groet dat hi dede den cost
hi werd ember wel verlost
dit wonderde menigen die daer was
wanen tgoet quam sijt seker das
maer men seit dat die heren
van aelmaengen so begeren
ende oec som die steden van lombardien
ende so die heren van romenien
dat hi keyser mochte wesen
dat si hem scat senden te desen
die hi verteren soude in dien
dor hem dat hem mocht gescien
dus es hi so verre nu getogen
met sinen here so vermogen
tot anden voet van den berge
daer bleef hi licgen om te mergen
ende liet daer sinen vrienden weten
sijn begeren ende sijn vermeten
hi liet den grave van savoye
verstaen heymelijc sijn vernoye
ende alle sine saken na das
want die grave sijn swager was
so was hi an hem nu coene
van allen dies hi had te doene
so stont hem oec die grave bi
dus lach die coninc seit men mi
daer ene wile nu ter uren
ende wachte daer der aventuren
dus laticken licgen ginder al stille
sere nu iegen sinen wille
ende die wile dat hi daer leget
ward u ander dinc geseget
die gesciede binnen desen
dat hi coninc heeft gewesen
int eerste iaer van heinrics rike
so werd een twest sekerlike
tuscen den biscop enten grave
van henegouwen daer ic ave
nu een deel sal secgen hier
die biscop van ludeke was herde fier
ende een stout pape godweet
ende niet en sparde lief no leet
daer hi recht toe hebben waent
van den canonken was hem vermaent
dat hem die grave van henegouwe
onrecht dade ende ontrouwe
ende sine rente hadde opgegeven
in u lant dat leit beneven
dit eyschte die biscop den grave saen
die sine onscout heeft gedaen
dat en bescoet den grave niet
dat hi hem mach onsculdigen yet
hine geve den biscop dat hi eischt
alse dit die grave gevreischt
sprac hi her biscop swijcht van desen
ende en wildi oec so laet wesen
dit nam die biscop hier aldaer
ende vort seide den grave daernaer
vele dedinchs daerom was
maer en bescoet niet een vlas
die biscop wilde emmer te stride comen
wient sal scaden ofte vromen
alse dit die grave heeft verstaen
quam hi ten hertoge daerna saen
om hulpe iegen desen strijt
nu had gemaect ute desen tijt
der heren een groet coenroet
met besworne ede groet
elken ander hulpe te doene
in wat orloge in wat ocsoene
dat enich van hem waer bevaen
alsic hier vore dede verstaen
om dit sochte die grave nu
hulpe hierom dat secgic u
andre gene die daer te voren
onderlinge hadden gesworen
dit was den grave een toeverlaet
herde groet want elc prelaet
dede hem hulpe ende oec raet
om dit hi te bat nu wederstaet
den biscop ende sine hulperen
want vele der groter heren
waren metten grave getogen
hier met was hi so vermogen
dat hi den biscop te min ontsach
die met een scone here lach
maer tsgraven here was mere vele
nochtan so was in een dele
die biscop versaecht vele min
ende trac altenen vorwerd in
so na den grave ende sine lieden
wat die heren daer iegen rieden
hi wilde den grave logieren so naer
dat hine sien mach overwaer
dus lagen dese twee heren daer
met overmoede so openbaer
dat een anderen mocht ansien
die biscop onboet vaste nadien
dat hi sanderdages wilt vechten
hi willet metten swerde berechten
ende en willet niet langer beiden
hi dede oec sijn volc bereiden
alse sanderdages sijn gereeit
dit was vele der heren leit
van beden siden dat verstaet
ende namen hierop enen raet
nu werd ginder een geruchte
onder die heren want elc duchte
quaemt te stride dat daer niet
en mochte sceden sonder verdriet
ja ende dat eer herde groet
om dit so spraken die genoet
dies anders niet aneginc
dan dat si om ene bedelike dinc
daer in beden siden comen waren
si sijn aldus over gevaren
deen ten anderen ende spraken daer
om die soene al heymelike vorwaer
die hertoge van brabant was die vorste
die dit den biscop secgen dorste
maer dit hadde nu so onwaerd
den biscop datmen sone begaerd
dat hi den hertoge daer sprac toe
entie hertoge weder alsoe
ende seide eer hi keerde vander stat
men sal hem strijts maken sat
sint meer dat gijt so begaert
om dit sende weder achterwaerd
die hertoge om sine barone
datsi dapperlike te desen doene
comen souden alsi oec daden
die hertoge sprac men sal hem saden
den biscop toten andren heren
die van sbiscops side nu keren
den hertoge ane spraken daer
want si ontsagen openbaer
des hertogen macht dat verstaet
nu gedroech also die raet
datsi tenen perlemente souden comen
die daer was alsoe genomen
alse sanderdages sonder waen
datsi elc soude doen verstaen
sijn gebrec ende daerna dan
diegene diet onrecht had an
sout den andren beteren nu
dit ginc vort dat secgic u
des ander dages quamen sij
ten perlemente seitmen mi
daer werd vertrocken also die sprake
wie dat hadde onrecht sake
dat hi beternesse soude doen
elc seide daer nu sijn ocsoen
deen clagede daer over recht
dat hem gedaen waer onrecht
ende dander claechde daer oec saen
dat hem onrecht waer gedaen
aldus stont daer tperlement
een lange stont daer omtrent
doch int leste dat sijs daer
in secgene bleven over waer
van al dat elc daer clagende was
dus werd gepoent sijt seker das
so datsi daer en vochten niet
aldus al dat hem daer sciet
met bliscepen ende met minnen
doen dit was ende hierenbinnen
so had die vlaminc een perlement
om henegouwe oec omtrent
tasselgeerne ende dit benam
die hertoge die daerombe quam
ten perlemente daer ne versprac
mijn her lodewijc ende seide lac
des graven robbrechts sone
des balch hem die hertoge om tgone
keerdi onweerdelike van daer
nochtan werd gepeyst daernaer
ende opgenomen dat verstaet
soe dat al te nieute gaet
dit orloge ende dander mede
brac die hertoge alle bede
doe men screef ons heren iaer
xiii hondert ende x daernaer
gesciede in brabant scade swaer
loven een half milen naer
so stocket een weder op alsemen hort
recht tot vilvorden vort
ende oec uutwerd dat gaet
tote vrouwen perreke dat verstaet
dit was wel ene mile breet
ende drie lanc dat dore geet
dit weder dat so vreeslijc was
dat niet bleef sijt seker das
noch rogge noch enigerhande coren
ende bleef altemale verloren
met enen hagel die was so groet
dat noyt man sach dies genoet
het donderde so vreselike
met so groten wederlike
dat elken dochte sijt seker das
dattie hemel ontsteken was
men horde daer oec in die lucht
daer menich af was sere geducht
want dat geruchte was so sware
oft in die lucht een strijt ware
dit begonste na die noene
ende duerde also in desen doene
toter vespertijt wel vord
helre hebbic oec verhord
dat dit weder scade dede
want bi tricht so hordemen mede
des gelijcs in die lucht
maer die scade ende die vrucht
en was daer niet so groet
dat mense yet geliken moet
die scade die bi loven was
maer nochtan sijt seker das
was daer dat coren verslagen sere
so dats menich daer hadde dere
te hoye was oec een hagel groet
die den lieden daer dede noet
want daer werd die vrucht al doe
sere verloren ic secge u hoe
metten hagel quam een wint
die appel ende peren daer omtrint
ende dander oeft al sloech
ende den corne dede ongevoech
metten hagel die mede vel
die swaer was ende herde fel
in vrancrike gesciede oec mede
bi mompelgier ende oec an ander stede
scade groet in deser tijt
van tempeeste des seker sijt
wijngaerd vrucht ende coren
werd daer te vele steden verloren
in ingelant ende in yrlant
was dit weder oec becant
ende dede daer scade te selker stat
sekerlike ic houde wel over dat
dat ute waren doe gelaten
die quade geeste want utermaten
vele gesciede tempeest overal
die ic hier niet vertrecken sal
want het waer mi ongereet
nu willic u vort dat ondersceet
van den keyser doen verstaen
hoe sine sticken selen gaen
hier vore hebdi wel gehort
hoe die keyser was comen vort
toten berge ane dien voet
nu trac hi over met herten goet
ende onversaget alst wel sceen
want hem gene dinc en gereen
diemen hem daer seide van stride
hi getroesten als te dier tide
ende voer over condelike daer
als die niegere af heeft vaer
ende quam tote aest toe gereet
dits in gene side berchs godweet
daer gaderdi hem des si u cont
ende lach daer oec ene stont
ende beide daerna die gone
die hem hadde in desen doene
geloeft bi te stane vorwaer
doen si vergadert waren daer
trac hi vord te milane ward
ende doe hi quam in die vard
bad hi van vlaendren mijn her gy
dat hi vore vare daer bi
met enen dele vromer lieden
ende verneme of si willen verbieden
hem die stat te verne in
dus voer her gi int begin
met een here toter stat
ende besochte dat eerste gewat
hi reet al toter porten toe
die waren besloten vaste doe
doen pensdi wel al openbare
datsi der keyser viande waren
nochtan wildijt anders verstaen
met spreken heefti dit anevaen
so dat hi een andwerde gewan
datmen daer liete genen man
in comen van skeysers lieden
dit dede mijn her gi gebieden
den keyser die doe daerward quam
tornich was hi des ende gram
nochtan en toendijt niet aldaer
ende sprac al lachgende daernaer
si selen anders werden beraden
ende wilt oec god des niet gestaden
ende oec yet es iegen trecht
so moet hi mi vertonen echt
enige zake daer ic bi weet
oft hem dit lief es of leet
aldus in desen gepense nu
quam hi gereden dat secgic u
vore die stat met sinen here
ende hadde wille ende gere
daer te bliven nu so lange
dat hi die stat met bedwange
hebben sal oft hi sal daer
verslagen bliven wet vorwaer
dus dedi sine engiene rechten
als oft hi thans wilde vechten
hi dede gereiden sine stucken al
datten stride behoren sal
ende mijn her gi was getogen
vor een porte wel vermogen
vier scaren dede men maken
ende dede elken na desen saken
licgen om die stat alsoe
datter niemen van binnen ontvloe
doen dit sagen die van binnen
lieten si den keyser bekinnen
wildi den scat van hem ontfaen
si gavense hem op sonder waen
behouden elken man sijn lijf
dus ward die stat al sonder blijf
opgegeven ende ingelaten
ende na her gi die utermaten
dit hadde gewerd want hi daer
die meeste here was overwaer
hi hiete van den tor her ghi
oec screef hi hem selven daer bi
vicaris van der goeder stede
dese quam vor den keyser mede
ende heeften metten andren ontfaen
maer dit was verraetnes sonder waen
dat hi ende dander daden al
alsic u hier nu secgen sal
nu hort eer men wilde ontfaen
den keyser wat daer was gedaen
in die stat die mijn her gy
van den torre ende mede daerbi
die van der stede algader
hadden gesworen met desen verrader
alse die keyser in ware comen
dat si hem dan souden begomen
met haren wapen stillekine
ende als die keyser ende die sine
ongewapent alle waren
so soudensi clagen hem daer naren
over enen die si sochten ter stede
ende die oec dit lovede mede
dat hi een ketter ware groet
ende verdient hadde wel der doet
ende als die keyser daer over wilt rechten
so sele wi coenlike op hem vechten
ende slane doet so sinwi vri
dus hadden geordineert daer sij
eer die coninc was ingelaten
nu quamen si vort met desen baraten
ende wroechden genen van ketterien
entie scoutheit van skeysers pertien
vinc den genen daer ter stede
ende wilder varen uutwerd mede
ende verbernen den genen alsoe
doe scoten die gene alle toe
die met haren gwien daer
ende waenden den keyser wel daernaer
hebben vermort ende verslegen
maer daer waren die heren iegen
mijn her gi van vlaenderlant
ende menich vrome seriant
entie scoutheit keerde oec doe
optie gene doen si alsoe
die dinge sagen gescepen daer
trocken si alle achter daer naer
ende gebarden oft were niet
dat si wilden doen nu siet
wat groeter wondere hier gesciede
dattie keyser met lettel goet liede
som gewapent ende som niet
een stat altemale vor hem vliet
dits een wonder te telne groet
dat hi met so cleinre conroet
so sterke stat dwingen mochte
diene binnen met stride versochte
en had onse here kinlijc gedaen
hine hadde van daer niet ontgaen
doen die keyser dit vernam
dat aldus die sake quam
enten te besten aldus verginc
doen dedi daer om gene dinc
den genen die daer was gevaen
optie marct verbernen saen
waest lief of waest hem leet
dit was den genen een quaet beheet
die hem willens daer liet vaen
ende hem wroegen liet oec sonder waen
omdat men den keyser teser sprake
verslaen soude nu es die wrake
over hem gegaen hier al nu
haere alre ondancs secgic u
die nu te melanen waren binnen
maer sine dorstens niet doen bekinnen
dus bleef hi licgende daer al stille
een stic iegen haer somer wille
maer hem somen waest oec lief
ende daden hem al sijn gerief
die gibbeline waren hem hout
ende waren oec op hem stout
maer die gelfen waren hem fel
nu hadde die keyser sine dinc so wel
geordineert ende so behendelike
dat niemen en was in alden rike
die van sinen rade wiste yet
noch in sijn here en wist men niet
en geen tijt no vroech no spade
wat sijn wille was in rade
vor alsmen die dinc doen soude
dan lietment weten also houde
so dede men dan dit sonder sparen
om dijt en consten niemen te waren
verspien waer hi henen wilde
nu hadde dese keyser milde
al hemelike ende sonder geluut
enen cardinael comen uut
diene te melane cronen soude
hi hadde gemaect also houde
alsi melane hadde gewonnen
dat daer dan sonder yemans connen
een cardenael soude incomen
dit haddi van den paus van romen
al hemelike so begaet
dat hem des wel was gestaet
want haddyt openbaer gedaen
en hadde so niet mogen vergaen
om sine vianden die waren int lant
die coninc philip stac oec die hant
jegen dien keyser diegelike
dus moet sine dinc heymelike
doen die hi wilde angaen
datse niemen soude verstaen
die hem belette mochte yet
aldus alse gi nu hier siet
es dese cardenael daer comen
wient sal scaden ofte vromen
om den keyser te crone daer
die gibbelinge wet vorwaer
maecten grote feeste ginder
man vrouwen ende die kinder
hadden tspel ende bliscap groet
daer was vergadert menich genoet
daer men den keyser cronen soude
die bliscap hadde ende grote vroude
dus werd die keyser gecroent daer
ende es wech getogen daernaer
met menichte groet wet dat wale
want die van melaen altemale
die perde hadden voren uut
om hem te gereiden groet geluut
was in die stat daer si wech reden
in cant u allen niet wel besceden
dat daer was in die stat gedaen
maer dat doe ic u verstaen
doen die keyser te velde quam
sciere hi daer orlof nam
an die van der stat vorwaer
ende som vorense met hem daer
altemale te diene heme
dus vor ut nu alsict verneme
te cremone oec ene stat
ende alse die keyser quam vor dat
entie vander stede vernomen
hoe meylane es ondercomen
so wordensi daer af versaecht
ende heeft daer een den andren gevraecht
wat si doen mogen daer mede
si hadden te voren een quade zede
den gibbelinge oec gedaen
om dit warense te mer ontaen
ende versaecht wet dat wel
ende waenden dattie keyser fel
hem soude wesen om dese saken
nu droegensi overeen met spraken
datsi te genaden als ende als
ende elc enen strop om sinen hals
den keyser souden te genaden comen
hem te eren ende te vromen
van dien datsi hadden mesdaen
vore die keyserinne sijn si gestaen
ende baden haer vriendelike
datsi baden den keyser rike
dat hi ontfinge te genaden
die keyserine werd des beraden
dat si met hem ginge ter steden
vor den keyser ende bat ene bede
vor dese liede dat hi daer
quite scoude si souden daernaer
hem dienen ende in staden staen
dit was ginder saen gedaen
want gene dinc hi haer ontseide
van daer si haer herte an leide
ende oec wassi so wetende mede
datsi en bat engene bede
die hem oneerlijck mochte wesen
nu sijn si blide ende keerden na desen
die van crimone in haer stat
mettien keyser wet wel dat
ende hadden bliscap ende yoye
si vergaten al haer vernoye
om dat si waren gescouden quite
si dienden den keyser met groten vlite
van desmen vant daer in die stede
die keyser geboet daer sinen vrede
ende besette die stat van siere hant
so dedi oec allomme dat lant
nu es die keyser wechgevaren
van crimone met sinen scaren
ende wilde trecken ten britsward
daer hi quam op dese vard
vant hi een deel lantliede
in sinen wech daer ic bediede
te seggen ave wonder groet
want si daden wederstoet
meerre vele den keyser daer
dan hi yegeren hadde vorwaer
dese liede lagen vergadert nu
up een berch dat secgic u
ende hadden hem begraven daer
in een veste starc daernaer
die keyser emmer moeste liden
soudi te britsward tiden
nu alse die keyser dit vernam
niet wel het hem int herte bequam
doch getroesti hem alre dinc
ende hiet datmen dade varinc
wapenen ende gereden te stride
doen sachmen daer ter selver tide
die lantliede comen uut
ende maecten een groet geluut
ende bestreden den keyser nu
die keyser trac vort dat secgic u
met sinen lieden coenlike
selve vacht hi vromelike
ende sijn broeder her walraven
stac daer van den berge ave
selken dat hem die hals brac
ende mijn her gye oec mede stac
ende sloech slage herde groet
daer ter stede af vel oec doet
selc dat hi tumede neder
dat geviel op ende weder
groet ende scone in beden siden
maer die keyser en verloes int striden
nieman daer men yet om gaf
doen togen die gene saen af
ende achterwerd in hare veste
want het dochten daer de beste
het was oec den avonde bi
om dat meeste so cregen sij
hem te doene daer binnen gemac
om dat hem die dach gebrac
die keyser ende oec entie sine
lagen daerom bi hem in scine
ende oec so na dat si ne mochten
al werd dat syt sere rochten
niet ontvlien uter vesten
dus selensi moeten dwesten
eersi mochte van daer ontgaen
des anderdages sonder waen
sijn si vroech getogen uut
sonder te maken enich geluut
ende waenden heymelike alsoe
den keyser geslagen toe
maer neensi niet dat verstaet
die keyser hadde des wel raet
dat sine bestricken niene conden
dus bestonden in der margenstonde
daer die strijt dus onder hem
mer ic deren wel seker bem
dat hi sciere was gedaen
want dat here ward al ondaen
ende gescoffiert opter stede
daer vloe elc die conste gerede
te britswerd dat wet vorwaer
want en was niet verre van daer
dus es die strijt vortgetogen
alse een here wel vermogen
met sinen scaren te britsward
stoutelike ende onvervard
toech licgen vore die stat
u ne mochte niemen getellen dat
hoe coenlike alle die heren
mettesen keyser daerwerd keren
men sach daer nie versaechden man
doe hi der stat quam an
logierde hi daer met sinen here
om te weten wies hi gere
hadden metter stat te doene
daer werd ontboden den keyser coene
datmen der stat hem niene gave
ende dat hi haestelike trocke ave
ocht si soudent met crachte saen
van der stat met scanden doen gaen
alles dies mi god wil geven
salic ontbeiden hier beneven
sprac die keyser en vlie u niet
om u gedreech wats gesciet
ic sal die stat eer hebben mede
eer ic meer van hier scede
of ic bliver voren doet
aldus hi hem weder ontboet
na desen doene sonder waen
so dede die keyser weder staen
sine bliden ende sine pederieren
om opdie stat te scermescieren
ende die van binnen oec daer weder
rechte haer engienen op ende neder
jegen daer dat hem lach nu
ende hierenbinnen dat secgic u
quamen die van pergama
ende volgeden den keyser heymelijc na
ende wilden dus op hem riveleren
nochtan so hadden dese heren
hem daer vore opgegeven
behouden der stat ende haer leven
ende dit heeft toebracht mede
tybaut ende brisant met behendicheden
die here es van brits der stat
doen die keyser voor pergama sat
quam hi den keyser spreken daer
ende gaf hem op ende seide daernaer
dat hi hem brits opgeven soude
die keyser geloefde desen boude
ende dede hem grote ere daer
doen hijs scade hadde daernaer
so sprac tybaut der steden an
van pergama ende seiden dan
dese mach hi keyser werden
hi sal ons onder sine voete terden
want die duutsce die sijn fel
ic soude ons hier op raden wel
dat wise souden alle verslaen
ic hebbe den keyser doen verstaen
dat icken sal doen laten in
te brisse maer meer no min
sone mach hi niet daer in comen
woudi des met ons begomen
alsi verloren hadden die stat
dat hi hem saen volget na dat
ende ginc hem van achter an
ende wi van voren quamen dan
aldus en mochtse niet ontgaen
sine bleven doet ofte gevaen
dit loefden die van pergama
ende sworent te doen oec daerna
alse dit belof was gedaen
so nam tybaut orlof saen
vander stat ende es comen
toten keyser ende heeft genomen
orlof ende voer te britswerd
ende geloefde den keyser te sijn ruwerd
te maken van der stede goet
alse daer te verne in metter spoet
nu alse tybaut te brits quam
maecti al die stede gram
jegen den keyser dat verstaet
want hi seidem sinen raet
van pergama om dese sake
warense te brits wel te gemake
ende herde blide ende herde stout
daer waendensi met cleinre gewout
den keyser entie sine verslaen
nu es dese dinc so verre gegaen
dattie van pergama sijn onderwegen
ende alsi dus ten keyserwerd tregen
so wordens cnapen daer geware
die den keyser seiden die mare
alse saen alst die keyser wiste
sendi daerwerd saen met liste
ccc mans die waren rasch
entie wel varen int harnasch
so heymelike dat die keyser dede
dattie van brisce der stede
niet ne wiste van deser daet
dat was die van pergama quaet
des keysers liede reden vord
ende comen daer si hebben gehord
hare viande dies niene wisten
ende begonden op hem twisten
daer werd een groet strijt verheven
men ginc daer nemen ende geven
grote slage ende sure
die strijt werd daer herde sture
onder hem nu terstont
daer werdter herde vele gewont
van pergama dat verstaet
int leste die strijt daer vergaet
qualike van dien van pergama
want gescoffiert werdensi daerna
ende l werdter daer gevaen
die men den keyser brachte saen
dus verginc daer dat striden
met bliscepen ins keysers siden
des en wisten die van brits niet
dat dese dinc dus was gesciet
haer troest hier af es gedaen
ende doen hem dit was laten verstaen
warensi te barenteert sere
ende bleven in haer stat vort mere
daer lach die keyser vor die stat
van ascentienavonde na dat
die sente denijs misse was na
menich pongijs alsict versta
was daer binnen tusscen hem beiden
dat ic al niet can besceiden
maer som so salict bringen te voren
alst tijt es ende latict horen
maer die dinge die oec gescieden
moetic voren nu bedieden
in desen tiden dat dit gesciede
so vergaderden erehande liede
in aelmaengen ende in brabant
in vlaendren in zelant in hollant
van ludeke ende uut henegouwen
ut allen steden mochtmen scouwen
ende ute dorpen volc comen
die dat cruce hebben genomen
men weet hoe alsict vernam
dat dit cruce irst opquam
selc en haddes nu genen wille
die sanderdages lude no stille
niemen en conde daer af bringen
en horde noyt man lesen no singen
so selsen crusinge als dit es
si vergaderden des sijt gewes
met groten cudden in selke stat
si waren oec den joden gehad
waer dat sise mochten belopen
dus dadent sijt hem swaer becopen
te coelne wasser vele verslagen
bi loven daer si quamen op wagen
ende voren wech met haren goede
daer si dus reden in smeyers hoede
quamen dese crucenaren
ende vrageden of si kerstendoem begaren
ende wie die des en wilde niet
dien dadensi pine ende verdriet
ende slogense sere ende somme doet
dus gincsi met haren coenroet
elre oec in ander lande
ende daden den groten joden scande
en wiste niemen hoe dit opquam
sone doet oec hoet inde nam
het quam op wonderlike
ende alsoe verginct sekerlike
dit volckijn dat dus tcruce ontfinc
vergaderde al na dese dinc
tavenioen dat nu verstaet
om te hebben des paus raet
daer quamen so vele in die stede
datmen dochte dat onvrede
si eesten den paus sonderlinge
dat hi dade hebben scepinge
doe die paus sach dit discord
traec hise daer altenen vord
so lange leidise twaren
dat si alle meest quite waren
van haren gelde dat verstaet
doen baden si hem om oflaet
ende datmen hem doe letteren gave
datsi gerne ten heyligen grave
waren gevaren nu terstont
doen den paus dit werd cont
verliet hi hem der manselinge
ende absolveerdse om die dinge
ende hietse alle henevaren
som quamense weder twaren
ende som blevense an die hagen
licgende ende som verslagen
so dat aldaer inde nam
no min no meer alst opquam
men wiste hoet began gereet
sone deet oec hoet bequam godweet
ghi hebt wel die dingen vernomen
hoesi tot nu sijn henecomen
vanden keyser heynrike
hoe hi noch leget stoutelike
vor brits die stat dat verstaet
na sent jansdach haddense raet
datsi ute wilden riden
op een berg daer besiden
om iegen den keyser te striden daer
die daer onder lach vorwaer
dit waendensi heymelike doen
van desen quam nu buten een garsoen
also alsi daerwerd reden
datmen horde doen reden beneden
so dat een geruchte ward
entie keyser op ter vard
ende dede sijn volc daer berecken
ende vaste opten berch trecken
ende ondergingen saen na dat
den berch den genen vander stat
dus wordense onderlinge daer
vreselike stridense overwaer
die vander stat quamen in
harde vreselijc int begin
ende waenden den berch winnen wel
maer si hadden een hard spel
jegen hem dat verstaet
ende werd noyt so coene daet
van genen keyser hiervoren gesciet
alsmen desen nu doen siet
men vint van alexander dat
dat hi wan menige stat
ende dat hem geviel scone aventuren
ic secge mach dese keyser geduren
dat hi ward ember alse groet
van daden ende oec sijn genoet
want was geen rike man
doen hi te regneren began
ende was cleine van maysnieden
noch en conste niet vele lieden
onthouden met hem int begin
hierom prijsten te meer mijn sin
van alexander ic secge u twi
die al grieken hem hadde bi
ende oec so rike was van scatte
daer ombe es geen gelike datte
dit latic aldus bliven nu
groet geroep ende groet gehu
was in dat heer dat verstaet
men riep daer sere vanc ende slaet
al dat u iegen comt
die vander stat sijn verdoemt
ende die van binnen riepen weder
slaet vaste alte neder
man ende pert al dat gi vint
int lesten wordense so verblint
met groten slagen ende met steken
datsi moesten opbreken
ende vlien weder in haer stat
maer gevangen bleef na dat
tybaut brisac die hoethere
vander stat dies was sere
blide die keyser ende sine liede
dat aldus der dinc gesciede
doen tybaut dus was gevaen
alsic nu hier dede verstaen
ende doen there te resten was
des sondages daerna sijt seker das
vor dat hi gevaen was aldaer
so wilde die keyser oec daernaer
met loye rechten dat verstaet
van algader siere mesdaet
men leidene daer op ene berhuut
ende sleeptene there al uut ende uut
weder ende vort vore die stat
daer si toesagen om dat
dat hem soude deren vele mere
dat men dus sleipte haren here
ende optie huut sleiptemen soe
om lange te leven emmer toe
ende inden despite hem allen daer
sleiptemen menichsins daernaer
tot dat hi sceen daer al doet
doen dede menne met vrouden groet
vander huut daer hi op lach
doe dede men so men naest mach
een galge rechten daer ter stat mede
daer sijt alle sagen gerede
ende hingen daer tybaut brissac
om dat dieflike ontstac
die van pergama hier te voren
die hulden hadden den keyser gesworen
ende selve oec hulde hadden gedaen
daerom sal hi hier ontfaen
omdat hi den keyser doe afginc
sinen loen van alder dinc
doen hi dus verhangen was
onlanc daerna sijt seker das
so dede men af ende daernaer
sloech men hem thoeft af overwaer
ende settet op enen scacht hoge
bider stat in hare oge
omdat sijt souden anescouwen
dat dit es gedaen om sijn ontrouwe
daer na gincmen daer quartieren
den lichaem recht in vieren
ende elc deel gaf men daer
elke here weet vorwaer
daer over te rechtene verstaet
doe sette men elc deel op een raet
hem te scanden die dit sagen
die daer waren van sinen magen
ende sijn ingewanden binnen daer
vor die stat rechte naer
so dat sijt mogen ansien
dit was al gedaen bi dien
dat men woude dat si dinken
hoe die keyser hem can scinken
die verraetnesse hanteren
dit was een der meester heren
die daer yegeren omme was
die dus leden heeft den pas
hets recht dat hem scande naect
die verraetnesse doet ende maect
doen si dit sagen inder stat
waer si seer tornich om dat
ende worpen utwerd jjj stene
met jjj bliden int gemene
ende den vierden steen vorwaer
haddensi gestelt daernaer
rechte daer die keyser lach
op sijn bedde diet al mach
god onse here van hemelrike
en wilde niet dattie keyser rike
daer verlore aldus sijn leven
want alse die blide uut soude geven
den steen brac die borsse na tgene
ende volgede met int here den stene
om dit had die steen aldaer
engene vlucht wet vorwaer
ende viel onverre neder int here
ende en dede gene dere
hi viel tuscen eens perts bene
achter so dat gene wrene
dat haer van den sterte trac
nochtan had tpert geen ongemac
dit was dene wrake oec mede
diemen daer int stat dede
dander wrake die was quaet
die si daden dat verstaet
want si was scalc ende onrene
si namen hem xj der mene
in die stat die gibbelinge
waren ende daden hem grote pine
omdat si skeysers vriende hieten
so dadensi hem dese pine genieten
si vingense ende dodense met
ende hebbense opten muer geset
vander stat recht iegen there
omdat si willen dat dit dere
den keyser ende die met hem waren
so vildense som daer naren
opten muer van der stat
so dat skeysers here sach dat
entie keyser selve mede
doen roepen die gene oec gerede
diese vilden haer keyser dese gibline
dogen dor u nu dese pine
doen sise gevilt hadden alsoe
hingen sise met stroppen doe
die van zelen gemaect waren
an ene galge dit was twaren
om dattie gibbeline vor desen
metten keyser hebben gewesen
nu geviel daer ene aventure
ende waest dat si werd te sure
van desen xj was daer een
die daer verre die outste sceen
hi had oec meer dan lx iaer
ende recht alsemen soude daer
hangen so geviel dat zeel brac
daer men mede optrac
die gene viel in die veste saen
ende es der galgen dus ontgaen
ende ne quets hem clein no groet
maer verdelike hi opscoet
ende trac onder skeysers here
dit was ene selsen mere
die keyser vragede desen dat
of hi weder wilde in die stat
hi seide neenic en trouwen here
aldus bleef hi daer vort mere
metten keyser nu vort an
het mach wel tellen dese man
van scoenre dinc sonder blijf
dat hi daer behilt sijn lijf
die van so hogen neder vel
dit dede god ende niemen el
in desen tiden verstaet mi dat
datmen bris belach die stat
so was menich assaut gedaen
datmen al niet doet verstaen
het waer oec pijnlijc te scriven al
dat daer gesciede groet ende smal
in dier tijt dat si daer lagen
daer waren selke vjj dagen
dat si nie saten stille
want sere iegen haren wille
waest dien van buten si u cont
dattie stat so lange stont
ende oec verdroet die van binnen
datsi die stat souden winnen
ende dat si daer so lange sijn voren
dit dede oec der stat groten toren
om dit was daer wet dat wel
menich assaut sterc ende fel
op enen tijt dus binnen desen
dat dit assaut dicke had gewesen
so souden enewerf spelen gaen
des keysers broeder sonder waen
mijn her walraven optie gracht
van der veste ende was gewacht
van dien van binnen opter stont
ende werd gescoten ende so gewont
dat hi starf eer yet lanc
dat scade was sonder wanc
want hi was vroem ende coene
ende willech mede in allen doene
dapper ende snel ten wapen goet
ay keyser nu es die broeder vroet
doet bleven vor dese stat
doen die keyser wiste dat
werd hi daerom sere ontdaen
ay broeder sprac hi herde saen
dat gi dus binnen scoten ginct
dat u leven mi ontlinct
dies binnic vele droever man
dan ic yemen geseggen can
nochtan moetict varen laten
want in weter wien om haten
dat altemale deser stat
levic si selens hebben te bat
wat ic u clage na desen saken
in mach u niet levende maken
die heren troestene alle daer
doen seidi selve daernaer
wi moeten sceden vanden doden
al eest dat wijt doen met noden
had mogen sijn ic hadde nu
gerne gehouden dat secgic u
maer die niet mach verliesen
hine sal gene winninge kiesen
dus troeste die keyser hem selven daer
ende die sine oec daer naer
ende ommesloech aldus sijn seer
omdat hi wilde daerna te meer
die sine in haer coenheit houden
ende oec daer mede doen verbouden
nochtan haddi rouwe groet
heymelike om sine doet
alse die keyser daer herde lange
gelegen hadde ende in bedwange
die stat ende buten hadde seer
ende oec gebrac hem dat was mere
vitaelge nu dat verstaet
dit dede faelgiere daer die daet
ende si sagen ende vernamen
datten altenen toequamen
hulperen ende spise mede
dit ontvrochte oec die stede
ende namen hier op enen raet
want hem nu te doene staet
om den honger diesi duchten
dien si nu daer sere vruchten
want hi began hem selven nopen
dit deedse sere daer wanhopen
doch int inde alst al ongaet
so droech also der steden raet
datsi hem op selen geven
ende den keyser bidden om haer leven
ende hiertoe baden si doe mede
den kardenalen van der stede
dat si haer word souden spreken
ende iegen den keyser die bede breken
mochten si behouden dleven
sine rochten watsi anders geven
nochtan duchten si sere dat
dattie keyser soude die stat
al strueren ende oec met
omdat si hem dus hebben geset
iegen den keyser ende sere mesdaen
nochtan moeten si dit anegaen
oft si bliven anders doet
dus dwancse te doen die noet
datse node hadden gedaen
en dade die honger sonder waen
dus was hieraf geleit een dach
ofmen dit yet proeven mach
die cardenael quamen vort
ende spraken vor den keyser dword
van der steden wege nu
dus begonnense dat secgic u
doen deen den andren had ontmoet
ende met scoenre tale gegroet
doen badense vriendelijc sonder waen
den keyser die bede saen
diese haer en daer nu hevet gegeven
alsi sijn word dus hebben beseven
doen seidense here so es onse bede
dat gi ontfaet dese stede
ende nemtse op behouden haer leven
dus selense u nu gerne geven
al dat behort te deser stat
die keyser antwerde op dat
dese stat heeft mi mesdaen
dese bede es groet sonder waen
die gi mi bidt dat verstaet
ic wil hierop hebben raet
met minen vrienden die hier sijn
die hier dragen den last mijn
hets recht datsi raden mede
die mi hulpen winnen die stede
dus es die keyser van hem gegaen
om hem te beraden daer op saen
hi ontboet die heren te heme
ende seide ghi heren ic verneme
dattie stat haer op wilt geven
ende mi hebben om stat ende om leven
die cardenale gebeden mede
ontsecgic nu hare bede
dat mochte mi lichte scaden
nu siet gi heren wat wildi raden
si seiden hem donket nu goet
so es ons lief datmen doet
maer neemt goede gisele here
ende doet die mure slichten ere
so dat maer ute vare ende in
of hem yet verkeerde die sin
gelijc dattie van pergama dede
dit rade wi here dat gi doet mede
so selensi hem te meer ontsien
al wilden si yet achter tien
want hets sulc in muer beloken
hi soude node iegen u stoken
orloge waer hi op een velt
al haddi noch also groet gewelt
doen quam die keyser ten cardenale
met sinen genoten altemale
ende seide hi soude doen haer bede
maer hi moest hebben uter stede
der meester heren ene pertie
te gisele dat si gene scampie
op mi en selen doen
noch en maken geen ocsoen
ende vort moeten si vellen mede
die mure entie porte bede
entie veste slichten daer na
so datter een wel overga
dit moetense doen dat verstaet
sal haers lives werden raet
die noet doet oude quene draven
eersi dit den keyser gaven
haddens genoech teten binnen
si souden eer derven siere minnen
vii iaer dat wel verstaet
eer si angingen desen raet
nu moesten sijt loven daer
al waest hem in therte swaer
si anevingen dit te doene
dus wan daer die keyser coene
ene die starcste stat ende goet
ende dede daer vaen met overmoet
der bester lien vander stat
ende levertse oec na dat
den schout vanden berge gereet
diese in vangenesse heeft geleet
dus werd berecht brijts die stede
om hare quade scalchede
ende haddent die cardenale gedaen
het waer anders met haer vergaen
want si hads wale verdient
dattie keyser was haer onvrient
nu heeft die keyser brits gelaten
ende es gevaren siere straten
recht vort te genevenward
al sprekende voer hi in sine vard
van menigen dat verstaet
menigerhande was haer raet
hoe sijt mogen so begomen
datsi te romen souden comen
want boetscap haddense verstaen
die wile dat sise niet ontfaen
en souden want hem gehadt
die gelfen waren vander stat
nochtan ontboden die cardenale
dat sine souden ontfaen wale
met deser tale met desen dinge
reden si daer sonderlinge
die meeste heren ende hilden spraken
tote datsi der stat genaken
doen si der stat waren bi
quamen die heren ute vri
van geneven den keyser iegen
ende wilden sijns wel plegen
si geleidene toter stede
daer hi was wel ontfaen mede
die biscop was daer herde groet
die straten men daer alle geboet
scone te maken daer hi soude gaen
ende overdect oec sonder waen
waren die straten daer gemene
daer was menige sierheit ene
iegen dien keyser gemaect daer
hier mach hi riden sonder vaer
want dit sine vriende waren
si hadden gemaect enen aren
van goude fijn dor sine ere
omdat si hier met wilden den here
doen bekinnen dat hi aldaer
machtech waer want hi den aer
in sinen scilt dragen soude
dese aer was met goeder vroude
geset opt inde van der stede
so datmenne sien mocht gerede
wie so woude die quam daer in
dit was recht int begin
daer die keyser in soude varen
doen hi ansach desen aren
was hi blide herde sere
ende dancte der stat deser ere
die si hem hebben daer met gedaen
dus was hi te melaen ontfaen
van altemale den groten heren
al had daer yemen willen weren
die van buten waren comen daer
en hadden bescoten niet een haer
die coninc van vrancrike dat verstaet
en haddem mogen daer geen quaet
gedoen daer in die stede
al haddijs hem gepijnt mede
alsic wel getrouwe oec vorwaer
dat hijs hem heymelijc pijnde daer
ende elre mede hebbic gehord
maer daer af latic bliven dword
dat hi stont na skeysers deren
ende gerne dat had hulpen weren
dat hi te romen niet waer comen
daer af ontfinc hi lettel vromen
maer onneer haddijs overal
ende alse lange alse oec geduren sal
die werelt selmen daer af spreken
dat hi dus wilde achtersteken
den besten man gelovet das
die nie in hondert iaren was
dus lach die keyser te melane
ende hadde daer na minen verstane
den wonsch van al dat hi wilde
die vander stat waren so milde
van alles dies hi daer begard
daer ne was niet iegen gespard
met bliscapen lagensi nu daer
lange wile maer daernaer
verwandelde dit in droefheden
want daer werd siec in der steden
die keyserinne die goede vrouwe
die den keyser was so getrouwe
ende alden lieden die met hem waren
dat sijs alle moesten mesvaren
dat haer die siecheit anequam
daer si saen die doet af nam
dit was hem allen die meeste dere
datsi mochten hebben int here
ocharme des ontfarmeslijcs
men vant nu niet haers gelijcs
si was die hoveste diemen wiste
alle quade dinge si chiste
si was die miltste diemen vant
wat dat haer quam ter hant
dat gafse vort in godsnamen
si was reine van lichamen
so ontfarmich wiste men niet
alsi was op alrehande diet
die arme waer dat si was
begeerden si haer sijt seker das
daer iegen spracse vriendeleke
ende vraechdem om haer gebreke
entie si van levene reine
kinde hadsi lief gemeine
dien gaf si mildelike haer goet
ay dat dus sterven moet
ene vrouwe daer so vele an
geleget der werelt ende haren man
dats iammer groet bi onsen here
ic mochte u seggen vanden sere
datmen daer hadde in die stat
ic hout nu wel over dat
datmen ne horde in menigen dagen
nie vrouwe oec mere clagen
maer des keysers clage godweet
boven die ander clage geet
men sach nie so droeven man
no so ontfermelike spreken dan
ay sprac hi lieve vriendinne
in werd nie so droeve van sinne
no so erre no so gestord
dat gi nie verwandelt u word
in enigerhande erscap te mi ward
hoe minlijc hebdi dese vard
met mi gevaren ende ic met u
acharme moete wi sceden nu
dat doet mire herten so wee
dat ic gespreken can nemmee
doen hem die keyser mesliet also
scoten daer die heren toe
ende troesten daer ende seiden
dat wi alle der doet beiden
dat god wilt dat moet gescien
wine mogen niet doen iegen dien
dus paysden si den keyser daer
ende men groef die vrouwe daernaer
ter minderbroeder sekerlike
na keysers maniere eerlike
oec seidemen daer mense te grave droech
dat reinde sere int gevoech
ende dat haer pellen no die bare
noch niet dat was over hare
nat ne werd groet no cleine
dit was een scone teken gemeine
hierna over onlangen tijt
wilde die keyser sonder respijt
varen in tlant van toscanen
lombardien na minen wanen
heeft hi nu algader onder
in corten tiden dits geen wonder
te winnen dat yement secgen mochte
so vaste stede met clenen gerochte
dit en sachmen noyt gescien
nu wilt die keyser henentien
in toscane te pise ward
daer men sijn comen sere begard
want daer waren sine grote vrient
die gibbelinge die hem gedient
van beginne hebben altoes
dese en vant hi noyt loes
in genen sacken dat verstaet
dit was sijn meeste toeverlaet
daer was hi ontfaen so wale
datment ne conde in gene tale
vertellen dat si daden heme
al dander alsict verneme
dat hem hier vor was gedaen
en geleec der eren niet een spaen
wat datmen conde gevisieren
ende gepinsen in eniger manieren
dat was hem gereet aldaer
ja die vrouwen overwaer
die daer waren in die stat
en wouden niet ontsecgen dat
wat dat hem die ridders baden
sine dadent daer al sonder beraden
van haren man te meniger stede
ja al waest leet oec mede
nochtan dadense hem gerne lieve
gi wet wel waer ic op dit brieve
al ne secgict niet al uut
ic mene also alse die bruut
den brudegoem te diene pleget
dit en was hem niet ontseget
dese stat es so overrike
ende groet ende scoene sekerlike
dat hi noch nie quam int stat
die derre geleec yet een blat
van alrehande sierheit groet
sone was niewer haer genoet
in canse niet volprisen wel
nochtan die yoye ende dat spel
dat daer maken die scone vrouwen
dat verblijt mi in rechter trouwen
in mijn herte nu ter stede
so dat ic al mine onvrede
daer met vergat ende daer af sprac
en verstaet hier in engenen lac
al blevic gerne hierop lange
ens niemen so sere in bedwange
opdat hi goeder nature ware
ende hordi spreken dusdaen mare
hine souder doch yet af verbliden
swaer so es mi nu ten tiden
dit te laten om ander saken
ay niemen neme hieraf wrake
dat ic hier af secge dus vele
en es maer als tenen bispele
dat ics so vele secge ter stat
om dat hem die vrouwen te bat
voren selen die dit lesen
ic late dit aldus nu wesen
ende scelt hier quite al te male
die keyser dede nu alte wale
ontfaen was in dese stede
ende alle sine liede oec mede
van alden genen die daer waren
en hadt gedaen die rouwe twaren
die hi hadde gehadt van desen
die bliscap te mere gewesen
nu sele wi secgen ander dinc
diewile dat rest die coninc
in keyser henrics eerste iaer
so werd in brabant herde maer
ende oec vort een herde groet doen
van minen her janne van virsoen
ende van vele sinen gesellen
hieraf machmen wonder tellen
want dese waren te cortrike
alle verslagen gemeinlike
ende in haer wesen gelijc dien
hadden gesellen nu doen spien
omtrent brusele lange eer
ende om lovene noch meer
ende vernamen van wat affaren
die heren die te cortrike waren
verslagen lange te haer gedane
haer teken haer mage ic wane
vernamense al dat verstaet
ic scame mi te seggen deser daet
dat si in brabant is gesciet
al ben ic van brabant in wille niet
nochtan achterlaten dese dinge
die dese gesellen onderlinge
onder hem dreven alle na dien
doen si dit hadden wel besien
nu hort hier een wonder groet
dat liede die vii iaer doet
vor desen tiden hadden gewesen
nu dus sijn op verresen
dat dies in brabant selc geloefde
dat was een die meeste doefde
daer ic nie af horde spreken
ende desgelijcs oec sekerleke
seidemen in vlaendren vor dien tijt
dat her willem des sekerlijc
van guelke soude weder comen
ende soude noch vlaendren begomen
die te mons werd verslagen
dit waren oec wonderlike sagen
mijn her jan van viersoen
ende sine gesellen quamen doen
al hemelijc in brabant gegaen
ende lieten al stillekine verstaen
selken datsi levende waren
ende telden hoe si waren ontfaren
doen die strijt te cortrike leet
daer daden si doen een beheet
onser vrouwen ende onsen here
ende geloefden daer dor haer ere
datsi vii iaer sonder waen
om haer broet souden gaen
in ellende in vlaenderlanden
eer si hem souden laten becanden
ende daar tenden so souden si
te romen gaen seidemen mi
ene bedevard ende daer naer
mochtense comen openbaer
te haren lande dat verstaet
met aldus gedaenre baraet
quam her jan ende sine gesellen
dus gincmen doen in brabant tellen
deen den andren dese word
ende aldus quamen dese vord
doen si horden dat mens geloefde
ende dat dit volc also doefde
doe wordense coene herde sere
men dede mijn her jan groet ere
te brucele ende te loven mede
men gaf hem presente gerede
die hertoge dede af na die dinc
sinen scilt die te brucele hinc
ende ontfinc mijn her jan oec wale
hieraf liep so grote tale
in brabant doe harentare
dat ic mi scame al dat ware
te secgen hoe si voren vort
in sach noyt also verdort
volc al datsi geloefden des
entie vrouwen sijt oec gewes
die dese over haren man ontfingen
dat waren wonderlike dingen
dat sise niet gekinnen conden
int leste was dit ondervonden
dat altemale logen was
dus werd dit wane ende gedwas
deen bleef hier ende dander daer
ende som en wistemen oec waer
dat si voren na die stont
mijn her jan dat si u cont
werd den coninc geleverd daer naer
diene in gevancnesse leide daer
ende namaels werd hi uutgelaten
mi heeft wonder bi karitaten
hoe dat si waren so coene
dat si dit bestoeden te doene
alse wonderlijc alse dit toequam
so vervoerd alsict vernam
men weet hoet quam noch oec mede
en weetmen waer si voeren gerede
in keyser heinric derde iaer
so lach in siecheiden swaer
die coninc edeward dat hi na das
sterven moeste dat scade was
want so vermogen in stride
als hi was in allen tide
sone was oec nie sint coninc
sint dat artuer trike ontfinc
kinder haddi oec doe vive
van sinen wettige wive
vier dochteren haddi de som waren
wale gehuwet nu hort maren
die ene hadde van brabant
den andren hertoge jan genant
daer si een sone af gewan
dat oec geheten werd doe jan
die ander hadde oec die grave
van hollant daer niet bleef ave
die derde den grave van baren
dit waren die susteren twaren
die wel waren daer gehuut
maer die vierde had getruut
enen maten baetselere
maer die coninc doe haer here
alsi sach dat wesen moet
gaf hi hem een gravescap goet
dit waren gesusteren alle viere
die broeder van hem die huwde sciere
doen die vader oec doet was
nam die sone oec na das
des coninc dochter van vrancrike
na edewards doet sekerlike
riveleerden op ingelant
die van irlant alte hant
entie van gales mede
groten onpays ende onvrede
dadense ingelant an nu ter tijt
daer werd orloge ende strijt
doe si vernamen dat edeward
doet was quamensi ter vard
ende wilden verhalen optien sone
dat hem edeward hadde vor tgone
afgewonnen ende om dat
werd men stridende telker stat
op ingelant te water te lande
si daden den coninc grote scande
int leste dat hi met herecracht
ute trac ende oec vacht
iegen den coninc van scotlant
die hem dede groten pant
entie coninc van irlant met
die heeften oec sere ontset
want hi hem vele volx afsloech
ende dede groet ongevoech
so dattie coninc sciere was
tachter gedaen sijt seker das
ende gescoffierd sine liede al
hier na ict u wel secgen sal
int seste boec dat verstaet
hoe dit orloge hene gaet
nu hort van den keyser vort
daer ic hier vore liet dat word
nu es die keyser opgetogen
ende wilt varen alse een vermogen
here tote romen in der stat
nochtan so waren hem gehadt
alle die gene die hi vant
onderwegen om dit ontbant
die keyser sine baniere albloet
ende met heme elc oec genoet
dus voer hi met ontploken baniere
ende al gewapent herde sciere
dor der viande lant in scine
daer hem die gelfen entie florentine
hadden vermeten dat sine daer
waernen souden so openbaer
dat hijs emmer soude gedinken
si souden sine hoecheit so minken
dat hi der cronen soude vergeten
die te romen waer geseten
dese ridders verstaet mi wel
die dus waren den keyser fel
hadden vrouwen gelof gedaen
om minnen dat si souden wederstaen
die keyser na dit dat ict gome
dat hi in en quame te rome
dat haddensi den vrouwen vorwaer
geloeft ende oec genomen daer
op der vrouwen scoenheide diere
doe hietmen dese ridders sciere
die ridders vander minne gereet
die dus den vrouwen dat beheet
hadden gedaen ende gesworen
si hadden hierom daer te voren
spel ende bliscap gehadt mede
ende altemale om dese bede
ende oec wasser een gelof gedaen
condense den keyser wederstaen
dat si haer vriendinnen bliven daer
om dit so hiet men openbaer
alle die van den landen binnen
die ridders entie vrouwen der minnen
hierna salict u maken cont
hoe dit verginc alden gront
alse die tijt toe es comen
dus heeft die keyser den wech genomen
ende quam gereden tot an den pas
die dus grosset genomet was
daer die gene voren lagen
dier ic nu hebbe gewagen
ende wilden dat overliden
weren daer ende bestriden
entie keyser met siere scare
es ten passe comen nare
ende reet over met sinen here
ende anderwerf oec sonder dere
ende derdewerf mede daer terstont
met jjj heren si u cont
so leet hi jjj werf so den pas
dat hi niet bestreden en was
van den genen die daer te voren
sijn wederstaen hadden gesworen
si vloen enwege alle godweet
ende lieten den keyser varen gereet
alse dus die keyser es leden
den pas te grosset onbestreden
vermaten hem die ridders seder
dat sine te ponte amolle weder
weren selen dat verstaet
die keyser die na hem dus staet
daer si voren waren leden
es si stoutelike na gereden
ende die vrouwen van der minnen
ontboden dese ridders daer binnen
waerom si lieten den keyser liden
den pas te grosset sonder striden
si ontboden weder saen
dat si te pont amolle bestaen
selen den keyser met sinen lieden
ende verdienen daer haer mieden
dit vernam die keyser sciere
ende trac daerwerd met siere banire
ende alse vollijc alsijt vernamen
vloensi van daer alle tsamen
ende lieten tfelt daer albloet
ende te romenwerd metter conroet
daer wilden sij skeysers ontbeiden
echt die vrouwen ten ridders seiden
pont amolle so es noch leden
die keyser van u al onbestreden
nu sal hi te romen comen wale
die ridders antwerden op dese tale
den vrouwen dats hem ongereet
want rome die stat godweet
ende alle die castele mede
hebwi al in onse gelede
die keyser die dit wiste wel
dat hem die gene waren fel
ende gerne hadden bestreden nu
haddense gedorst dat secgic u
om dit trac hi hem vaste naer
te pont amolle leet hi daer
ende es ter statwerd gereden
daer die gene waren leden
reet hi daerna altenen
hem mochte te rechte wel verenen
te comen iegen so groten stat
ende daer hi waende hebben gehat
vriende diet hem te voren ontboden
ende nu afgaen als quam ter noden
ende dat hi hier af niene weet
dat was die meeste sorge godweet
want die daer een vriende hebben waent
ende dan also hebben getaent
dat hi op haren troest es comen
onder sine viande si dan gomen
hoe sine bedriegen mogen gereet
dits een vreselijc beheet
desgelijcs den keyser gesciede
ende het vernamen die liede
want alsi te romen binnen quamen
ginct hem al af daer te samen
cardenale ende porters mede
diene ontboden hadden gerede
ende hadden hem doen verstaen
dat sine souden sonder waen
cronen keyser hebbic vernomen
alse saen alsi daer conde comen
maer si waenden seker das
dat hi nemmere den pas
en lede so dat hi te rome
binnen quame dit was haer gome
nu es hi leden dit daer
ende es te romen comen daernaer
wien lief wien leet in goeden wane
tote datmen heet sent jans latrane
daer quam hi met herecracht
want elre haddijs gene macht
dat hire binnen mochte comen
want hi was hem daer benomen
mettien castelen die aldaer
gemannet waren weet vorwaer
om dit en wildi niet varen vort
hine hadde meer hieraf gehort
dus bleef die keyser licgen daer
tsent jans latrane vorwaer
ende vernam der stat wesen
ende die gene die vor desen
hem geloeft hadden te stane
in staden dien wildi spreken ane
met vorsinnicheden groet
hi die gene al meest ontboet
die hem geloeft hadden dat
ende dit waren oec vander stat
die meeste heren verre te voren
ende mede alrebest geboren
si quamen den keyser spreken doe
ende waenden met smekene daer alsoe
van hem weder sijn gesceden
maer die keyser selt anders bereden
want doesi vor hem comen waren
so eeste hi hem daer al openbaren
datsi hem daden sijn belof
oft datsi bleven in sijn hof
hi wilde hems seker wesen
dus warensi gevaen na desen
ende in hoeden vaste gedaen
doen si dit sagen sonder waen
leverden si hem hare castele
dat hise hadde te sinen dele
te gisele over haer beheet
aldus waren die gene bereet
vort oec na desen doene
ontboet die keyser als die coene
der cardenale van rome der stat
die so quamen te hem na dat
ende som en camense oec niet
in die stat om dit besiet
dat ment te bat soude wedersecgen
daer sijn cronen ende achterlecgen
entie cardenalen die daer waren
eiste die keyser sonder sparen
dat menne crone nu gereet
si seiden here wet dat godweet
dattie commissie niet heeft in
dat wijt doen mogen meer no min
en waer sente peters gewesse
ende dit was al verradenesse
om dat hi daer niet soude comen
men soudem eer hebben genomen
dlijf dit waenden si wale
ende daerom seiden si dese tale
doen seide die keyser also saen
engene dinc die waer mesdaen
oft die iegen die kerke ware
oft iegen die sede openbare
sone wildi niet dat si daden
maer hi hietse hem wel beraden
oft sijt doen mochten aldare
dat si dies namen ware
si seiden die paus orlovet niet
dat sijn cronen daer besciet
aldus sijn sijs hem ontstaen
ende hi lietse henen gaen
tot dat hi mer hier af wiste
want hi lach in swaren twiste
daerom keerdi noch bat vort
tot dat hi meer hadde der port
alse dese dinc dus was leden
so es die keyser vortgereden
ende anenam die castele vermogen
ende es saen daerin getogen
in een der straten die daer was na
die casteel hiet milicia campana
ende was gestaen recht alsoe
daer iegen die viande doe
lagen vergadert hebbic verhort
op een casteel die horde ter port
die coliceum es geheten
dese casteel was so vermeten
datter geen winnen ane sceen
so vast was oec dese steen
dat elken wonderen mochte des
haddense van spisen haer getes
datten yemen winnen soude
nochtan street die keyser boude
genen casteel met sinen lieden
en mochte niemen dit bedieden
hoe si vochten weder ende vord
iegen die gene van der pord
dit was een wonder te siene an
dat dus lichte mocht een man
in een stat die hem was iegen
ende siere viande also verplegen
alse die keyser heinric dit siet
en hadden god geweest niet
hine had niet mogen wederstaen
noch coliseum sonder waen
en haddi niet mogen winnen
optie gene van daer binnen
maer si hadden therte verloren
waer dat hi quam lichte voren
die vloen al meest siere baniere
alsoe so daden dese sciere
van den casteel coliseum gereet
alse die keyser daer op street
gincse vlien hebbic verhort
toter minderbroeder vort
daerd utermaten vaste was
entie keyser oec na das
wilse daer bestriden daermede
rechte na des aers sede
die sine pride node laet gaen
die hi heeft met clawen bevaen
al dese gelike mochtmen sien
vanden keyser ginder gescien
hi wilt beclawen sine vianden daer
waer sy voren hi trac hem naer
ter minderbroeder hi oec dede
sine liede oec licgen mede
daer die viande oec lagen binnen
groet geruchte in allen sinnen
werd in gene stat nu ten tiden
tpopel hilt nu daer besiden
ende en wils hem onderwinden niet
sine weten wat hem es gesciet
si stonden alse liede al verdort
dus wan die keyser daer na vort
ten minderenbroeder ende daernaer
sine viande vloen alle daer
dus als die keyser had gewonnen
ter minderbroeder ende hem ontronnen
die viande te capitoleward
setti derwerd sine vard
ende belachse daer in gerede
hi dede daer oec rechten mede
ende maecten catten ende bliden
ende tribuke daer hi te dien tiden
den casteel met wilde asselgieren
si lagen daer in deser manieren
gesticke dat si alle uren
engeen tijt lieten geduren
die van binnen dat verstaet
entie van binnen daden oec quaet
den keyser dicke ende pijnlijchede
nu geviel in desen onvrede
dattie keyser had onboden
op enen tijt van groten noden
dat niemen vanden sinen voer uut
ende hierbinnen quam een geluut
vanden vianden dat verstaet
entie biscop die niet en gaet
an skeysers gebot hi was in hogen
van dranke een lettel onvermogen
van enegen lieden reet hi daer
ende werd gevaen saen daernaer
entiene daer hadden gevaen
sloegen doet daerna saen
maer grote were dedi eer
ende menigen slach ende menigen keer
ontfinc hi eer hi daer bleef
ende grote pine hi oec dreef
eer hi daer werd verslagen
te rechte mochtmen sere clagen
want hi was goet in stride
vroech ende spade in allen tide
was hi willech dat verstaet
ende vrome was hi van alre daet
maer te haestich was hi mede
dat benam hem sijn lijf ter stede
god moet siere zielen ontfarmen
hieraf en dient anders carmen
want die doet es dats om niet
datmen daer omme carmet yet
nu doen dit gevallen was
sone reste die keyser niet vor das
dat hi sal hebben gewroken
nu gincmen den casteel stoken
so vreselike optie ure
dat beven dochten alle die mure
den genen die daer binnen waren
ende sach nieman so gebaren
alse skeysers liede ginder daden
elc was daer also beraden
alse daer vore doet te blivene
oft haer viande te verdrivene
doe die van binnen dit vernamen
vloensi van daer alle tsamen
ende lieten tcapittol al stille
sere iegen haren wille
si worden daer gesconfiert sere
dus had die keyser daer die ere
ende sine liede dat verstaet
want hier was een so groete daet
van lettel goet liede nu gedaen
alse daer men noyt af dede verstaen
dat hi tcapitoleum wan
daer op lach so menich man
doen tcapitoel gewonnen was
dede die keyser gereden na das
catten tribuke ende bliden
alse op die stat gemeenlike striden
maer hi vorwerd wilde ramen
omboet hi tpopel dat si quamen
tote hem hi wildse spreken
dus cam tpopel tote hem gestreken
ende vraechden wat sijn wille es
die keyser seide sijt des gewes
dat ic die stat nu vortane
strueren sal na minen wane
so donct mi quaet dat si iagen
die cardenael die mi dus dagen
ende niet cronen ne willen hier
ende maken mi daer af dangier
want die paus orlovet mi
bider trouwen ic sculdich sy
sent pieter van romen der stat
magic leven ic maechs hem sat
die mi nu dit maken suer
ic wil hier werden haer gebuer
ic sal die stat nu hier berechten
ic wil engienen doen rechten
vorwerd te sent petersward
dat ic vinde in mine vard
huse stene ende borgen
sent dat mi comt te sorgen
ic saelt strueren ende breken al
op dat mi god gevet geval
ic sal nu al aventuren
hoe sere dat mi werd te suren
dat si die crone mi hebben geweerd
die mi die paus consenteert
dat willic weten nu ter tijt
gi liede die nu comen sijt
beraet u hier op herde saen
wat gire toe wilt hebben gedaen
ic wil hieraf uwen raet weten
eer ic mi vorder wil vermeten
dus ginc tpopel te rade saen
wat tpopel es suldi verstaen
tpopel es te seggene daer
die gemeine liede vorwaer
doen si te rade waren comen
hebbensi in haren raet vernomen
dattie keyser nu geen quaet
en iaget noch geen baraet
ende comen weder ende seggen dat
dat hi niet struere die stat
si willen hem in staden staen
ende voren striden sonder waen
waer dat hi hevet noet
u recht wille wi albloet
helpen dat gi hebben selt
die keyser sprac op u gewelt
latic nu dit striden staen
ende wils in u bliven saen
want ic en ghere gene wrake
van enigerhande sake
dat onrecht waer dat verstaet
met desen worden met deser daet
trac hi tpopel ane hem soe
dat si gewillike alle doe
riepen der wrake die keyser vecht
dat altemale es om sijn recht
hine begert anders niet
dan dat hem die dinc gesciet
die hem die paus onse vader
geconcenteert heeft algader
ende datmen hem des wernet nu
dats valsceit dat secgic u
dus bleef die keyser licgen daer
om tpopels wil ende sende daernaer
tote lione ten paus gereet
ende ontboet dat ondersceet
van den cardenalen dat verstaet
want si vonden in haren raet
dat sine tsent johans oec niet
en willen cronen wats gesciet
ende secgen en es niet u concent
ende dagen mi vort omtrent
te sente pieters wet dat wel
omdat si wanen dat mi fel
daer te comen nu sal wesen
nu wasic oec gevallen in desen
dat ic daer ember varen wilde
beide met speer ende met scilde
ende strueren ende winnen die stat
doe quam dat popel dat mi bat
dat ic die stat niet struere
si willen mi hulpen in haren kere
dat ic te minen rechte sal comen
aldus so werd dit opgenomen
dit ende ander dinge mede
ombiet die keyser daer ter stede
den paus ende oec mede bat
om in payse te bliven die stat
oft hine wilde cronen laten
sent jans si bleve in maten
ende met vrede die goede stede
maer wet wel bi mire kerstenhede
en werdic dus gecroent oec niet
pine rouwe noch verdriet
en dwinct mi so nemmermere
in sal tsente pieters ere
oft ic blive daer vore eer doet
dit was dat hi den paus onboet
doen die paus dit heeft verstaen
concenteerdi dese dinge saen
datmenne crone waer hi wille
die bode keerde weder stille
metten letteren te romeward
ende daer hi was dus optie vard
waren hem die letteren genomen
van den vianden die hem iegen comen
so dattie viande tpaus concent
wisten allegader omtrent
ende die keyser en wiste niet wel
aldus daer die dinc gevel
dattie keyser gene waerheide
en wiste wat die letter seide
maer metten monde seide die bode
een deel wat hem die paus ontbode
dus sprac die keyser tpopel weder
ende vertrac hem op ende neder
wat hem echt waer gedaen
ende hoe die paus sonder waen
al sinen wille concenteert
ende datsi echt dit hebben geleert
sine viande metten cardenalen
en lietict niet om u ic sout onthalen
doen geloefden si aldaer
dit te werne openbaer
doe dese dinc dus was gesciet
sone beide daer langer niet
die keyser hine sinde saen daernaer
om die cardenale die waren daer
in der stede deser was drie
maer die een seide men mie
diemen daer ostiensis hiet
hine was iegen den keyser niet
maer die ander waren algader
iegen den keyser alse verrader
dus sijn si alle drie comen
vorden keyser hebbic vernomen
die hem bat te cronen echt
si seiden en waer geen recht
dat hi daer nu crone gewinne
want die commissie en had niet inne
mogedijt doen sprac die here
so doet mi dies biddic sere
ende hebdijs macht hier oec met
so biddic dat gijs niene let
en hebdijs gene macht hier nu
sone doets niet dies biddic u
si seiden sine hadden negene
macht dan tsente peters allene
doen si met desen worden stonden
werd tpopel van rome al ontbonden
ende quam te miliciter vor die port
ende riepen inward alle mort
li faus cardinaus a toes
dit riepen si met so luder voes
dattie zale verdonderde al
doen die cardenale dit gescal
horden wordensi verward
ende tpopel riep ende gebard
oft die porte breken soude
ende riepen vaste ter doetward boude
valsce cardenale ende quaet
nu hadde geweest al dese raet
vor den cenatoer van rome
vanden keyser alsict gome
ende vanden cardinalen met
tpopel dat echter ongelet
riepen inward alle mort
die cardenale diet hebben gehort
baden den keyser verste mede
tpopel hadde nu ter stede
vor den cenatuer gewesen
ende hadden hem gescit van desen
dat vals was ende quade sagen
dattie cardenale nu iagen
dattie keyser en soect geen quaet
ende willen met hatie baraet
vorgaen ende doen te verstane
datmen tsente jans latrane
genen keyser te crone pleget
daeraf sijn si sere ontweget
want tsent johans vor desen
hebben vjj keyser gewesen
gecroent iegen enen vorwaer
tsente pieters dits openbaer
alder stat van desen done
daerom wille wi datmen crone
den keyser tsente jans alhier
hine wil hieraf geen dangier
hebben gemaect nu terstont
si sellen cronen dat si hem cont
of si sellen daerom wel saen
sterven eersi ons ontgaen
alse dus tpopel riep vor die port
li faus cardinale alle mort
ende optie porte sloegen doe
daer die cardinale horden toe
wordensi in anxte so groet
datsi den keyser vielen te voet
ende baden hem genade daer
si wilden doen al overwaer
al dat hi wilde gereet
die keyser seide doe in weet
waeraf gi genade bid nu
in wil genen duem iegen u
yet mesdoen daer gi genaden
an mi doet soeken van mesdaden
in wil iegen u niet doen
in hebs hier voren niet geploen
ay here hulpt ons nu ter stede
wi willen u cronen nu gerede
te sent jans begerdijt nu
in wil niet dat es iegen u
oft iegen die commissie mede
gi hebt geseit dat hier ter stede
die macht van u niet en es
mi te crone nu sijt gewes
dat ic mine crone niet en wille
in gere maniere lude no stille
daer gijs gene macht hebt nu
echt riep tpopel dat secgic u
gi valsce cardenale quaet
gi moet ontgulden u overdaet
gine selt den keyser nemmeer honen
ghi moeten nu ter steden cronen
of gi selt de doet becoren
die stat werd bi u verloren
valsce liede ende sonder wet
croent den keyser ende niet en let
oft wi selen u thans doden
die cardenale die hande boden
den keyser ende vielen te voren echt
ende seiden si souden al sijn recht
doen wele tijt hi wilt gereet
in wil u niet dwingen godweet
te doene dat gi niet machtech sijt
si seiden here doet nu ter tijt
tpopel vander porten gaen
u wille werd van ons gedaen
gi wet wel sprac die keyser saen
spaus wille sonder waen
doet dat si seiden gerne here
doet den raet dat nu kere
tpopel vander porten nu
wi geloven bi trouwen u
te cronenbinnen xjjjj dagen
op dat ons comt geen ander vragen
van den paus dat verstaet
die keyser nam hier op raet
so dat hi dat wil anegaen
doe ginc die keyser ter porten saen
ende seide ten volke lude ende stille
dat hijs hadde al sinen wille
van den cardenalen ter stede
daerna bat hi hem allen mede
dat si te rasten gingen daernaer
aldus paysde hi tpopel daer
nochtan en dorsten die cardenale
niet wel gaen daer uter zale
die keyser en geleidse mede
doen dede die keyser daer ter stede
leden daer met groter gewout
die cardenale in haer behout
met gewapender hant gereet
tot in haer herberge godweet
na dese dinc verstaet mi wel
dattie cardenale rebel
den keyser waren quam mare
van den paus dat hi vorwaer
concenteerde datmen soude
den keyser cronen daer hi woude
ende des en wiste die keyser niet
om dese dinge wats gesciet
sone dorsten die cardenale aldaer
niet langer beiden overwaer
want si dochten vername dat
tgemeine popel vander stat
dat sijs gescaet souden wesen
oec duchtensi den keyser in desen
vername hijt dat hi oec saen
om hem tpopel soude doen slaen
op dese dinc dat weet wale
so droech over een haer tale
datsi die xjjjj dage corten daer
ende op v dage overwaer
dit ontbodense den keyser saen
omdat si danc wilden ontfaen
dus quamense tviftes dages vort
ende maecten daer so haer acort
dat sine cronen optie stede
die si te voren wederseiden gerede
hier was nu bliscap herde groet
daer was te croenne menich genoet
dit was op sent pieters dach
die na sent jansdach gelach
inden somer dat verstaet
ghi hebt gehort metter daet
die keyser hier gecroent was
men heeft dicke vermaent vor das
en doech niet sonder bedwanc
die valsce scalke sonder wanc
gelijc dattie dorper fel
altoes es ter doget rebel
tot datmenne slaet ende dwinct
so staet hi altoes ende sprinct
ende roept ende seit onwetende word
maer alse die slach dan comt vord
dat hi werd van slagen confuus
so swijcht hi stilre dan een muus
desgelijcs eest oec verstaet
metten valscen scalken quaet
diewile dat si ombedwongen sijn
sones hare scalcheit geen termijn
maer alsem overcomt bedwanc
so worden si van herten so cranc
dat si geloven al dat men wille
vort te doene eest lude of stille
doen dus die keyser gecroent was
croenden in scerne oec na das
sinen vianden enten keyser daer
ende maecten feeste groet daernaer
ende spotten ende speelden sere
ende hieten haren keyser here
dit was in despite gedaen
den andren keyser sonder waen
sine wisten els doen waer mede
genen toren doen ter stede
si maecten oec een vier groet
datmen scinen sach albloet
aldore die stat wide ende side
dits haer doen alsi blide
willen wesen datsi maken
een groet vier om die saken
des plegen die romeine daer
men weet dat wel overwaer
al toenden si bliscap metten monde
en was int herte niet ter stonde
men maect bliscap menigen ter noet
daer die rouwe es noch so groet
des gelijcs mocht hier wel wesen
want in gelove niet van desen
dat haer herte bliscap vant
der keyser werd haer viant
doen die keyser gecroent was
lach hi xjjjj nacht daer na das
met sinen lieden dat verstaet
daer na werd die locht so quaet
dat sine liede hem rieden dat
dat hi voer licgen nu ter stat
over die tybre daer was die locht
herde goet ende sonder docht
mach hi daer licgen met cleinen here
om dit so trac die grote here
over die tybre met cleinen lieden
om dat sijt hem daer alle rieden
ende lach daer nu enen tijt
ende hier sine liede hebben strijt
jegen sine viande godweet
maer hi lach daer over altoes gereet
warem enich boetscap comen
van sinen lieden hebbic vernomen
dat si sijns hadden te doene
hi waer comen alse die coene
ende hadse gesoccorst ter vard
hi was so coene ende onvervard
dat dicwile sceen in sijn gelaet
alne hoepti op niemens daet
dat hi nochtan allene soude
wreken diene bestriden woude
om dit waren sine liede coene
in allen stride in allen doene
omdat si seker wisten das
dat hi hem getrouwe was
si wisten wel hine vlo niet
dor enige noet die hem gesciet
binnen dien dattie keyser lach
over die tybre op selken dach
so twisten die sine so sere daer
datmen soude den keyser naer
hebben gesant maer alse diet wisten
die viande dorsten nember twisten
so sere ontsagense den keyser nu
oec sterfte groet secgic u
was tien tiden te romen binnen
van skeysers liede in allen sinnen
want het was daer herde heet
ende si dronken den wijn gereet
die heet was ende starc met
dit heefse nu daer sere ontset
ende die lucht was mede quaet
dat hem oec so na gaet
dat sijs qualike ontstaen conden
die yet hadden daer ongesonden
dus lagense ende rivileerden daer
op haer viande openbaer
doen dese hitte leden was
quam die keyser weder na das
te romen tsinen lieden daer saen
ende heeft beset daer sonder waen
met sinen vrienden saen na dat
die woenende waren in der stat
die meeste casteel vander stede
hi sette te payse oec gerede
alle die gene die met hem waren
eer hi yegeren wilde varen
na sine macht dat verstaet
hi viseerde na sinen raet
hoe ende wie si mogen daer
die stat behouden overwaer
jegen sinen viande die daer bleven
alsi dus heeft raet gegeven
sprac hi en versaecht u niet
ic sal den vianden so groet verdriet
doen eer enich langen tijt
dat gi hier selt hebben respijt
ic sal haer lant so strueren
dat sijs hier wel selen ontberen
te riveleerne vort op u
aldus so nam hi orlof nu
ende es ute romen also gevaren
alsic hier sal doen verclaren
alse die keyser heeft genomen
te romen orlof es hi comen
in toscane te winne dat
ende doen hi sciet dus vander stat
quamen sine viande toe van achter
ende waenden hem groten lachter
ende oec scade hebben gedaen
maer die keyser die herde saen
des van hem werd geware
sloech hi om weder in haer scare
ende sconfieretse alle daer
so dat vloen alle daer naer
te romenward wat si mochten
het was om niet wat si sochten
sine conden niet an hem gevesten
si hadden scade altoes int lesten
doen die gene gesconfiert waren
ende die keyser soude varen
te viterbeward om winnen dat
doe nam hi orlof an hem ter stat
die hertoge van beyer ende ander heren
ende wilden tharen landeward keren
sine wilden nemmeer met hem striden
om dit was erre te dien tiden
die keyser nochtan om sake gene
alsoudi hebben gevaren allene
hine wilde niet achter laten dinc
die hi in sijn herte bevinc
stoutelike trachi daer henen
ende liet van hem varen den genen
die met hem niet wilden bliven
soudic u alle die dinc bescriven
die hem onder wege gevel
in quaems niet af wetic wel
in een dage dat secgic u
aldus trac vorwart nu
al asselgierende die viande
weder ende vort in allen lande
ende quam tote pavye gereden
met wel groter condecheden
hine vant niemen diet wederstoet
noch man te perde noch te voet
die van pavie lieten in
ane twederstaen had geen gewin
geweest dat willic dat gi wet
want hi hadse daer ongelet
so bevaren dat sijt ne conden
niet wederstaen ten dienstonden
dus lieten sine in aldaer
ende gebarden vriendelike daernaer
dat was hem tbeste also alst staet
nu hort vort van siere daet
hoe hi trecken sal dor tlant
dat salic u hier doen becant
te pavie seide sinen raet
die keyser den sinen hoe soet gaet
ic wil trecken over die siden
ende wil rechte toe tiden
sprac hi dore der viande lant
ic wil hem hier nu doen becant
dat icse hate in dit anscouwen
ic segt u bi mire trouwen
dat icse hier so scaden sal
datter rome of waget al
vanden genen die daer bleven
ic sal hem hier den loen geven
diesi daer verdienden an mi
ic salse hier oec maken vri
an haer borge an haer stede
diese hebben gelaten mede
om mi te rome te wederstane
sine comen nemmer so sciere dane
in saelt hem geloent hebben eer
want in reste nemermeer
in sal haer borge vellen daer al
ende bernen mede groet ende smal
dorpe steden castele alsoe
ende asselgiere dlant altoe
doen hi dit hadde geseget
werd daer van sinen vrienden gevreget
of hi niet hadde strijts genoech
ghi wilt alte groet ongevoech
ende willet over al verwerren
wi secgent u wel al sonder merren
dat wi met u daer niet en varen
oft wi nu voren met onser scaren
in haer lant asselgieren dat
ende trocken dan vor selke stat
die ons pant genoech van binnen
dade ende dan in andren sinne
die viande die wi te roem lieten
waendi hem en souts verdrieten
datmen haer lant dus afrede
ende of si dan ons volgen mede
ende quamen toe van achter
so mocht wijs hebben lachter
ende scade groet ende toren
als ons quamen derre van voren
ende dander achter so mochte wi
dit becopen also daer bi
om dit en liets die keyser niet
mer alse saen alse hi siet
den dach verbaren des ander dages
die wille volge mi mijns gelages
ic vare vore die wil volge na
ic sal ember hoe soet ga
waer ic can minen viant deren
ende oec salic helpen geweren
mine vrient waer dat ic can
aldus sciet die keyser van dan
met lettel goet liede dat verstaet
ende doe dit vernam die gemeine raet
droegense over een daernaer
ende volgeden hem saen alle daer
maer hi was vore een goede stonde
met banieren al ongebonden
was hi verre vort gereden
doen senden die ander daer ter steden
ane den keyser met haesticheiden
dat hi haers daer soude ontbeiden
om dat onbeidi een willekijn
tot dat vergaderden die liede sijn
doen die keyser in siere gewelt
sine liede had vergadert opt velt
toech hi vort also gescard
tote vor cena ongespard
maer daer en lach hi niet lange vore
want alle die gene alsic hore
die in die stat woenende sijn
waren alle doe gibbelijn
daer was hi willecome genoech
dus dede men wel sijn gevoech
men was daer blide dat verstaet
hi hadde oec metter stat raet
welc hi best mocht varen
daer hi meest mochte daren
sinen vianden daer wilt hi hene
si antwerden doe opt gene
hier staet een stat bi niet verre
die ons dicke heeft grote werre
om u gedaen heet marciane
die keyser seide na minen wane
so es dat verre uut minen wege
derward te varen ic node plege
doen seidense wi selen varen met u
ende hulpen nu doen vorward nu
doet dit dor onsen wille
die keyser sweech doe al stille
doe seidense dat hijt moest angaen
maer noch toe en mochte anvaen
die keyser niet te gelovene dat
doen lieten sine niet uter stat
varen hine wilt concenteren daer
doen moestijt hem geloven daernaer
dus voer hi henen derward
entie vander stede met gescard
ende doen si dit te marciaen
verstonden sendense hem iegen saen
twee minderbroeder om dat sij
die stat hem wilden geven vri
sonder slach ende sonder stoet
dese minderbroeder lieten al bloet
dat gebot achter dat verstaet
ende seiden ten keyser goet no quaet
dese minderbroeders wetet dat
die dus utsenden die stat
waren gelfen ende om die sake
lietense achter der stat sprake
daer der stat verdriet af quam
dus voer die keyser dat hi vernam
die stede die gewerneert was
entie keyser logierde na das
ende asselgierde optie stede
ende scoten inward ende oec mede
werd daer utward gescoten sere
maer lettel goet so diede de were
wantmen wan tvorprijs saen
ende stac tvier an sonder waen
ende ginc bernen vaste daer
in allen sinne verre ende naer
werd die stede daer ontsteken
entie huse gincmen breken
entie liede verbernen daer in
die van cena in tbegin
sloegen die si vonden doet
doen dit sach so geboet
die keyser datmen die vrouwen liete
te live ende uten verdrieten
van den vire ende holpen den kinder
waermense vonde meer ende minder
ende daer toe huerdi liede oec met
die dit daden al ongelet
dus ward die stat verbernt sere
ende dese scaden daden tesen kere
die minderbroeder dat verstaet
omdat si gelfen waren quaet
waer niet gesciet alsonder waen
haddense haer boetscap gedaen
die keyser hadse ontfaen gereet
eer hi daer op hem yet street
maer doe hi int striden was comen
so haddemens niet mogen begomen
om der wille van cene godweet
want dopnemen waer hem leet
alse die stat gestrueert was
voer die keyser saen na das
te paroseward met sinen lieden
vele mochtic u hieraf bedieden
van sinen wonder dat hi dede
eer hi quam te derre stede
hoe vele lants hi woeste daer
ende castele velde daernaer
die siere viande waren wet dat
die te romen waren int stat
die gelfen die uut haren lande
hem voren vore te doen scande
in allen sloten weder ende vord
als gi hier vore hebt gehord
maer altoes wekensi hem daer
al tot rome toe vorwaer
ende daer lagen si op huse groet
om den keyser te doen noet
daer wan hi hem som die huse af
die hi van sciere hant daer gaf
sinen vrienden ende besetten daer
maer sine viande wet vorwaer
hadden so vele huse met
dat en halp en geen ontset
want alsi deen hadde gewonnen
sijn si altoes voren geronnen
om dit constense niet bedwingen
haddise te velde mogen bringen
hi had al geaventuert
om dit hi dese dinge besuert
dat hi vard dus in haer lant
ende doet haren lieden desen pant
om dat hi gerne sage vorwaer
datsi hem quamen iegen daer
dus voer hi vort ende weder
ende wide ende side op ende neder
waer dat hi gevreescen mach
van haren goede daers geen verdrach
hine deed algader woest maken
dit waren al meest die saken
die hem daden tiden aldaer
int gravescap van payroyse wet vorwaer
ende in toscanen met dat wet
dus es hi comen ongelet
tote paroyse dat verstaet
maer der stat en wildi geen quaet
doen niet noch asselgieren mede
om dat hi vernam dat hi die stede
des paus patermonie was
maer alle dat sijt seker das
dat om die stat was gedaen
dat dedi asselgieren saen
wat dat binnen mure stont
dedemen af tote in den gront
ende nam tgoet daer altemale
dies si selen behouden wale
eer si comen uten lande
dus daden si wel grote scande
haren vianden ende scade mede
die daer ginc buten der rekenhede
die stat laten staen met vreden
ende heeft al omme afgereden
doen nam die keyser sine vard
van daer ende voer te florenseward
dats thoeft vanden gelfen al
maer eer hi daer comen sal
vant hi een stedekijn onderwegen
daer si stridens moeste plegen
want si hadden vergadert liede
ende wilden tskeysers meysniede
bestaen also met enen stride
des keysers barbier die doe ter tide
onlanxs ridder was gedaen
es daer nu met stride bestaen
ende vacht also op die gone
vromelike ende herde scone
so dat hem tbloet ran daer neder
in sinen arme voort ende weder
van dien die hi daer doot sloech
dese bejagede der eren genoech
daer wart hi vermoeyt also
dat hi nemmeer mochte do
ende liet zijn zwaert steken daer
int plankit ende clam of daer naer
van der leder daer ter stont
maer hine was niet sere ghewont
anders dan hi moede was
doe clam een jonghelinc op na das
van xviii jaren dapperlike naer
ende trac uut dat zwaert aldaer
hare alre ondancs diere waren
ende vacht coenlike daer mede twaren
ene langhe stont op die van binnen
dese hiet dideric als wijt kinnen
ende   tsier was sijn toename
in      ware groter scame
moesten si hem op gheven daer
ende dit was oec eer vorwaer
eer die keyser conde comen scone
uten palen van cortone
so hadden si dit ghewonnen
nu sijn si voort trecken begonnen
eer die keyser daer conde comen
ende hebben een stedekijn anghenomen
dat op een scone velt lach
die marscalc die hem niet ontsach
heeft ghent stedekijn bestreden
hi hat sonder striden leden
doet ende heeft oec begonnen
also grote dinc onder der zonnen
nie prince hier voren dede
ende oec op so corten stede
want haddi moghen leven lange
hi hadde gehat in sijn bedwange
al die werelt oec sekerleken
hi hadde sine pale ghesteken
vorder dan hercules dede
of oec dan alexander mede
maer sijn leven was tonlanghe
doe hi hadde in bedwanghe
die stede is hi vort gevaren
tenen castele mit sire scaren
dat hiet die casteel te sinte jan
daer lach hi voren ende menich man
mit groten assaut hoe dat gaet
want dien van binnen verstaet
was ghelooft ontset te doene
om dat waren si herde coene
ende verwerden hem vele te mere
maer dats om niet in ghenen kere
en comen sijs niet gherne naer
daer hise bestriden mach vorwaer
om dit ghinc men vaste an
enen dach al dore dan
ende enen nacht mit groter cracht
die van binnen doe si dese macht
saghen des keysers liede doen
ende sise niet lieten gheroen
ende haer hulpe oec niet en quam
worden si binnen trage ende lam
ende versaechden hem te meer
om dit so wart ghewonnen teer
die casteel van sinte johan
want sander daghes doe began
die sonne opgaen van den dage
was hi gewonnen sonder saghe
daer vonden si goeder spise vele
dier nam daer sulc te sinen dele
ende goeden wine vonden si daer
dies dranc die wilde weet vorwaer
nu es die keyser voort gevaren
ende wilde trecken sonder sparen
te florensewaert ghereet
maer onder weghen nu daer steet
een pas daer hi moeste liden
soude hi te florensewaert tiden
ende op den pas een tor stont
groot ende sterc gescepen ront
ende een stede stont daer ane
dat lancsisen hiet ic wane
ende hier laghen die viande gescaert
hem te weren die overvaert
doe toech keysers marscalc daer
al omme tenen berghewaert naer
entie viande en wisten niet
dat die dinc aldus ghesciet
ende waenden dat die keyser soude
op hem comen also houde
ende wachten sijns daer ter stat
ende en penseden niet om dat
dat die marscalc ghetoghen was
op den berch sijt seker das
doe worden die viande daer geware
entie keyser trac daer nare
doene wisten si ten welken vaen
so si den keyser wilden bestaen
so den marscalc nu tesen doene
laghen daer die florensoene
wel met ccc man
doe maecten si groot geruchte dan
al offer m hadden gewesen
die viande worden doe in vresen
ende worden daer of te barenteerd
so seere dat si worden ghesconfierd
ende vloen alle dattere was
ende lieten also den pas
dus wan dien keyser den pas gereet
so datmen daer niet ne street
want si ccc ofte min
die vanden berge togen in
ende daden se vlien met scanden groot
nu vloe dus gheent conroot
te florensen waert met haesten
want daer doe ten alre naesten
ghetogen was daer toghen si in
daer ontsagen si den keyser min
dan si ten passe daden godweet
hier sulsi seggen ghereet
den keyser te weder stane van al
al hebben si voren ghehadt mesval
si sullent wreken hier te stat
want hi es nu in onse gewat
so verre comen dat verstaet
dat hi van hier niet ontgaet
so trac die keyser oec daer naren
ende volchden hem op die voet
tot florense der stede goet
ende in enen clooster bi der stat
so nam hi sijn herberge na dat
daer lach hi in wel te ghemake
ende visierde in welker sake
dat hi die stede mochte winnen
te hem en conste niement van binnen
ghecomen noch niement uter stat
en conden ontfaren na dat
doe sach hi ende vernam mede
dat men niet en mochte die stede
al omme beleggen om dit dede hi
hordijse maken starc ende vri
daer men nacht ende dach aldaer
in die wapine was vorwaer
tot dat die hordijse gemaect was
ende opgerecht oec na das
voer tvoerbrugge van der stat
men scoot sere uutwaert om dat
ende waerp met bliden grote stene
daer wart een assaut ghemene
maer en halp niet weet dat wel
het was nochtans herde fel
in beiden siden op die ure
maer die vesten ende die mure
waren so starc ende so vast
dat niet en besloot een bast
wat si daer aen daden
si moestent andersins begaden
sullen sijt winnen dat weet wel
dus laghen si daer altenen rebel
tot al verteert was mede
dat ghelegen was om die stede
dat men vant niet te verterne
ne gherehande dinc van lijfnerne
doe dat die keyser heeft vernomen
es op tander side der stat comen
ende heeft daer zijn legghen aengaen
ridders waren hier te voren
als ic u seide daer toe vercoren
dat si den keyser souden bestriden
vro ende spade in allen tiden
entie passe so beleggen
dat sise hem souden wederseggen
ende daer om was hem te lone
van edelen vrouwen ende scone
juwele ende ghiften gegeven
om dat si te vroliker souden leven
ende hare minne was hem beheten
ende alle die vrienscap wildijt weten
die vrouwen mit lieven mogen doen
ende daer jeghen gheen occusoen
wesen soude in dien dat si
wederstaen mogen den keyser vri
dat hi te rome en come niet
dit was haer gelof nu siet
hoe wel si dit hebben gedaen
ende hier op hadden si ontfaen
der vrouwen scoenhede ende op minne
maer dese minne docht mi dinne
dat si noch nie in ghenen pas
en bestreden den keyser vor das
ende waer dat si laghen voren
ende si vanden keyser horen
ghingen si vlien eer hem quam noot
dese minne dinct mi niet groot
ofte si waren alte bloede
nu siet men dat in groten node
die minne menighen heeft bracht
daer hi wonder hevet gewracht
oec seit men dat si maket coene
den man ende in goeden saeysoene
ende blide wesen ende iolijs
ende altoes te stane na den prijs
maer des en werd ic niet geware
an deser negeen openbare
hadder onder gewesen een
die der rechter minnen leen
hadde ontfaen hi hadde gereet
geaventuert wien lief wien leet
ay oft mi waer daer of
gedaen also scone gelof
van selken vrouen alse dit waren
ende si mi hadden gegeven daer naren
haer scoenhede op gerechte minne
ende vort te sine mine vriendinne
ende mine lieve also vordan
ende ic een ridder waer dan
die mi des hadde vermeten
ende der vrouwen hadde beheten
ic had geaventuert dor hare
watter mi af comen ware
om te bliven in haer minne
ende selke vrouwe daer met gewinne
dat haddic emmer daer anegegaen
al hadder mijn leven an gestaen
alst oec hadde bi aventuren
maer haddic mogen geduren
in den strijt ende uutcomen
ende mire vrouwen dan mochte gomen
eenwarf an den strijt vermard
dat ware mi c dode ward
ende die soudi daer omme liden
met rechte om haer zoete verbliden
die die minne hebben wouden
ende hem niet en dorsten verbouden
datsi eens hadden gestreden
dor der minnen werdicheden
hets wel recht datmense late
ende om dese sticken hate
alst oec sal in rechter trouwen
nu hort vort van der vrouwen
die vrouwen die nu hebben vernomen
dattie keyser vort es comen
tote florense met stouten moede
ende dat hi leden es al die hoede
over al die passe dat verstaet
daer si op hadden toeverlaet
si ontboden die ridders saen
ende lieten hem dese dinc verstaen
si spraken aldus den ridders ane
ghi die op enen wane
hier vormaels onse scoenhede
ende onse minne anginct bede
ende daet ons daer af een belof
daer gi moget u scamen of
waer datmens sal vermanen
gine dorft nemmer vort wanen
van onser minnen dat verstaet
want u vule blode daet
heeft u nu vele eren benomen
gi hadt geloeft dat niet soude comen
die keyser te rome nemmermeer
jjj passe haddi te liden eer
daer gine altoes sout wederstriden
dit geloefdi vor desen tiden
ende dese es hi nu alle leden
ende van u noch ombestreden
te grosset daer gincdi vlien
te pont amolle quam di na dien
ende vermaed u te wreken daer
ende doen die keyser u naer
vlodi doe te romen binnen
ende daer lieti op u winnen
tcapitoel vander stede
ende daerna die stat oec mede
ende lietene die cardinale dwingen
ende moest oec mede des gehingen
datmenne croende in die stat
ende daerna weder toech na dat
in u lant wide ende side
ende hevet al gewoest met stride
ende es gevaren met gewoude
alse verre alsi woude
ghi die onse scoenheit naemt
dat u te hebben niet betaemt
noch onse minne dat wel wet
en es nemmeer na u geset
want gine sijt nieuwet ward
geeft ons weder nu ter vard
onse present dat ghi hebt nu
wi selent geven dat secge wi u
des keysers ridders diet al dorvechten
ende oec so sele wi hem verplechten
onse minne dat si u cont
si hebben verdient in alder stont
datse scone vrouwen minnen
want haer vromicheit doet bekinnen
dat si eren wel sijn weerd
datmen hare minne begeerd
maectu hene van onsen ogen
wi selen den genen minne togen
dies verdienen metten swerde
nu maect u henen uwer verde
ende nemmermeer sone waent na desen
van ons yet gemint wesen
derre ridders hondert was
die hem beroemt hadden das
ende waren catelongeren
ende hadden gemaect den vrouwen deren
wapinerocke ende wapinen
algader van enen tekinen
ende van ere parure mede
dese doensi horden ter stede
datse de vrouwen dus verspraken
ende hem verweten dese saken
antwerdensi dat si noch met
haer scoenheide souden noch verdienen bet
want nu es hi comen hier opt velt
recht binnen onsen gewelt
ende wildhi hier iet geduren
wi selen proeven onse aventuren
hets noch maer een begin gedaen
sine weten noch niet sonder waen
waerave dat si sijn gespard
gi hebt nu te lange gemard
spraken die vrouwen alle doe
dat es hi es u comen toe
so doedi halen bat een net
daer gise alle vaet hier met
wi dochten si selen u alle ontflien
so dat wi niet selen sien
van u die grote pongise ende scone
maer wi wanen bat dat gone
dat gi niet uut felt trecken dorren
want gi sijt van cranken porren
te hemward yewent te doene
maer te vliene sidi wel coene
daer geve wi u den prijs
ghi sijt in vlien herde iolijs
en trouwen gi hebt oec recht daer an
want verbeidet di eens wetet dan
dat gi geslagen wesen sout
hets beter dat gi u gemac hout
hets vreselijc te comen onder hen
si gebaren of si sonder sen
waren ende verwoet mede
vrient hier noch in gene stede
raden wi u te comen yet
onder hem want sine sparen niet
si hadden u vollijc ter doet bracht
onse raet es dat gi nauwe wacht
dat gi ane hem niene comet
comet gi an hem gi ward verdomet
die ridders antwerden vrouwen fier
onser en es maer hondert hier
ende hare es een here groet
hierop antwerden die vrouwen bloet
daer werd noch een proeven gedaen
al heymelike die vrouwen saen
willen uter stat ontbieden
te proeven an des keysers lieden
in derre manieren als ic nu
terwilen sal secgen u
ane edelen lieden ende vroede
ende erachtich ende stout van moede
des keysers ridders die wi loven
van alre vromicheiden boven
u groeten die vrouwen van florense
ende ontbieden u alse tenen wensce
haer vrienscap ende haer houde
ende bidden u heren menichfoude
dat gi dor ons doet een bede
in alre vrouwen werdichede
die wi u nu bidden selen teser stont
ende heren gi ridders wi doen u cont
dat hier c ridders sijn binnen
die gerne ere souden gewinnen
ende uut willen comen iegen u
indien dat uwer c nu
comen wilt allene opt velt
sonder enich ander gewelt
ende woudi dit dor onse bede
doen wi souden u danken mede
ende wi soudens ons beloven sere
doen dese boetscap quam int here
waser daer so vele van dien
die ten strideward wilden tien
dat sier om wilden vechten vorwaer
om den vrouwen te dienne daer
ic wilre een sijn ende ic mede
dus sprakense alle daer ter stede
hier werd daerom so groet gescal
dat dit here verdonderde al
doen droegense overeen entrouwen
watsi ontbieden willen den vrouwen
van desen dingen in die port
aldus so spraken hare wort
ane hoge ende an scone vrouwen
wi die u in rechten trouwen
groeten ende doen oec bekinnen
dat wi om loen van uwer minnen
ende mede dor allen vrouwen ere
wilden doen noch vele mere
dan gi ons hebt gebeden nu
ghi vrouwen wi doen verstaen u
sent hem c nu hier uut
wi willen u sekeren overluut
dat onser maer lxxx selen comen
ende wilen die c so begomen
dat hem haer leven rouwen sal
oec wille wi sekerheit doen van al
dat ons niemen in staden sta
hoe dat ons die dinc verga
van onsen lieden verstaet wel dat
ende oec wille wi dat uter stat
hem te hulpe niemen come an
dit wille wi blidelike doen dan
ghi vrouwen fijn dor uwe bede
ende dor u minne te hebben mede
doen dese brieve anescouwen
vander stede die edele vrouwen
waren sijs blide herde sere
ende gingen met enen corten kere
toten c ridders saen
ende daden hem dese dinc verstaen
maer sine wildens in gere manieren
daer anegaen doen seiden sciere
die vrouwen gi hebt nu recht
hets quaet comen in gevecht
geeft ons onse sconeide saen
ghi hebt tsippaus genoech gedaen
souder yet baten af sijn comen
men had hier an wel vernomen
ens nieuwent weerd u vermeten
warensi also beseten
van u alse gi van hem hier sijt
ic weet wel dat gi niet langen tijd
licgen sout vor dese stede
sijn souden u bestriden gerede
al waer uwer vjj iegen drie
si anegingent donket mie
dit was van dien vrouwen die sprake
maer daer quam af gene wrake
doe die keyser had gelegen
een lange stont der stat iegen
keerdi daer bi dor enen casteel
met sire liede een groet deel
ende asselgierden dien gereet
tot sanderdages hi daer street
ende doen veldine daer inden gront
dit werd dien vander stede cont
ende togen ute met een conroet
op een berch hoge ende groet
daer die keyser hilt besonder
in ene grote delle onder
si waenden wel in der manieren
den keyser van boven scoffieren
doen dit tskeysers liede sagen
hieraf si hem niet versagen
ende mijn her heinrijc van vlaenderlant
reet doe vaste om den cant
an dene side des berchs gehende
ende met hem oec met genende
die here van blankenen ter noet
ende met hem een groet coenroet
dese voren op dene side
vanden berge gewillech te stride
ende die biscop van triere
ende her robbrecht voren sciere
an dander side des berges mede
ende die keyser voer gerede
jegen hem in haer ansichte
ende sloech opward gedichte
ende wildese van voren bestaen
die ander die dit vernamen saen
datmense aldus beringen soude
gingense vlien alse houde
wat si consten ter stat ward
doen keerde die keyser metter vard
van daer tote assentane
daer lach hi al den winter ic wane
daer voer die marscalc harentare
ende verbar ende slicht aldare
castele dorpe wide ende side
hi woeste daer in alle tide
der viandelant den winter alsoe
naden winter trac hi toe
te pitsebone daer maecti saen
een neuwe stat hebbic verstaen
ende dese hete oec na des
mont imperial sijt gewes
na desen tiden hebbic vernomen
so es die keyser te pise comen
daer gaf hi orlof alse houde
wie dat thusward varen woude
dat hi vore ende daerna
onboet hi weder alsict versta
versce liede in dietscen lande
dier men hem vele meerre sande
dan hire nie hadde te voren
oec senden hem alse wijt horen
die coninc van cecilien frederijc
lx galeiden lovelijc
ende dammierael van geneven mede
met xxv galeiden gerede
die van venege xx voerwaer
ende die van pise xxv aldaer
ende binnen dat daer die keyser lach
so quamen viande op een dach
om den keyser scade te doene
ende lxxjj vromer baroene
togen nu iegen aldat here
ende sconfierdent in die were
ende wonnen op hem xvj banieren
diesi brachten sonder vieren
den keyser te siene openbaer
des hadden si grote ere daer
doent uutward ginc metten heren
wildi weder te romenward keren
want hi had nu volx meer
dan hi noyt hadde eer
dus quamensi alsict versta
te semiliaet tot duska
daer verbar hi den wingerd mede
entie castele entie dorpe gerede
doen vorense ten castele florentijn
daer wonnense dat vorborch sijn
ende doen vorense vor cole saen
daer slichtense den wingerd sonder waen
daerna op onsen vrouwenavont
quamen si vor cene terstont
talf oeste was dit godweet
daer gincmen stormen vaste gereet
optie stede doe quam na das
een broeder bernard die doe was
des keysers biechter dat verstaet
ende sprac wildi minen raet
doen ende laet mi gaen hier binnen
deser stat ic salse u met minnen
op doen geven want ic aldaer
vriende hebbe doen gaf daernaer
die keyser orlof daer in te gane
broeder bernard die na minen wane
daer in blidelijc ontfaen was
ende op traethus geleit na das
ende groet presente daer gegeven
in weet wat daer was gedreven
maer doe hi weder uutquam
seidi den keyser dat hem gram
die stat ware sere utermaten
hi hadder wel na dlijf gelaten
en haddent die predicare gedaen
die mi ontstaken den vianden saen
dit seidi om een behendichede
des anderdages hilt feeste mede
die keyser op onser vrouwendach
daer ic u af sal doen gewach
in ogeste op onser vrouwendach
daer men vele af secgen mach
hielt die keyser heinric feeste
ende dede gebieden minst ende meeste
wie dat wil al openbaer
dat hi te rome come daer
ende ete ende drinke ende si blide
des dages vroe wel betide
dade die keyser messe anvaen
ende wilden onsen here ontfaen
ende broeder bernard dede de messe
daer men af seget dese verraetnesse
dat hi den keyser vergaf aldaer
metten sacramente inden outaer
wantmen doet ons verstaen
dat hi tvenijn had gedaen
tusscen nagel ende vleesch wet dat
van sinen dume ende alst ter stat
die keyser ontfinc dat sacrament
so keerdyt ende winde daer omtrent
ende veninet al sonder waen
dit dede mi sijn coster verstaen
ende doe messe gesongen was
gincmen eten saen na das
die keyser was daer hoge geseten
maer was daer blide over dat eten
die keyser sende broeder bernarde
van vor hem een gerechte warde
met ere scotelen selverijn
sanderendages na dese feeste sijn
vorense daerbi ende wonnen saen
een steine molen hebbic verstaen
daer lagensi jjjj dage stille alsoe
ende broeder bernard was mede doe
daer werd die keyser so ontdaen
dat hine mochte riden no gaen
want venijn wrachte in heme
doe droechmen alsic verneme
op een orsbaer tot boen covent
dus bleef hi licgende recht omtrent
tot op sent bertolomeusavont
ende rechte optie selve stont
dat hi starf een lettel vor dien
so was broeder bernard gaen zien
wat die keyser dade daernaer
alsi sine doet sach openbaer
maecti hem weder in dat keren
doe vraechden hem daer die heren
wat die keyser dade hi seide
hi hoept wale ende sonder beide
dedi jj legele vollen met wine
ende maectem hene stillekine
doemen des geware werd daer
ende die keyser doet was daernaer
volgedemen hem doe na gereet
maer hi was hem ongereet
want hi ontfoer hem te cene
si vingen sinen cnecht na tgene
ende die liede sonder waen
hoe die dinge waren vergaen
wat magic u secgen hieraf meer
dus bleef die keyser doet haer heer
ende sanderdages oec daerna
vordemen te pise alsict versta
met groten sere vordemen voren
xjj orsse als wijt horen
van sinen wapinen ende op met
xjj ridders waren geset
gewapent also na die maniere
tot onser vrouwen dat hi sciere
werd begraven na keysers warde
daer menich sere om mesbarde
god hoede sine ziele van miswinde
dit es vanden viften boeke dinde
die meeste vrese die enige es
van allen vresen dat sijt gewes
dats die vrese van der doet
ja die geleeft heeft albloet
nader werelt bliscap gerede
ende gesonts lijfs dan mede
siere genuechten gevolget heeft
alse desen dan sijn lijf begeeft
onversien dats ene vrese
boven al want in dese
es twivel vander zielen behout
maer die gene mach danken menichfout
ende die met vorsinnicheiden sterft
also dat hi niet onterft
sine ziele vander bliscap sijn
die ewelijc gedurech sal sijn
dese en sal die doet niet vresen
dus en darf die keyser uutgelesen
daer ic af heb gehouden sprake
hi begarde also sine sake
vor sine doet met vorsinnicheden
dat ict wel houde dat hi niet sceden
en sal vander bliscap ons heren
god die gever es alre eren
moete siere zielen ontfarmen
here mi moeti oec bescarmen
van quaden sticken alle wegen
die mi mochten comen iegen
ende helpen moeti mi ter stede
dat ic dit boec volmake mede
daer gi tbegin af hebt gehort
tseste boec sprect nu vort
van lodewike desgelike
hoe hi quam ten conincrike
die uut beyeren was geboren
van vrederike met die gecoren
banderside es iegen lodewike
ende dese es hertoge van oestrike
dus was lodewijc als wijt weten
van ere pertien coninc geheten
ende vrederijc vander ander gereet
bede dese heren om dit beheet
quamen vort om tontfane
takenward na minen wane
die coninccrone maer sonder waen
lodewijc moeste daer voren gaen
ende hadde daer die vorder hant
overmids den coninc van beyeemlant
die mechtech daer was als wijt horen
want hi was van hier geboren
van lusselenborch om dese sake
haddi daer die vorder sprake
dus werd lodewyc ongehoent
in die stat taken gecroent
ende vrederijc te bonnen alsoe
want hine dorste niet comen doe
aken nare dat verstaet
doe dadensi na sinen staet
te bonnen vrederike crone spannen
mit sinen lieden mit sinen mannen
aldus so ward daer een twest
tusscen desen tween gevest
dat lange wile geduren sal
alsic hierna wel secgen sal
alse lodewijc dus gecroent was
taken alsic seide vor das
en lag hi daer niet herde lange
nochtan van vrederix bedwange
ontsach hi hem int wederkeren
oec so seiden doe vele heren
datsi onderlinge souden striden
eer deen den andren soude liden
maer dat en gesciede daer niet
lodewijc vrederijc varen liet
ende vrederijc weder lodewike
dus keerdense weder tharen rike
met overmoede also vermogen
datmen waende al ongelogen
van urenturen allen tijd
onderwegen te hebben strijd
deen voer vore dander naer
ende elc voer in hoeden daer
grote word ware gesproken
in beden siden diemen gewroken
gerne hadde hadsi gedorst
daer was ondertiden getorst
alse al gereet te stride ward
ende in manieren so oec gescard
ende als die ander worden gewaren
ende hem oec scarde daer naren
om te wederstane dat gone
so blevense achter die barone
so lange dats den andren verdroet
ende togen vort met hare conroet
haddense gevloen bi aventuren
so hadden die ander daer ter uren
hem gevolget ende bestaen
maer alsi keerden sonder waen
ende niet en vloen so blevensi
al stille licgende ende daer bi
bleef dat striden dicke daer
wilde een vlien wet vorwaer
alsemenne bestreet optie stat
men souder vele vinden om dat
diene iagen souden ende volgen
maer wistensi datsi verbolgen
soude werden ende hem weren
si souden laten al geberen
aldus gesciet min no mee
onder gene heren twee
die al bronstende henevaren
ende deen den andren niet dar daren
dus voer deen in beyerenlant
ende bleef daer in sijn bewant
ende die ander in oestrike met
om hem te besettene daer te bet
dus lagense lange daer met here
elc iegen andren ter were
maer geen strijt en hadden si
also ic can versinnen mi
daer yet ave te scriven es
want tot noch des sijt gewes
so vergaderden si oec niet
maer het es ondertusscen gesciet
dat deen den andren scade dede
bede an dorpe ende an stede
ende gaderinge maecten herde groet
ende dat deen den andren ontboet
te stride te comen tere stat
maer noch en gesciede niet dat
het werd emmer so ondergaen
dat te niewete al bleef saen
deen seit frederic es machtecht
ende van goede alte crachtecht
ende dat hijt daer bliven sal
dander geeft lodewijc tgeval
ende hi saelt wel behouden
ende ic laet nu gode gewouden
hi sal wel besceden den strijt
welc tijt dat hem donket tijt
ic lietse lecgen twesten nu
ende salt vort secgen u
vanden dingen die gescieden
die wile dat twesten dese lieden
recht nu in desen tiden
doemen screef in allen siden
xiii hondert ons heren iaer
ende xiii weet vorwaer
so werd in brabant gemaect cont
een brief uter heren mont
ende mids des hertogen wille
daer in soude staen lude ende stille
alle die vonnesse ende die coren
van allen feiten ende van allen mesboren
datten lande toe behort
dit soude elc meyer bringen vort
ende ammanne schoutheide mede
in porten in dorpen elken gerede
daerna vonnesse doen ter stat
naer dat inden brief gesat
ware dit werd bezegelt daer
met alden ridders wet vorwaer
van den lande dat verstaet
die hertoge wilt dat vorward gaet
want hi was in siecheiden bevaen
ende om dit ordineerdi saen
dese dinge ende dede gebieden
dat ment houde den lieden
emmermeer in sijn land
maer na sine doet si u becant
so werd onlange gehouden de brief
ende waer daer mer in besief
bate oft winninge daer tracmen vort
maer waser verlies an alsment hort
so wildense den brief niet lesen laten
aldus volgense altoes der baten
niet lange hierna dat verstaet
so hadde die hertoge een raet
dat hi te parijs wilde varen
om te besien oft hi aldaren
enigen meester vonde so groet
diene genase van siere noet
want hi hadde den steen so sere
dat hine conste in genen kere
sine orine somwile gemaken
om dese dinge om dese saken
heeft hi meestre doen soeken daer
diene geloefden sonder vaer
te genesen van derre dinc
dese meester hi ontfinc
ende lietse werken daer an heme
so wrachten so als ict verneme
dat hem an sijn leven ginc
doe brachtemen na dese dinc
weder in sijn lant om dat
oft hi daer mocht genesen bat
toter voren werd hi brocht
daer hi werd van hem besocht
doe seidem sijn meester daer
die met sinen vader menich iaer
ende met hem oec hadde gewesen
men mochten geensins genesen
maer ic hadden gecuert alsoe
dat hi geleeft hadde emmer toe
in redeliken dingen vord
maer hi es nu al versmord
ende ic does mine hant nu ave
desen selmen bringen te grave
dit gesciede eer yet lanc
want vanden posoen dat hi drank
starf hi dat scade was
begraven werd hi oec na das
te brusele in die goede pord
tsente goedelen alsmen hort
na hem quam sijn sone jan
die noch es een ionc man
ende die te wive heeft ontfaen
lodewijcs dochter hebbic verstaen
veren marien sone van vrancrike
die moye was desgelike
des hertogen vader alsmen versteet
dits dat werdste dat icker af weet
het geviel int selve iaer
dat dit was al openbaer
na die doet shertogen jans
dat daerna inden winter te hans
te sent laurens werd vernomen
een man met enen kinde comen
tote velthem in groten wane
ende sprac aldus mi selven ane
goede here doet mi bekinnen
sidi selve pape hier binnen
ende sincdie dan hier over iaer
vor sent laurens openbaer
ja ic vrient dese provende es mijn
alse lange alsic levende mach sijn
wats u lief twi vraechdi dat
die man antwerde mi ter stat
here ic socht u te deser stont
ende bidde u dat gijt vort doet cont
in u kerke alden lieden
die dinc die minen kinde gescieden
in dese weke altote tienen
iegen u sal ics verdienen
vertrect dese dinc aldus vort
ic soude haddict van u gehort
wat dat ware doet mi gewes
die man tseggene na des
here mijn kint dat es genesen
dat lam in die been gewesen
hadde meer dan vii iaer
bi sente laurense wet vorwaer
ende in wat manieren sech mi
dat aldus genesen sy
here in mocht in vii iaren
niet voetstap gegaen twaren
ende in dese weke op een nacht
so lach mijn kint in onmacht
also dat mi dochte das
dat altemale en wech was
aldus laget lange stonde
daerna het hem roeren begonde
ende bequam van den onmachte
ic die daer sijns adems wachte
hadde ene kersse daer ontseken
doen tkint herquam begonst spreken
here vader neemt mijns ware
ik hebbe geweest in een scare
die mi so scone dochte wesen
dat ic bina ben genesen
ende onder die scare soe was een
ende die gene taste mine been
ende nam mi daerna metter hant
ende lede mi verre over een lant
ende dor een stat in een dal
ende in ene kerke die mi al
selc een man docht staen binnen
ende doen dede hi mi wel bekinnen
daerna hi mi weder heeft geprant
ende lede mi op mijn bedde te hant
dese scone man dese goedertieren
heeft mi genesen donct mi scieren
dit tellet mi ende hierna saen
geeft mi mine cleder ic sal wel gaen
spract te mi ende op ter stede
cledet hem ende ginc mede
doe vraechdic oft hem yet bekinde
waert metten goeden man gelinde
het seide mi jaet herde wale
het wiste algader noch die pale
daer hijt had geleit in dromen
doe begondic daerom gomen
ende nam dit kint ende ginc een wege
ende bad dat ons god gave zege
daer te geraken aldus vord an
daer mijn kint sine gesonde wan
ende onderwegen na dese dinc
so waer dat hi herward ginc
bekinde hem dat cnapelijn wel
ende alsic uten wege doe vel
so seide dat kint gi sijt ontweegt
alhier eest dat mijn wech geleegt
aldus benic tot hier comen
ende nu hebbic an mijn kint vernomen
dat dit die kerke is gereet
daer mijn kint in was geleet
want het seide mi groet ende smal
die litteken die ic vinde al
in dese kerke na dese tale
so bemaendic den kinde wale
oft also ware gesciet
alsemi die vader hadde bediet
dat kint seide jaet here
sem mine trouwe min no mere
oec bekinne nu bet herde wel
dat mi in dese kerke gevel
dat ic mine gesonde gewan
vore genen goeden man
die op genen outaer steet
aldus sprak daer dat kint gereet
het geviel op een nacht
in den herft dat bedacht
molres worden dat si alsoe
die in t dorp woenden doe
haer pard opten kerchof deden
om dat si sat souden weden
ende die zielmesse pape hierna das
want die een sijn broeder was
ende dander molre was sijn oem
doen die gene dus nam goem
dat si haer pard aldus versaden
opten kerchof ende begaden
den kerchof lelijc met haren torden
doen ic dit sach ic mi des storde
ende vraechde wie dit hadde gedaen
ende niemen wilt mi laten verstaen
ende die part waren ter molen
daer ic dus af was in dolen
so dat ic niet geweten conde
wies die pard waren terstonde
doen seidic aldus dese word
edele martelare brinct nu vord
grote here sente laurens
ende stelpt mi nu hier dit gepens
ende wrect op die parde dit nu
grote here des biddic u
so dat openbaer werd mede
wie dit heeft gedaen ter stede
ende mijn geselle horde altoe
ende seide gi bidt en weet hoe
gi bid om wrake nu van desen
gine moget gene messe lesen
met dere wrake ende loech
her jan donct u dit ongevoech
dat ic sent laurens bidde dat
dat hi hem selven wreke ter stat
over die pard die dit daden
noch biddic dat hijs moet gestaden
dat wi bekinnen moeten dien
die dese dinge lieten gescien
onlancs daerna quam die mare
vanden molres openbare
want doe die parde waren geladen
indie molen ende si met staden
waenden henen hebben gevaren
some conden si no her no daren
haer parde yet gebringen vort
al hadden sise met slaen gemort
en hadde niet besloten een haer
doen moesten si geloven daer
sente laurense optie stat
dat si nemmermeer na dat
haer part en souden in genen keer
opten kerchof bringen meer
ende ii wassen pard mede
geloefden te offerne ter stede
dus vernamict na desen
dattie molres hadde gewesen
ic hadse gecastijt daer af saen
en had sent laurens gedaen
maer dat hise castide scone
doen dit hadde geloeft na tgone
die molre vorden die parde daer
gaende sonder slach vorwaer
in desen tiden doe dit was
gesciede bi brucele als ict las
in een dorp dat leenkebeke hiet
daer onse vrouwe rest god weet
daer was een arm wijf ter stede
die om haer broet ginc oec mede
dese vrouwe plach altoes nochtan
des saterdages te vasten dan
dor onser vrouwen werdichede
ende altoes dit wijf oec sede
vif ave marien onser vrouwen
dat sise verden moeste van rouwen
nu geviel op een ure aldaer
dat goet gestolen werd daernaer
daer dat wijf te wandelne plach
so datmen dede daer gewach
dat dit wijf hadde gedaen
ende om dit ward si gevaen
ende in gevangenesse geleit swaer
ende gevetert daer openbaer
ende met ketenen geslagen mede
an een stijl daer ter stede
ende om den hals een brake
daer si in lach met ongemake
doen si dus lach gevaen
sprac si aldus daeran saen
marien onser zueter vrouwen
ay vrouwe ic die u met trouwen
dicke hebbe gevast in node
die saterdage met drogen brode
ende u bedinge heb gedaen
alle dage u teren saen
v ave marien ende of dit was
u bequame so hulpt mi dor das
dat ic uut dese vancnes come
maria maget edele bloeme
ende doen si dit hadde gesproken
so worden gene keten te broken
ende onse vrouwe quam selve daer
dochte genen wive daernaer
ende namse daer optie stede
metter hant ende leedse mede
in die kerke te leenkebeke saen
ende deetse daer doe sitten gaen
metten veteren an die been
ende metter brake die oec sceen
vi voete wijt ende achte lanc
die dore daer si dor dede den ganc
was inger anderhalven voet
ende corter mede alsict verstoet
een voet ende oec mere
nu merct hoe si met enen kere
daer dore mochte sijn gegaen
en had onse vrouwe gedaen
oec en es so sterc geen man
die hadde connen gedragen an
die brake entie veteren mede
doemen des wiste die warhede
ontsloech mense daer uter brake
ende lietse vort met gemake
om die ere van onser vrouwen
die si gedient hadde met trouwen
dus verloest onse vrouwe dan
die haer dient eest wijf eest man
doemen screef ons heren iaer
xiii hondert ende xiii vorwaer
so gesciede tempeest groet
ende ongeweder ende groet noet
van hagel ende van donre mede
omtrent een mile ende loven der stede
so viel een hagel sijt seker das
omtrent sinxen die oec was
so starc dat daerbi dat coren
al meest bleef daerbi verloren
den wijngard sloech hi ontwee
omtrent loven ende oec mee
die bomevrucht sloech hi al
vanden bomen groet ende smal
ende een wint quam oec mede
die so groet was dat hi dede
bome vallen ende huse groet
ende was yet datten hagel onscoet
dat met hem niet was gevallen
dat dede die wint vallen met allen
te hoye ende te ludeke mede
dede die hagel pijnlijchede
hi versloech daer dat coren al
optie berge ende in dat dal
ende naden hagel reinet daer
so sere wet dat overwaer
dat alle die dale liepen so groet
met water dat daerover vloet
ende tcoren scorde alsoe
alsoe als twas henen vloe
ende daer dit inde mase quam
selc oec daeraf scade nam
want si werd so groet daeraf
datsi over haer water gaf
ende tselker stat overbrac
daer si dede groet ongemac
op genen rijn ende daer omtrent
werd die wyngaerd sere gescent
om geent sent jans misse
alsi te bloeyen pleget gewisse
doen quam een nevel diene stac
ende dat bloysel ave trac
dat daer scade dede groet
in vrancrike dede oec noet
een honichdou ende verdriet
want doe die wijn sijn bloyen liet
ende in sijn spenen was daer comen
so heeft daer sijn wassen benomen
dese honichdou met enen miste
dus ginc daer die wijn te quiste
want te vele steden in vrancrike
werd hi verloren deser gelike
in ingelant werd oec een twest
van twee coninge gevest
deen was die coninc van irlant
die op ingelant dede pant
entie coninc van scotlant mede
en hilt daer iegen enen vrede
si daden den coninc groeten lachter
van ingelant ende hilden tachter
dus was werringe in vele stede
in brabant so wilden mede
die stede den hertoge onderstaen
van siere scout ende wilden saen
dattie heren ende sinen raet
daer dat doen ende laten an staet
al in handen nu ware
ende si op ende af daernare
meyere ammanne ende scouthede
alle setten souden mede
ende des hertogen renten saen
van haren talven doen ontfaen
hierom was lange een twest
tusscen die heren ende hem gevest
maer int leste wats gesciet
sine wilden die steden om geen verdriet
des hertogen scout onderstaen
en soude al ane hem gaen
nemen ende geven dat verstaet
ende op ende af doen hoe soet gaet
dus moeste die hertoge anegaen
ende die steden hebben onderstaen
sine scout ende oec gegouden
ende om dit hebbensi behouden
sine rente vi iaer
op te nemen overwaer
ende daer soudensi af geven dan
den hertoge sinen cost vordan
om dit werd een groet gewranc
die heren entie stede gemanc
int ander iaer rechte vord
so werd ene selsen mare gehord
in vrancrike aldorentoren
oec quaemt vlaendren met te oren
ende in brabant ende in allen lande
ic moet seggen al eest scande
also alsict van lieden verstont
dien dat rechte wel was cont
want si waren al diewile daer
dat gesciede openbaer
nu hord van desen geruchte mede
men seget dat al nu ter stede
een ridder was vonden dat verstaet
naect ende barvoet hoe soet gaet
bider coninginne van nalverne
dese mare liep met scerne
ende oec mede al sonder blijf
bi mijns her karles wijf
was een ander ridder vonden
rechte oec ten selven stonden
ende die coninginne van ingelant
was diese te gader vant
ende diet ute teerste brochte
want elc in anders arm wrochte
ende dese ridders die daden dese dinge
waren der vrouwen camerlinge
som seggense dat mijn her lodewijc
dat irste bewacht sekerlijc
ende bracht vort also die sake
nu hadde gerne bedect die sprake
mijn her ingelram van marengi
dat nu weet ic ende ghi
ende al die werelt dorentore
dit was begonnen ter quader ure
men heeft die vrouwen bede doen vaen
ende die ridders sonder waen
sneetmen af daer ter stede
tusscen die been die manlijchede
ende daerna gevilt alse een puud
ende gesleept op een berehuud
ende vaste gebonden na desen
voete ende hande met starken pesen
si waren op stavelien geset
te pontoyse optie marct met
hem was bevolen in dit pleit
omdat si wilden decken tfeit
datsi souden roepen genaden
datsi den coninc hadden verraden
jegen robbrecht den grave
van vlaenderlant ende om have
ende alsemen riep ten volke hort
so verkeerden si die word
ende riepen al was hem therte swaer
in geent plein al openbaer
dat wi dese doet gedogen
die gi hier siet ane met ogen
dats om beide die coninginnen
die men ons tijt dat wise minnen
om els niet si wi gevelt
die stavelie was nedergevelt
met enen bedrange met al den staken
omdat si dese worde spraken
si waren gehangen doe al naecht
aldus gevilt ende mesmaect
dit waren twee edele baetselere
die altoes pijnden om die ere
in desen tiden starf ontrent
die sevende paus die hiet clement
maer dese beriet vele dincs eer
vor dat hi dede sinen keer
dien hi den coninc hadde gegeven
datmen den timpleers oec haer leven
hier vore nam wiltmen weten
dat tusscen dese twee was vermeten
dat was die paus entie coninc
ende al meest so was die dinc
om haer goet ende om haer rijcheden
dat si die templiers verdeden
want dit feyt was toebracht
so heymelijc eers yet bedacht
wesen mochte enech man
want op enen dach vortan
ende op ene ure godweet
die werelt wijt ende breet
worden si gevaen alsoe
dit mochte niemen bringen toe
ende waer bi den paus gedaen
dus was die paus die sake saen
entie coninc van vrancrike
die tgoet deelden daergelike
daer kerstenheit gecranct werd mede
nu geviel hier terre stede
doen die paus te sterven lach
dat hi sine sonden ontsach
ende lijdde van deser dinc daer
ende van ander fayten openbaer
die hi dede ende die coninc
die paus groten rouwe ontfinc
so dat hi meer en genas
die cardenale som na das
decten daerna sine doet
xi dage met behindicheden groet
ende vluchten tgoet al daernaer
ende dadent wechvoren daer
ende volgeden te voet heymelike
tote datsi waren uut vrancrike
maer des coninc cardenale
die hieraf wisten gene tale
vor dat die dinc brac uut
si bleven daer al overluut
metten coninc in vrancrike
om dese dinge sekerlike
ende om ander onnutte dinge
so plaget god nu sonderlinge
die liede entie werelt mede
alse dus met onwettechede
thoeft van der werelt levede
wat wonder waest dat dan snevede
tgoet datsi hadden beseten
datmen drinken mocht ende eten
es hier bi qualike gevaren
ende tempeeste moesten openbaren
om der quader sonden wille
ic wil swigen des gestille
ende secgen die materie vord
also als hi ten boeke hord
int ander iaer oec na desen
dat dit wonder hadde gewesen
so was die winter herde quaet
van groten regene dat verstaet
so datmen niet gesayen conde
ende inden somer oec begonde
te reine dat eer yet lanc
dat somercoren al verdranc
in hollant ende in zelant mede
ende elre oec in meniger stede
in brabant oec al overal
daer nederlant was ende dal
dat verdranc altemale
ende twater bleef also wale
in die beemde staende daer
tot sinxenen wel naer
alse oft een zee had gewesen
hieraf was menich in vresen
van dier tiden die volgen souden
alst oec dede herde boude
want int ander iaer godweet
werd die dierste tijt gereet
die nie werd gesien daervoren
als gi hier na selt horen
dit gesciede wide ende side
vanden water dit getide
dit benam den wijnwas mede
so dat hi verdierde in elke stede
ende opten ogest oec sonder waen
alse die liede waenden sijn ontgaen
so ginct weder so sere
dat ginc hem somen uten kere
want dat coren was sere verteert
entie liede en wisten waerweert
omdattie ogest verlincde daer
viertien nacht reinet openbaer
so dat gars oec om das
dat in die beemde gewassen was
altemale oec verdranc
aldus so werd die tijd so lanc
eer ment geoosten mocht aldoe
dat menich werden most onvroe
dat coren dat te velde stoet
dat hadde doe so cranken spoet
in te doen om weders wille
het bleef som licgen stille
so lange dat verrotte al
dusdaen verdriet ende mesfal
gesciede in brabant te vele steden
oec sagic selve terre steden
int land van reen daer ic leet
omtrent onser vrouwendach gereet
die in evenmaent oec es
tselker stat quam sijt seker des
daer dat water was so groet
datter die evene in lach ende vloet
ende metten scove sagic se staen
opt felt verrotten sonder waen
dat selve datten lieden aldaer
van vore bleven was vorwaer
dat benam hem nu die regen al
dus haddens kinlijc ongeval
bede van vore ende van na
ic dochte also alsict versta
dat wijs verdient hebben sware
dat wi hebben dese quade iare
recht in ons heren iaer
xiii hondert ende xiiii vorwaer
so werd een strijt verheven doe
in aelmaengen in weet hoe
lodewijc lach in beyerenlant
ende coninc wilde sijn becant
hi reet omtrent die lande dore
want hi hadde den irsten core
so wildi rechts hebben te mere
ende oec getroesti hem sere
opten coninc van beyeem daer
die hem helpt al openbaer
dat hi taken den stoel besat
nu oec geviel hem dat
op den troest oec vanden coninc
dat hi bestoet doe die dinc
hi hadde gelt gegadert mede
ende hadde an hem getrocken ter stede
een deel der genote vanden lande
ende daermede oec liede alrehande
ende geloefden ende behiet met
goet te geven ende oec wet
dat gi wint sal uwe wesen
ende om dit volgenden hem na desen
vele liede dat verstaet
nu was daer des conincs raet
dat hi al heymelike vare
op oestrike met sire scare
ende daer opberne ende roef doe
dit gesciede ic secge u hoe
die hertoge van oestrike die was
tenen perlemende sijt seker das
bi erfforden in een stedekijn
daer waren dese heren fijn
die biscop van coelne dat verstaet
ende van triere hoe soet gaet
wasser die biscop toe comen
want daer was een sprake genomen
omdattie hertoge sage gerne
datsi hem hulpe te verwerne
lodewike ende achterdriven
so dat hi coninc mochte bliven
maer dese sprake bleef te niete
om dit wisti niet vanden verdriete
dat daer lodewijc nu sal doen
nu hort wies hi heeft geploen
diewile dattie hertoge was
tesen dage daer ic af las
so heeft hi een roef gedaen
ende casteel te broken saen
die opt inde stont van den lande
hi bar hi rovede die viande
ende nam al dat hi vant
sine liede sloech enre ane die hant
omdat al haer soude wesen
so dadensi te meer van desen
dus vorense inward des geloeft
ende hebben dlant sere geroeft
ende gewoest also vort
optie martse rechtevort
die liede die daer woenden omtrent
hebbensi daer sere gescent
si vloen enwege ende lieten daer
haer goet den vianden overwaer
ende som en condense niet ontgaen
die worde geslegen ofte gevaen
dus heeft hem gewroken lodewijc
opten hertoge heymelijc
ende heeft grote scade gedaen
eerd die hertoge heeft verstaen
nu geviel saen daernare
dat uut quam dese mare
vorden hertoge dat verstaet
hoe met groter overdaet
sijn lant lodewijc woeste al
ende hi rede berch ende dal
met sinen lieden ende name daer
al dat hi woude vorwaer
hi roeft ende slaet dat hi vent
waer dat gelegen es daer omtrent
alse dit die hertoge heeft verstaen
dedi gebieden sine herevarde saen
in al sijn lant om dit te verwerne
sine liede die dit daden gerne
waren vollijc daer gereet
daer quam selc die eer street
dat hi stille had geseten
doen dit lodewijc was doen weten
dattie hertoge soude comen
so heeft hi die vlocht genomen
met sinen lieden ende overwaer
al ontfort dat hi vant daer
ende so henen te beyeem ward
daer hi was in sijn ruward
nu es frederijc comen naer
tote der stat al openbaer
daer lodewijc hadde gelegen
die nu was henen siere wegen
ende vant sijn lant gewoest al
dat hi gerne wreken sal
consti wel in eniger maniere
hi wilde overtrecken sciere
int lant van beyeem dat verstaet
ende daerop werken al dat quaet
dat hem lodewijc heeft gedaen
doen dit vernam die coninc saen
heeft anden hertoge gesent
ende vraecht wat hi soect omtrent
in sijn lant met sinen here
eest dat hi yet begere
late hem dat weten nu
ic wan ic noch niet iegen u
ende heb gedaen dat gi alsoe
in mijn lant sout trecken toe
met herecracht ende woesteren
gine trect uut ic salt weren
ende sal noch meer daertoe doen
doen dit horden shertogen baroen
rieden si den hertoge daer
dat hi uut sinen lande vorwaer
kere ende op hem en doe twint
tote dat hijs irstwerf begint
dus trac achter die hertoge saen
ende heeft den coninc niet gedaen
no scade no scande godweet
lodewijc was hem ongereet
hi was dor beyeem gevaren
ende besiden sassen twaren
dus bleef die hertoge in die scade
hine const gewreken met gere dade
hi bleef daer licgende lange stont
ofte hem yet soude werden cont
waer hine mocht bestriden mede
nu settemen echter daer ter stede
dat hem lodewijch gaderde echt
om te berechtene scone recht
int iaer ons heren xiii hondert
ende xv so werd besondert
in vrancrike een groet here
men mochter mede over mere
wel hebben gevaren godweet
ende heydenesse gestoerd gereet
want men sach in menigen iare
so vele volx te gader varen
alsi die coninc hadde nu
hi hadde gesworen dat secgic u
dat hi vlaendren soude winnen
ende daer ment hem soude kinnen
eer hi meer van danen sciede
hi hadde oec vele liede
met sinen scatte gehurt mede
hi viseerde nu gerede
al te dwingen dat hem es bi
den grave van hollant den here vri
dien haddi in sine hulpe met
op dander side te doen ontset
den hertoge van brabant
haddi ontboden in sijn lant
ende leide hem ane dat hi ware
sijn man verstaet dit openbare
ende wilden daer toe perseren daer
ende oec seidi hem daer naer
dat hi hem hulpe doen soude
weder hi woude ofte en woude
want hi sculdich waer te doene
met algader sinen baroene
die hertoge en seider niet vele iegen
ende es van parijs gecregen
ende maectem te brabantward
daer noch al ongespard
so sende die coninc in brabant na
sinen clerc alsict versta
die meester van loye was
ende letteren brachte oec na das
dattie coninc den hertoge ontbode
mijn her florens was metten bode
ende halp hem dat word spreken
ende seide oec in sinen treken
dattie hertoge waer man
des conincs ende also vortan
spraken die letteren selve met
doen sprac die hertoge ongelet
wie dat seget openbare
dat hi niet seget ware
doe sprac mijn her florens ten kere
die coninc es een groet here
bericht sinen bode al nu
of die coninc hevet an u
enige hulpe dat verstaet
dat wilt hi weten eer wech gaet
die bode weder tsinen here
een ridder seide heden meer
sone werd hi hier berecht
eer die hertoge over recht
antworde geeft daer sal sijn ere
van over mase menich here
sal hi geloven hulp te doene
sonder den raet sinre baroene
die hem souden hulpen wagen
dat orloge enten last dragen
dan staet hem te doen niet
her florens sprac nu siet
wat hi nu sal bringen vort
doe dit die here van valkeborch hort
neve sprac hi wat saels wesen
moete wi gedwongen werden te desen
dat wi emmer antwerden moeten
daer ons die coninc af wilt groeten
bi mire trouwen ic segt vorwaer
hine weet dit niet over een iaer
daer gi nu dus sere na vraget
hier na hulpt niet gedaget
doen sprac die clerc sonder waen
so ontseit u die coninc saen
die here van valkenborch es angegaen
gi blijft nu met ons gevaen
want alsict nu heb vernomen
so sidi sonder geleide comen
dus werd ginder geruchte groet
die here van valkenborch seide bloet
dat hem dus opt herte lach
alse dit mijn her florens sach
dat hem niet besluten mochte
so wat dat hi daer toe sochte
keerdi an die stede om dat
ende seide u sal die coninc gehad
werden ende sone seldi niet
daer mogen varen wats gesciet
ende so hebdi u comenscap verloren
hieraf sel u comen toren
dit bracht hi den steden vore
ende stac hi hem dit dicke int ore
som die steden riedent wel
ende som waren si daer iegen rebel
tale ende antwerde dat verstaet
ende wedersecgen ende wederraet
dit werd den coninc vertrocken saen
ende doe hi dit hadde verstaen
pensdi neuwe hebbic vernomen
hoe hi mochte te wraken comen
al heymelijc met enigen dingen
nu ginc hi een ander vortbringen
ende pensde dese list sciere
dat hi soude bidden om soudiere
in brabant te licgen daer hi mede
vlaendren dwingen mocht gerede
ende metten soudieren soudi dan
siere stucken comen te bat an
van dat hi an den hertoge begart
dus wilt hi ne bringen in sijn ruward
oec gaf hi gichten ende mieden
om dit te bringen na sijn bedieden
dus waendi vorderen sinen wille
onlancs daerna so lach hi stille
hine sinde boden ten hertoge weder
ende dede vermanen op ende neder
die hi waende dat hem dochten
in brabant die hem vorderen mochten
ic soudse noemen wistic wel
die heymelijc anteerden dit spel
hoe ment toe mocht gebringen
maer ic wil swigen nu der dinge
des conincs boden waren gerede
hier om vergadert waren mede
doen leidemen daer den hertoge an
oft hi wilt sijn conincs man
ende hulpe doen tsinen stride
niet en was men in dese side
gestaet des yet te doene
men antwerde daer den heren scone
dlant es arm ende die tijd diere
wine connen u in gere maniere
gehulpen nu te desen male
die tale entie wedertale
waer mi te lanc te scrivene
doen begonstemen daer te bedrivene
oft die hertoge dat secgic u
soudiere soude laten licgen nu
in sijn lant teniger stede
om vlaendren te dwingen mede
des was men echter ongestaet
en mochte niet sijn ongescaet
waer dat si lagen ter stonden
si souden verteren dat si vonden
ende souden dlant maken bloet
daerom men dit oec wederboet
dus en conste in genen dingen
die coninc yet an hem gebringen
den hertoge met eniger liste
dat hi quame in desen twiste
noch met dregen no met smeken
sone constemen niet geweken
nochtan waren in brabant liede
die hieraf hadden grote miede
dat sijt toe souden bringen
maer sine condens niet gehingen
alse die coninc in allen landen
hadde gesocht menigerhande
hulpe raet ende miede
menigen lantshere heeft hi gemiet
hem te varne te vlaendrenward
dus es hi comen optie vard
met liiii lantsheren
hi wilt nu vlaendren ontkeren
den grave robbrecht dat verstaet
die hier iegen oec socht raet
ane sine liede wide ende side
niet vele en condi bringen te stride
enich volc ut andren lande
dan uut vlaendren als wijt cande
ende oec waren al sijn onbesaten
sine wedersaken in desen staten
want henegouwe ende hollant
soude weren den enen cant
ende banderside ter zeeward
soude ingelant doen ruward
maer ingelant hadde genoech te doene
van yrlant den coninc coene
die dede den lande pant genoech
dies die coninc hadde ongevoech
ende oec mede dese lede crabbe
warp oec in sine swabbe
dese dede opt water grote scade
hine dede niemene genade
alse nu was hi hier alse nu daer
men wiste sijns wachten waer
alse nu was hi met enen here
alse nu setti hem ten kere
ende trac hem an een andren dan
dits der quader rovers gespan
sine houden niet datsi geloven
ende int leste bliven si bedrogen
dus was die coninc wel in hopen
omdat si niewers hadden open
dan die side te brabantward
dat hijt soude winnen saen ter vard
in desen waen es hi comen
hi dede oec wel begomen
ende bespien die stede al
ofter in waer enich gescal
ende of si yet gaderen soude met
om te doen enich ontset
dit dede hi bespien also daer
diewile dat hi trac bat naer
sere dede hem van den doene
dat hi van der brabantsoene
gene hulpe conde gecrigen
ic wil hieraf swigen
sprac die coninc tsinen rade
tot ic sie mine stade
ende tot dat ic vlaendre heb gecregen
dan salict hem tweevout wegen
dat si mi hert hebben gewesen
en verginc also niet te desen
maer alse hijt viseerde aldaer
dus es hi vlaendren comen naer
in ene hope van goeden wane
altemale omme te slane
ic hebbe seit hi die zee te mi
ende zelant ende hollant oec daerbi
ende henegouwe dus eest al
beringet alomme groet ende smal
ende al en haddic des en twint
nochtan hebbic genoech omrinct
liede van vlaendren te winnen met
hier en hulpt toe geen ontset
dus es hi comen ter selver stede
daer hi logieren wilt gerede
nu es die coninc gelogiert
met sinen lieden ongeviert
also ic die wareit vinde
bi ere milen cortrike gehinde
tusscen louwen enter capellen
lach hi nu met vele gesellen
ende dwanc optie zide herde sere
vlaendren so dat in genen kere
een kint van daer mochte comen
die vard ward overal benomen
daer omtrent dat verstaet
die coninc dorsochte nauwen raet
hoe hi vlaendren mocht bederven
hi dede gebieden menichwerven
optie galge ende opt lijf
datmen hilde die passage stijf
so dat geen goet income
daer vlaendren af moch hebben vrome
dit dedi herde nauwe wachten
bede met dagen ende met nachten
ende waer oec enige dinge comen
die heeftmen daer opgenomen
tes coninc boef overal in tlant
daer met dedi den meesten pant
vlaendren dan yegerent mede
dit was hem die meeste onvrede
die hem die coninc heeft gedaen
somwilen oec sonder waen
liepen sine liede so verre
dat sijs werden moesten erre
want also alsi liepen scumen
diesmen pleget bi constumen
in orlogen so worden si
som beclipt ic segge u twi
si quamen onder tiden aldaer
daerthem niet wel was openbaer
ende alsi tkeren namen an
so quamen si in selken dan
daer si niet conden comen uut
dan quamen die vlaminge sonder geluut
ende sloegense doet al heymelike
dit geviel daer ende desgelike
onder tiden diesmen int here
lettel wiste ende hadde mere
deen riet hier ende dander daer
sine hadden daer engenen vaer
want vlaminge en sijn noch niet
utegetogen dat menre yet siet
ende si waenden oec hebbic vernomen
dat si niet souden utcomen
ende wildense daer verhongeren alsoe
maer dit mach niet comen toe
si souden eer daer vore sterven
eer si van honger souden verderven
die coninc die cochte al op dat goet
waer dat hi conde ende verstoet
dat hem te baten comen mochte
dit was algader sijn gedochte
dat hise verduren soude aldaer
ende oec stont den vlamingen swaer
want so dier werd daer die tijt
entie breke des seker sijt
onder die gemene liede
dat daer selc met siere meisniede
rumen moste te brabantward
elre en wisten si werward
doe die coninc dus lach daer
ende waende wel overwaer
die vlaminge bringen al ter doet
doen trac hi met menigen boet
die grave van hollant met groten here
het sceen dat hi mochte dere
daermede al der werelt doen
menich scone stout baroen
was in siere geselscepe
dese voren al in scepe
ende waren wale int harnasch
starc dochten si hem ende rasch
ende te wige wel geviseert
so dat niemanne niene deert
dat hem nutte te wige was
hine hadde daer dochte mi das
dus trac die grave uut
met ere herde groter geluut
ende hadde wille ende gere
viande te doen grote dere
dat banderside was belegen
van den coninc daer si doe iegen
waren getogen optien tijt
om hem te leverne daer oec strijt
hier en hadde niet terwile
jegen den grave ende gene hile
nochtan doen die grave intrac
van hollant hordic datmen sprac
dat hi te sweneward soude tien
some seidense te catsant na dien
dus liep die mare optie stont
ende dit was oec menigen cont
maer niet en wetic sonder waen
waeromme dit was dus gedaen
want doesi waren vergadert alsoe
in die scepe algader doe
so namense die scepinge metter vard
al die scelde vaste opward
met vollen seile dat verstaet
rechte vort hoe soet gaet
tote rupelmonde in corter tijt
maer onderwegen des seker sijt
berneden si ende daden scade
bi der scelt nu hord die dade
kildrecht berneden si ter stede
ende daden hem oec pijnlijchede
daer ne was gene were iegen
men mochts oec niet verplegen
diet merken wille sonder waen
datmenne had mogen wederstaen
en hadde met grote here gewesen
alsodanech volc utgelesen
alse die grave brachte daer
doen voer hi vort daernaer
tote callo dat wildi mede
verbernen doen daer ter stede
ende men weet in wat saken
datsi quamen also te spraken
dat hijt liet staen alsoe
ende verbarnet niet daer doe
ende liet staen ende vor danen
hierna salix u noch vernamen
hoe si hem dit selen lonen saen
dat hise dus latet staen
si selen doen alsemen pleget
ende over menich iaer es geseget
nu es die grave vortcomen
met stouten lieden ende met vromen
ende met menigen scepe mede
alle die scelde opward gerede
te varne tantwerpe saen
doemen sine comst had verstaen
quamense daer in hare were
niet omdat si wilden there
wederstaen ofte yet deren
maer omdat si wilden weren
datmen hem genen scade dade
nochtan wasser bi gemeinen rade
mer dan m in gelaten
daer der stat wel na onbaten
meer af soude hebben gecomen
en hadment met liste niet benomen
doch verginct scadelic daer
die hier te tellen es vorwaer
dus toech die grave wel begrepen
daer vore met xi hondert scepen
en nieman en soude dies geloven
die maste diemen sach daer boven
het sceen oft al die werelt daer
in die scepe vergadert waer
men sach daer blicken menige baniere
elc here na sine maniere
in const u niet al vertellen
al wildicker mi selven om quellen
vander yoyen die si dreven
het sceen dat si een blide leven
ende sonder anxt te stride voren
ic horde daer menich tambuse roeren
ende blasen met pipen oec alsoe
ende met riethornen daertoe
ende trompet hordic vele
ende alrehande menistrele
diemen geviseren conde
hordic daer optie stonde
dus ledic antwerpen saen
daer wasser vele op gegaen
ute haren scepe in die stat
die daer bleven oec na dat
licgende dien nacht alsoe
dien sprakic vele toe
ende vraechde na haer stucken met
hoe dat hare here waer beset
ende waersi toe waenden keren
des berechten mi die heren
na haer beste dat si conden
in al dien dat si vermonden
ende ic an hem hebbe gehord
so dochte mi wesen haer acord
herde wel in redene geset
ende oec so seidensi mi met
dat si node dit anegaen
souden en had die grave gedaen
dies hem bad ende an dede lecgen
ende sine wildens hem niet ontsecgen
aldus vernamic an hem die saken
die ic hier in dietsce maken
des anderdages herde vroe
volchden desen cnape doe
den grave na al die scelt
daer hi lach met siere gewelt
met enen here scone vermogen
selve was hi doe getogen
opt lant in brabant ter selver stonden
bina iegen repelmonden
daer resti hem weet vorwaer
tote des anderdages daernaer
eer hi enige dinc bestont
die ic maken mochte cont
binnen dat dus die grave lach
ende bernen dede optien dach
borchten in desside repelmonde
die scelde nederward so stonde
dese huus so staet vorwaer
twee dage geduret daernaer
ende in desen dat hi lach alsoe
met sinen here ginder doe
so waren getogen overluut
die van gent ten conincward uut
die van brugge ende ander stede
hadde ute geweest mede
deen lach na den andren nu stille
ende beiden iegen haren wille
ende also saen alse die van gent
den coninc begonden naken omtrent
ende eer si toe conden gecomen
so heeft die coninc die vlucht genomen
ende trac met groter haest enwege
hine beide niet daer naden zege
daer bleven siere tenten vele nu
ende sijns harnaschs dat secgic u
men weet dor wat saken hi vlo
oft van vresen was also
oft van wat vresen het quam
som secgense alsict vernam
datse die grote regen verdreef
want al diewile alsict screef
dat hi daer gelegen was
so ne fineret nie na das
en reinde alle dage daernaer
oec seitmen ons al overwaer
dattie coninc lach ter stede
dat daer so diep was oec mede
dat daer niement conde gegaen
vanden pardendiet sonder waen
daer hadden vertorden alsoe
ende van dien regen quam daer doe
ende maecte die voetstappe nat
hierom wildemen secgen dat
dat hi vander stede voer henen
want ic horde secgen den genen
dier was dat vii parde
ene kerre niet hadde hare varde
met een vate wijns getogen
al hadsi geweest sere vermogen
ende om dit keerde die coninc na des
weder tlogen so waer es
emmer voer hi wech van daer
eer hem die vlaminc quam naer
in weet of hi vlo of niet
oft van bloetheiden es gesciet
oft van behendicheit was gedaen
dies en canic niet verstaen
maer dat hi niegeren vort en quam
elre te stridene alsict vernam
al docht hem die stede niet goet
dit es mi twivelen doet
of dat hi niet an hem ontboet
ombeit mijns hier ic comer bloet
maer van der uren en wistensi niet
waer sine vinden mochten yet
optie palen van haren lande
nu geraet wies es die scande
ic swige mijns secgen stille
nu secge een ander sinen wille
doen die grave had vorwaer
boerchte gebernt ende daernaer
wille hadde op repelmonde
te stormene in der selver stonde
quam hem boetscap saen daernare
dat siere liede verslagen ware
die hem spise bringen souden
ende oec die menige secgen wouden
datsi hem scat brochten na
ende dattie van caloe alsict versta
dese hadden bewacht alsoe
ende gingen hem daeromme toe
ende sloegense ende namen mede
al datsi daer brachten gerede
som ontgingen gene cnapen
die scepe sinctense dat men betrapen
niet en soude waersi ware
doe die grave quam de mare
ende hijt also heeft vernomen
so es hem mede die boetscap comen
dattie coninc es af gekeert
doe werd die grave seer beseert
ende lieten des niemen weten
hi dede there aldore heten
datmen gereide metter vard
hi wilde vaste te caloeward
ende daer op wreken sonder waen
datsi mi scade hebben gedaen
om dit gereiden vaste there
ende volgeden alle horen here
dapperlike met vollen zeile
si hadden den wint met te heile
so datsi so snellike quamen
doe die van antwerp dit vernamen
gincmen daer te werne staen
ende op haer torre mede saen
op aventuren watsi menen
sine wisten noch niet vanden genen
dattie coninc gekeert was achter
maer si wisten som dien lachter
die den genen was gedaen
doe seidense daer som sonder waen
die grave vart wreken nu
sinen scade van gistren secgic u
dit was tantwerpen dat word
doe hi quam lidende bider pord
met menigen scepe dat verstaet
ende menige baniere daer utgaet
tambusen blasen trompen sere
hordemen daer in allen kere
dus voer hi tote caloe vord
also alsict nu heb gehord
arriveerdense daer ant land
ende dede daer vaste ansteken brant
ende verbernt daer in den gront
ende diesi daer vonden oec terstont
sloegense doet optie stede
men sach desen brant gerede
tote antwerpen also opslaen
ende die scepe daer vore staen
tote sanderdages dat verstaet
ende si waenden wel alse dese daet
gedaen waer dat heer weder
keren soude opward weder
tote dattie grave met sinen lieden
sanderdages van ginder scieden
ende den diec uut hadden doen steken
ende also thusward streken
wat dat here geriemen mach
doe quam die boetscap optien dach
dattie coninc gevloen ware
doen wistmen al openbare
dattie grave sonderlinge
meer keerde om dese dinge
dan om dien scade die hi gewan
dus bleef dat orloge doe vortan
dus es vlaendren nu verloest
in beiden siden ende vertroest
die gene die waren getogen uut
keerden weder overluut
sine weten hoe sijs quite sijn
des orloges dat worden was in scijn
men sach noyt des gelijcs niet
dat een aldus swaer verdriet
van groten orloge also in scine
leet met so cleenre pine
alse vlaendren nu heeft gedaen
sekerleec dat heeft gedaen
god onse here dat wetic wale
nu dankets hem nu tesen male
in desen tiden dat dit gevel
rechte om sent bamesse wel
so reinet so utermaten sere
ende ye so lanc vorward mere
datmen desgelijcs in genen stonden
niet hier vormaels had vonden
eertrike werd so dorweect al
datmen niegeren in geen dal
gesayen ne conde dat verstaet
ende optie side daer dat saet
gesayt was dat vloet te dale
ende verdranc also wale
want alle nederlande godweet
die verdronken alle gereet
ende die steden met water met
al over ende over hoge beset
ende die berge waren so diep
van dien regen dier over liep
datmen die niet wel en conste
gesayen nochtan datmens begonste
so moestent die liede laten staen
oec heeftmen vele sonder waen
anderwerf sayen ende even mede
dus werd grote besichede
int lant te herde meniger stat
omdat eertrike was dus nat
so bleef te sayen lants vele
ende om dit ginct uten spele
metten lieden weet wel te voren
datsi en conden dat coren
gesayen no haer lant gewinnen
sine wisten wat laten no beginnen
want dat weder en ceste niet
maer wies altenen alsmen siet
tote kersavonde toe gereet
daer den meneghen af quam groet leet
die beemde waren al verloren
men conde gehoyen niet te voren
des quecs werd oec vele verdorven
scape coyen verken storven
in brabant te meniger stede
so deed in andren landen mede
die wijn werd oec verloren al
dat was ons een ongeval
wi hadden faute van alre dinc
van dien dat die eerde bevinc
dat quec werd so onsalich doe
ende so mager oec daertoe
dats niemen en dorste eten
dit dede die regen alswijt weten
dat alle dinc verloren ward
ende dat oec mede werd ontard
ende siecheiden wiesen doe mede
die na selen gaen te lede
in den derden tiden sonder waen
gelijc aristotiles doet verstaen
daer hi van den tide spreect
die siecheit heeft hare grame werct
vorwerd in den derden tijt
van datsi wies des seker sijt
nu alse dus vort es comen
vanden coninc daer gi vernomen
af hebt hoe hi es ontfaren
so began men parlementen daernaren
want die vlaminc hadde gerne
seker geweest van uteverne
ende oec verdroet te orlogen nu
si hadden gerne dat secgic u
met gemake geleeft god weet
ende om dit sochtensi gereet
oetmoet anden coninc daernaer
ende wilden doen al openbaer
in redelijcheden lude ende stille
wat mijnhere die coninc wille
des warense gedregen overeen
dat breken en soude haer negeen
wat die gene souden bringen
die varen souden om dese dingen
dus werd an den coninc gesent
daer hi gelegen was omtrent
ende daer hi perlement soude houden
nadien dattie heren wouden
sine genote van sinen lande
ende dier om spreken menigerhande
hoe ment mochte gelecgen af
die antwerde diemen daer utegaf
die tale entie wedertale
ende dat bieden alsoe wale
ende dat eyscen wetet dan
hadde mi te vele vertreckens an
maer datmen hem eysscede daer terstont
droechsi vort ende maken cont
den steden van vlaendren daer also
diet ontfingen gewillic doe
ende alsijt oectroyerden tsamen
ende weder vor den coninc quamen
mettesen eysche ende seiden dat
datmen hauden wille ter stat
so werd hem daer geeesscet vort
ander dinge die ongehort
waren ende ongelijc der saken
daer is eerstwerven af spraken
ende recht alsi dit ontfingen
ende om raet echter gingen
ende weder quamen inden wille
dat te doene lude ende stille
so werd hem echt gevalscht die wort
ende leidemen altoes vort
ende wat datsi vortbrachten
ter herevard van siere gedachten
daer met ne mochtense sonder waen
ter anderwerf niet gestaen
dit duerde daer so lange alsoe
dats hem allen verdroet aldoe
datment aldus sleipte emmer vort
ende dats geen inde wort
dit behagedem qualike daer
hieraf versaechde menich vorwaer
alsmen screef ons heren iaer
xiii hondert ende xv vorwaer
so sachmen scinen herde verre
in die locht een sterre
diemen comate heet alsoe
om sent thomaesdach aldoe
sachmense wel openbaren
hieraf seit des sijt gewes
meester gaufroet van meldes
dat dese sterre overmids haer rayen
die si ute also ginc sprayen
dat dit betekent quaet bloet
dat in die wive wesen moet
ende ongenatuerde colore met
in menigen dan oec werd geset
ende regneren sal des sijt gewes
ende om dat trouwe nu niene es
no warheit no gerechtichede
ende oec alse die meestere mede
secgen bediet strijt groet
ende niemare oec albloet
ende wonderlike voretekinne
ende vrese in die liedekinne
ende verwandelinge daernare
van vele lieden openbare
bedie si es in mars teken nu
om dat sal dan sceden nu
ende den mannen dit avegaen
ende om dat haer was angestaen
so wiltmen secgen dat
dat bedieden soude noch bat
in coninge ende in mogende met
ende om dat jupiter es geset
in dat toecomen van hare
daer si haer strect openbare
so betekent dit vord mere
dat sal enen groten here
ofte vrouwe bi redenen vorwaer
omdat virgo oec es daer
ter doet comen oft aventuren
sal groet wesen in haer geduren
in gros geseget alsict versta
so bediet dese comata
grote slechtinge van heren
ende stride groet wiltmen leren
ofte sterfte onder die liede
oft honger machsi bedieden
oft coninc doet wetet wel
oft tempeest groet ende fel
in desen tiden dat dit was
datmen van derre sterren las
so begonste een dier tijt
te alreheyligenmisse des seker sijt
goud dat lovensce mudde v pont
ende dit tot sent andriesdach stont
doe ginct op tot vii ponden
recht vord tot kersavonde
doe begonst noch op te gane
ende gout x pont doe vordane
al tot pascen dat verstaet
doe ginct noch op enen graet
so dat xii pont doe gout
doe ginct vort uter gewout
so dat eer sent jansdach
quam so hoge datmen mach
wel secgen dat nie vor desen
tiden hadde so dier gewesen
want die lovensce mate alsoe
goud xvi pont gerne doe
dese diertijt ginc al vrancrike
dorentore ende desgelike
in ingelant ende daer omtrent
ende in vlaendren werd hi bekent
harde sere in deser tijt
ende dat was om des coninc nijt
in hollant in zeelant mede
was dese diertijt oec gerede
ende in brabant dat verstaet
ende alsoe tot coelne gaet
ende int lant van ludeke met
maer elre te vele staden dat wet
was doe die tijt sachter vele
nu was dit van enen dele
wel een teken alsmen spelt
datmen van der cometen telt
want dit was so openbare
vanden dieren tiden so sware
datmen nie secgen en horde
van selken tide in waren worde
ende oec en waest niet belanc
allene an tcoren maer al gemanc
datmen drinken mocht of eten
was so diere als wijt weten
dat vercrigen conde geen man
hine waer herde rike dan
om dese sake wet dat gerede
so quam so grote sterfte mede
datmen nie desgelijcs ne sach
daer te voren op genen dach
ende also alst coren opginc
van tide te tide in ware dinc
also ginc die sterfte vord
ende wies altoes alsmen hord
tot opden somer alsict versta
ende volgede emmer den tide na
want te met dat dierde coren
so volgede die sterfte als wijt horen
ende alst coren ten diersten was
so ginc die sterfte oec na das
ende som storven die arme lieden
van honger machmen u bedieden
ende van armoede herde groet
dit brachter vele doe ter doet
ane hagen op straten vorwaer
ende op velde ende in huse daernaer
vant mense doet licgende alsoe
ende al gaende storvense doe
daer si gingen opter wegen
ende alse daer neder zegen
dus storven so vele te dien male
dat al ginc daer buten tgetale
int irste begonden die stride daer
an die arme liede vorwaer
ende daerna quam si ongelet
an die rike liede met
so dat dier so vele starf
ende van derre slagen verdarf
datment hete ongemac heet
ende een rede mingede gereet
altoes daer met so dat van desen
lettel goet doe conde genesen
yeman hine starf daeraf
om dese sterfte men uutgaf
in alle stede in brabant alsoe
datmen kerchove wiede doe
op velde op grote pleine
binnen der stat of buten gemeine
daer men graven soude die dode
maer eer uutquamen dese gebode
so waren die kerchove vor dat
so vol gegraven in der stat
datmen en wiste waer graven doe
aldus quamen dese kerchove toe
datmense wien dede op dat
om die gasthuse vander stat
want so vele daer in bedorven
armer liede ende daer storven
datmense op wagen ende op kerren
met x te male sonder merren
wechvorden ende mede alsoe
driewerf oft viere des dages doe
dus machmen secgen tesen male
ende oec bedieden herde wale
dat dit een swaer teken was
van der cometen daer ic af las
dat hier an haer bedieden fel
in desen stride wel gevel
twe poente hebwi nu vernomen
die swarlike sijn toe comen
dat was die diertijt so groet
entie sterfte sonder genoet
die dese sterre dese comete
wel bediet na haren behete
nu geviel oec in desen tijt
te meniger stat des seker sijt
dattie grote regen doe
dlant hadde geslegen alsoe
daer die rocge gesait was
ende die tarwe sijt seker das
dat niet uut en conste comen
dus werd vele corens benomen
ende alst quam ten andren tide
datmen soude sayen wide ende side
dat somercoren met gewelt
so was die tijt so dier gestelt
dat mate liede niene conden
haer lant gesayen op dien stonden
want sine consten vercrigen niet
coren te sayen wats gesciet
ende dat rocge soude hebben gewesen
eerdenen vele uut na desen
ende sayeden daer somercoren
aldus waest tfolc sere verloren
dit was oec een poent mede
van derre cometen wel gerede
datmen van haer mach bedieden
datsi tempeest geeft den lieden
want tempeest waest al dat verstaet
dier tijt ende weder quaet
ende dese iii poente sijn gesciet
ten argesten al ende anders niet
vele tribulatien waren nu
in vele landen dat secgic u
alle bliscap vergingen ter stede
ende die arme liede mede
haer ansichte worden sonder waen
so ontfermelike gedaen
alse oft si doet hadden gewesen
ende lettel ontfermde yemen van desen
men dreef geen seer om die dode
elc was in hem selven blode
ende so versteent ende verworden soe
dat si gewenen ne conden doe
ende oec werds so vele der dinc
dat hem wenen al ontginc
want soude selc doe altenen
hebben moeten daeromme wenen
ende droeve wesen alse daer storven
sine vriende oft anders bedorven
sone soudi geen tijt na desen
sonder wenen hebben gewesen
ende sonder droefheit mede twaren
dit dede dat sijt lieten varen
dus storven sonder rouwe die liede
om dese dinc die ic bediede
want sine hadden van dien plagen
den rouwe altoes niet connen gedragen
des verdriets ommeganc
waer te secgen al te lanc
daer die werelt met was bevaen
daeromme willics nu ave staen
ende wille u nu secgen vord
dinge die ter ieesten hord
doemen screef in desen sciene
xiii hondert ende viftiene
so geviel te ludeke binnen
een twist tusscen den biscop mede
ende van den lande som die stede
so dattie biscop sonder waen
dlant most rumen herde saen
want sine wilden niet verplechten
dat hi over hem somen soude rechten
ende hi die woude dit ember doen
aldus quam vord die ocsoen
om dit ende om ander dinge
die hi doen wilde sonderlinge
dat si overeen droegen daernaer
den biscop tanevarden aldaer
so dat hi vlien moeste doe
daerna quam hi te brabant toe
ende maecte ene covenanse nu
metten steden dat secgic u
ende metten hertoge oec ter stat
dat hi soude mogen varen na dat
in sijn lant aldaer hi wille
gewapender hant lude ende stille
ende oec geloefden die stede
brusele ende lovene mede
ende ander stede alle gemene
van brabant groet ende clene
met gemeinen concente met
hem te hulpen ongelet
te payse te comene iegen dlant
hierom werd doe een samblant
gemaect dattie bisscop tgone
den hertoge geven om dit te lone
van sinen lande dits een slach
die mi donct die lettel mach
dieden ende oec en waest niet werd
datmen daeromme dit anteert
maer die biscop een vroem man es
al doetmen dore hem sijt gewes
indien dat hijt wilt verstaen
sone donct mi niet quaet gedaen
dus voer die biscop in ende uut
in brabant al overluut
ende pande opt biscopdoem gerede
ende roefde ende bernde mede
sine viande daer hi conde
dit herdi ene lange stonde
op ende neder wide ende side
sodat hi selden inden tide
stille lach dat verstaet
ende altoes sochti mede raet
andie van brabant ende hulpe mede
gelijc dat hem geloefden die stede
maer die stede alse wijt horen
gingen altenen den biscop voren
ende namen dage hier af an
om dit te poente te bringen dan
in desen dat dese dinc gesciede
die ic hier nu bediede
so werd die grave van loen ontboden
ende dat hi quame ende teser noden
den lande bistonde aldaer
si soudent hem lonen wel daernaer
om dit es hi met hem getogen
dus werd dit orloge meer vermogen
doen voer die biscop dat wel wet
opten grave van loen met
ende verbat siere dorpe daernaer
alt gravescap was oec vorwaer
in alle dorpe gemaect vast
met hameiden iegen den last
die hem die biscop pijnde te doene
dus voer die biscop alse die coene
op sine viande dat verstaet
ende dede hem dicwile quaet
ende emmer als hijt hadde gedaen
so es hi hem in brabant ontgaen
ende alsi daer in was alsict versta
sone dorste hem niemen volgen na
want sine dorsten niet aldoe
op brabant doen ic secgu hoe
si dochten haddense yet mesdaen
dat dan in staden hadde gestaen
die van brabant den bisscop gereet
aldus so waest daer lange beleet
tot opten somer dat verstaet
daer was binnen menich raet
ende perlement gedreven met
ende ember so werd daer belet
dat achter bleef die soendinc
nu gesciede om dese dinc
dat men in brabant luden dede
te storme ende crieerde mede
ende maecten een geruchte groet
den biscop te hulpen tsiere noet
ende om dat so werd dan saen
een dach genomen sonder waen
datmen te perlemente soude comen
int leste so werd opgenomen
ende versoent tuscen die heren
so dats die biscop had meer eren
dan der ander enich dede
om dit orloge so was oec mede
alse lange alst geduerde met
dat hof te denant geset
dat te ludeke pleget te stane
niet lange na dit na minen wane
so geviel dat een twest
tuscen sent truden werd gevest
ende die van leuwe dat verstaet
ende met ere verradeliker daet
worden die goede cnapen verslegen
ende gevaen oec daer iegen
vander side van leweward
dit bleef aldus in een ruward
staende tuscen hem alsoe
doe dese hem spreken die hertoge toe
dat si hem beterden saen oec dat
oft hi soude belicgen die stat
doe werd dit opgenomen vordane
ende men liet uut die gevane
ende also bleef dit doe saen
in weet hoet vord sal vergaen
in desen tiden oec omtrent
so heeft die coninc vord gesent
ane den hertoge ende so toebracht
dattie stede waren bedacht
al meest den hertoge te raden nu
dat hi anega dat secgic u
dat hem die coninc eyschen sal
mijn her florens was daer af al
middelere van coninx wegen
ende heeft som die stede vercregen
dat sijs volgen sinen rade
dattie hertoge nu daer dade
ende worde des coninx man alsoe
die van brucele sprakenre toe
ende seiden dat wel waer gedaen
die van loven helden saen
ende bleven staende tuscen beiden
maer die van antwerp dit ontseiden
stouteliken ende keerden danen
en haddit gedaen men wilt wanen
dat gesciet waer aldaer
dus bleef dit te niewete vorwaer
ay onselege comenscap
dat gi daerom sout werden slap
ende stellen sout uwen moet
om daer met te winnen tgoet
daer u here ende gi oec met
embermeer teygendoem werd geset
scaemt u des dat radic wale
ende nemmermeer en makes tale
ende laet uwen here sine vrihede
ende haeldt u comenscap in ander stede
ende woudijs geloven sekerlike
u stede sijn nu alte rike
niet lange oec na desen tijt
dat dit gesciede des seker sijt
so starf die coninc van vrancrike
daer men af seget sekerlike
dat bliscap was herde groet
want menigen sijns levens verdroet
nochtan bi aventuren die dinge
die hi bestont dus sonderlinge
hi hadder lichte reden toe
dat wi niene weten alsoe
ende om dat meswaent menich gereet
om dat hi dinge niet wel en weet
vor sine doet oec wetet dat
so werd hi her ingeramme gehat
van marensi so dat hine dede
om verraetnesse doden mede
diemen den coninc dede verstaen
die hi soude hebben gedaen
om dese doet so waren blide
die vlaminge oec banderside
want si hoepten vele te bat
ter soenen te comen oec om dat
nu es om dit werringe groet
in vrancrike onder die genoet
wie daer nu coninc soude wesen
want die coninc hadde vor desen
twee wijf gehad entie ene
hadde ene dochter clene
daeraf die coninge secgen woude
dat si sine niet wesen soude
ende sijn ander vrouwe draget kint
daer men af en weet niet tgint
wedert ioncfer of cnapelijn es
ende hierom sijt seker des
dat si twesten in vrancrike
die grave van poytiers wilde indelike
coninc wesen des sijt gewes
ende seit dat hem verstorven es
van sijns broeders wegen verstaet
ende an hem wanic dat al gaet
ende dat hijt bliven sal mede
aldus eest bleven nu ter stede
anden grave vorwerd al
in weet hoe lange tgeduren sal
dure oft mach in achts niet
wedert gesciet so niene gesciet
doemen screef ons heren iaer
xiii hondert ende xvi vorwaer
so werd ene gaderinge echt
tuscen dese twee heren slecht
lodewijc ende frederijc mede
deen dage den andren gerede
te rome te stride dat verstaet
maer niet en quamense hoe soet gaet
so dat si vergaderen mochten
van vers si onder hem daer vochten
metter tongen ende anders niet
alse deen comt dander vliet
ende dan alse dese daer comet met
so es die ander te keerne geset
aldus licgense ende wigen daer
ende es altenen even naer
ende van dage te dage ter stede
so ontseit daer deen den andren vrede
maer niet en comen sijs te gader
ic rade oec best datsi beide gader
deilen trike ende laten varen
dat striden onder hem nu twaren
dit dochte mi die beste raet
als dit conincrike staet
nu te tiden men weet hoe
ic laet oec nu staen alsoe
ende wil daer af neder lecgen
altemale hier mijn secgen
want in weet hoet vort sal gaen
in desen tiden oec sonder waen
daer ic af dede die tale
so worden besloten die cardenale
om dat si souden kiesen daer
enen paus wet vorwaer
doe cosen si alsict versta
enen paus oec daerna
die biscop was te vienne
een cleine mannekijn alsict kinne
maer goet horic secgen ter stede
dat hi es ende gerecht mede
in weter meer af secgen wat
maer ic hore nu secgen dat
die coninc van vrancrike derward es
om te maken hem getes
den paus ende dat hi wille
dat hi oec doe lude ende stille
dat die coninc eyschen sal
so werd des conincs paus echt al
gelijc dat ye ander was
daer men hier te voren af las
maer oft god wilt dese paus
en sal niet verkeren in aus
noch oec doen sijt seker des
datten kerstenheiden yet iegen es
dus sijn vord die dinge comen
tot desen tiden hebbict vernomen
vord en wetic niet van dien
wats daerna nu sal gescien
in dit selve iaer oec mede
datmen wel mach heten gerede
pijnlijc ende wreet uut genomen
allen den iaren die nie sijn comen
tot desen tiden so es gesciet
in elke maent diet wel besiet
een donderslach ofte twee
ende oec onder tiden mee
ende dit heeft oec groet bedieden an
maer der an geleget groet merket dan
weder soet dondert in nonas
so in ydus vord na das
so in kalendas sonder waen
hieraf soudic wel doen verstaen
meer dan ics u secgen wille
maer ic wils nu swigen stille
want die leke en soudens niet
wel verstaen hierombe ict liet
ende alsijs niet verstonden bloet
so sout hem donken truffe groet
hierom latict achter nu
in desen tiden dat secgic u
so was in ingelant een twist groet
daer liede om sijn bleven doet
die coninc van irlant oec mede
hadden iegen hem onvrede
ende van scotlant in enen dele
dese maecten tweste vele
op ingelant in desen tiden
want vander uren oyt siden
edeward starf des conincs vader
sone warensi noyt wel te gader
doen begonste uut te gane
die vrede van hem na minen wane
want doen edeward was doet
docht hem dat si uut alre noet
comen waren dat secgic u
want hi hadse sere vor nu
bedwongen ende also saen
na sine doet sijn si gestaen
op algader van haren bedwange
daer si in hadden geweest te lange
ende begonden weder bicken
opten sone na desen sticken
ende hebben hem sint sonder waen
dicke groten pant gedaen
ende al noch dese twest steet
onder hem lieden starc ende heet
hier nemt die seste boec inde
van alden ieesten die ic vinde
die tot op desen tijt godweet
gesciet sijn lancs ende breet
also alset latijn had in
hebbict gemaect meer no min
alse verre alset die ieesten gewaget
maer es yemen die daerna vraget
oft latijn gemaect was
tot desen tiden daer ict af las
nu van desen xv iaren
dies en secgic niet twaren
maer daer vore waest gesaect
int latijn ende oec gemaect
ende dat sijnt gesciet oec es
dat si som oec sijts gewes
uten latine dat verstaet
ende som so eest oec na den raet
van dien lieden die mi bedieden
ende dinge na dien datsi gescieden
ende die daer waren in allen tijt
daer men gehat heeft den strijt
aldus so es som in scine
die ieeste gemaect uten latine
ende som oec niet wet dat wale
ende aldus so es die tale
van beiden nu toe hier comen
van xv iaren seldi gomen
tot datmen screef ons heren iaer
xiii hondert ende xvi vorwaer
recht op onser vrouwenavont
die al kerstenheit es cont
datsi te hemele geheven was
van desen live sijt seker das
doen werd gehint oec mede
dit boec in gerechter warhede
ende doen hadde die werelt gestaen
v dusent iaer na minen waen
ende cclx ende sesse
dit gevic elken in kinnesse
dat die etaet es van den live
ende dier heeft gewest oec vive
mettesen daer wi nu in sijn
gode biddic den here mijn
ende siere moeder der edelre maget
die boven al die crone draget
datsi mi bescermen moeten
dat ic moge mine zonden boeten
op dit eertrike ende daerna
ter eweliker bliscap ontfa
ende oec den here mede
die mi dit dichten dede
ende oec mede om dese dinge
dat ic dit boec sonderlinge
volmaecte op onser vrouwenavont
so willic hier al nu terstont
van haer secgen een lettelkijn
te mieds dat si dat herte mijn
verliechte ende mi geve daer toe sin
dat ic wel moet bringen in
dese twee boeke die volgen hiernaer
die elken minsce sijn te swaer
tontbinden ende te maken godweet
maer op u vrouwe benic gereet
tanevardene dese boeke nu
ende om dit makic dit van u
ons comt toe die edelste dach
die ter werelt ye gelach
utevercorne broeder mijn
dese dach en mochte niet eerliker sijn
dits die dach die vore sal liden
alre heyligen hogetiden
dits die dach die overclaer
dits die edele dach vorwaer
dits die dach alsemen siet
dat maria van der werelt sciet
daerom met ere groter verheffinge
van scone love sonderlinge
sal die werelt beroert werden
ende also vele oec sonder verden
alse dese maget van edelheden
ute es nemende na die warheden
so werd van ons een groet onmare
dat si niet sere geheert en ware
die met hare groter suverhede
verdiende datsi droech gerede
den makere van al dat ye gewas
het waer genoech verkeert sijt seker das
als wi vieren die martelaren
die om haer victorie twaren
verdienden datmense vieren sal
en soude dan niet boven al
dese dach wesen ende gaen
die droech ende vordbrachte saen
den prinse ende boven alle martelaren
dit es die dach mede twaren
dattie brudegoem sine bruut
tsiere eweliker bliscap al uut
ende tsiere glorien riep gemene
der edelre maget marien rene
stant op sprac hi lieve vriendinne
mine bruut mine wardinne
comt mine duve vord
mine vercorne vor alle gebord
dijn ansichte es so sierlijc
dat nieman en es dijns gelijc
deus hoe scone es mine vriendinne
al dat ic an haer kinne
es uutnemende boven al
om dat icse ewelike minnen sal
si es vol scoenheiden openbaer
en gene smette es in hare
comt mine brut van libano
com ic sal die maken vro
du moets van mi die crone ontfaen
van ewelijcheiden sonder waen
com mijn suster volch mi terstont
du heefs mij therte so gewont
met dire minnen so vermogen
ende dat in ere uwer ogen
ende in een haerkine clene
com edele bruut in minen lene
deus hoe mochtic daer toe gedogen
dat icse volprisen soude mogen
die de gene priset dus sere
dise selve maecte ere
dine geborte edele vrouwe
god moeder ende maget getrouwe
boetscapte bliscap der werelt al
van di es geboren groet ende smal
dats christus die onse god es mede
die sonne der gerechtechede
ende die verdoemde doet daer neven
ende gaf ons dat ewelike leven
daerom sidi salich vrouwe
die allene met uwer trouwe
behielt die grote wardicheit
ende daerbi uwe reinicheit
des magedoems ende verloret niet
deus hoe mochte dit sijn gesciet
enige eertscer creaturen
en hadde geweest bi gods figuren
en wareit vrouwe ic wel lie
dat desgelijcs en sciede nie
dat u gesciede op enen dach
noch nembermeer gescien mach
wat helpt dan dat ic nu ter steden
van uwer groter sonderlijcheden
mi te sprekene onderwinde
daer niemen en can af vinden inde
sekerlec en darf mi niemen tien
dat ict ie doen van meesterien
dat ic vrouwe van u dus spreke
maer het doet mi ontwivelike
die menichvoldege loen die gi
vrouwe hebt gedaen dor mi
ende om dat so soudic gerne u
dienen in minen gedichte nu
edele maget nu dit ontfaet
van mi ent sijt mijn toeverlaet
ende brinct mi na dit corte lijf
haer bliscap die es sonder blijf
ende hoet mi vander helscer vloec
nu hort vord den sevenden boec
die edelste dinc die nie geward
dat es dat god soe lange gespard
den minsce dat hi sine sonden boete
maria maget edel ende soete
bid uwen liven kinde vor mi
datti mijns ontfermich sy
ende so lange hier gespare
dat ic mijn leven so verclare
dat ic comen moete daer
nembermeer en indet jaer
ghi hebt tot hier nu gehord
alle die jeesten bringen vord
die van adaems tiden gescieden
ende oec ander dinge bedieden
nu salic vord die prophecien
van daniele een deel lien
die opscuer sijn te verstane
wien datsi nu trecken ane
want som die meestere doen in scijn
datsi altemale leden sijn
ende som secgense sonder waen
datsi tot antkerst tiden staen
die postillen op daniele
die secgen in den meesten dele
dat almeest te gesciene es
dien gelovic sijt seker des
want si hier op gemaect sijn
sent jan seget oec int latijn
in apocalipsis des gelike
op heme benic sekerlike
te coenre te secgen van daniele
dat noch vanden meesten dele
sine prophetien noch selen gescien
alne sele wise niet sien
in balthasars tiden daniel was
die vele van anthioscus las
maer die postillen secgen dus
waer dat hi noemt anthioscus
dat dit antchristus bediet
ende omdat sente jan geniet
van deser gelike te spreken mede
so donket mi bad ter waerhede
gelike dat te gesciene noch es
dant waer gesciet sijt seker des
nochtan weder dat es van desen
ic wils onbegrepen wesen
int eerste jaer dat coninc was
in babilonien alsict hier las
so sagic daniel in enen drooms doen
in minen slaep een visioen
ic sach vier winde inde locht
die neder quamen met groter drocht
in die zee ende vochten daer
doe sagic vier beesten comen daernaer
uter zee die ongelijc waren
ende haer divers van allen gebaren
die irste alse i leuwinne daer
ende hadde vlogele alse i aer
dese beeste besagic so lange
datmi haer vlogele dochten vergangen
datsimi dochten staende doe
op ii voete in weet hoe
rechte alse een minsce openbare
doen sagic in dander side daernare
een beeste enen bere gelijc
die drivoud tande vreselijc
in haren mont hadde staende
ende drie prinsen daerin gaende
die haer secgen desen eesch
stant op ende et vele vleesch
doe sagic die derde beeste aldus
dus gedaen na datmen heet pardus
ende die hadde iiii vlogle an hare
ende iiii hoefde oec openbare
ende hare was oec grote macht
gegeven dochte mi ende grote cracht
daerna sagic die vierde beeste
die was van crachte dalre meeste
ende verveerlijc ende wonderlijc in scijn
ende hadde grote tande ijserijn
ende sceen verbiten vele dinge
die ander beeste sonderlinge
trac si onder haer voete na dien
dese beeste was gelijc den drien
ende hadde x horne oec te male
ende alsicse soude besien wale
sagic daer enen cleinen horen
die drie ander waren verloren
vanden tienen utecomen
die ogen hadde hebbic vernomen
alse minscenogen ende enen mont
die grote word sprac terstont
dit besagic so lange daer
dat ic den troen sach vorwaer
daerin geset oec sag ic naer
den ouden van dagen sitten daer
sine cleder wit alse die snee
ende sijn haer min no mee
alse reine wolle ende harde diere
ende sijn troen alse vlam van viere
ende sine speere daer hi in sat
alse ontsteken vier was dat
ende van sinen anscine daer scoet
ene vierege angripende vloet
dusentwerf dusent hem dienden sij
ende xm stoeden hem bi
dese oude sat te gerechte oec
ende men ontdede hem dat boec
daer sagic die worde al gescreven
die die horen had uut gegeven
daerna sagic dattie beeste
was gedoet die alremeeste
ende dattie lichaem gegeven was
te verberne sijt seker das
ende den andren drien hebbic vernomen
was tenen tide haer macht comen
dat irste dier dat daniel sach
secgic u dat bedieden mach
vier principale rike fijn
die getrouwe selen sijn
deen na dander oec gepijnt
vanden rike gods alst scijnt
ende int inde des oerdeels sekerlike
content selen sijn alle rike
daer hi seget iiii winde streden
dat sijn die ingele hier ter steden
als die bi gelikenessen heten winde
om haer subtijlheit alsict vinde
om dat men den wint niet mach sien
so heetmen bi geliken vandien
ingelen die vor ons vechten
in andren manieren mach ment berechten
alse van quaden geesten godweet
die oec heten vechtende gereet
opten minsce om hem te bringen
vander doget te quaden dingen
daer hi seget in midden die zee
dat es te verstane min no mee
dese werelt nu ongenadich
die alse die zee es ongestadech
dene vlogel oec van desen diere
es van rijcheden in alre maniere
overvlodecheit ende goet tijt
dandere vlogle des seker sijt
es vrese van wapen dat si u cont
daer menich mede ward gewont
dit es dbedieden vanden diere
dat hi sach in leuwinnen maniere
dat ander dier was i bere
daeraf willic u secgen mere
een beer es starc ende can wel dogen
groten honger ende slage vermogen
dies gelijct hi enen rike
dat vele dogen sal sekerlike
ende die drivoude tande die hi sach
daerane seit hi dat gelach
ende an die prinsen mede
dat iii coninge gerede
selen werden een daerna
dats perssen ende meden ende caldea
ende daer hi seget et vele vleesch
daermet meint hi inden eesch
dat sine gesellen daerna te hant
selen strueren haers selfs lant
dit wilt hi vanden joden secgen
want sijs niet en conden ontlecgen
daer hi sach dat dier pardus
dat ontbint men ons aldus
der grieken lant dat dit sal
dat dit orienten ende europen al
ende asyen sal onder hebben nu
die vier vlogle dat secgic u
dat was die groetheit coninc lichamen
daer vier saken nu af quamen
dat was cracht ende milthede
ende vroetscepe ende grote coenhede
ende oec bekennense salichede
datsi dapper in stride sijn mede
ende vier hoefde hadde dit dier
daeraf so ontbint hi hier
alst al es worden een rike
dat gedeilt sal werden sekerlike
in vier riken dat verstaet
ende dese viere oec na te gaet
daer hi sach dat vierde dier
daeraf seget hi aldus hier
vans ingelswegen van hemelrike
dat dit bediet vierde rike
dat sal trike van rome wesen
x horne hadde oec na desen
dat selen x conincrike sijn
die ene horen die oec in scijn
die minscenogen hadde binnen
daer moge wi antkerst bi bekinnen
ende die mont die daer sprac
dats antkerst quaetheit die uutbrac
jegen dat gelove vorwaer
den hemel dien hi doen sach daer
betekent dat antkerst vechten sal
jegen die heiligen overal
ende daer hi sach den ouden van dagen
dats onse here die sonder vragen
ten ordele sitte na dit gedaen
noch seldi vordmeer verstaen
van desen vierden diere godweet
in dese prophecie hierna geet
daniel sach noch anden trone
in desen selven visioene
dat metten wolken quam
van den hemel alsict vernam
des minscen sone dat was christus
ende ward bracht toten ouden dus
van dagen die hem gaf macht
ere ende rijcheit ende cracht
so dat hem alle minscen tonge
selen dienen oude ende jonge
sine mogentheit sal ewelijc staen
ende sijn rike en mach niet vergaen
doen ic daniel dit gesacht
verloes mijn geest al sine macht
ende ic ginc tenen bi mi stont
die mi seide ende maecte cont
dese iiii beesten groet
dat sijn vier riken wet al bloet
die hier na selen comen
ende selen ende begomen
trike des overstes met vrouden
ende selen emmermeer behouden
doe vraechdic na die vierde beeste
die ongelijc was entie meeste
ende na die x horen mede
ende naden enen die daer ter stede
utequam daer stoeden die drie
die sagic vechten dochte mie
jegen gods heylegen ende verwanse daer
tot dattie oude quam daernaer
ende gaf sijn vonnes haestelike
aldus behielden die heyligen trike
dit bediet dat comen sal
een vierde rike dat van al
dat mogenste sijn sal als wijt vinden
ende dat sal die ander al verslinden
ende onderdoen die x horne nu
dat syn x coninge dat secgic u
die gespleten sijn uten groten rike
ende onder die x dan sekerlike
sal een comen die mogendere es
dan enich der ander die na des
die diere sal onderbringen
hi sal spreken weder gods dingen
ja dat hi oec gode niet
vor here sal houden wats gesciet
ende hi sal die heylige liede mede
verdrucken daer hise wet gerede
tenen tide ende te tiden met
ende tenen halven tide geset
tot dien dat gerechtecheit
hem sal nemen sine mogentheit
ende onderdoen met geninde
ende trike scoren tot int inde
dit es gerecht volc te verstane
dan sal daerna oec vordane
die mogentheit van den rike
werden gegeven haestelike
dien heyligen volke des overstes daer
dat es godsrike dat daernaer
ewelijc sal duren hebbic verhord
ende alle coninge selen hem vord
dienen ter werelt inde
aldus ict hier bescreven vinde
nu hord dit bedieden vord
also alst ter prophesien hord
dese vier beesten in gros geseit
sijn vier riken na der waerheit
na dat ons dingel doen verstaen
entie postillen sonder waen
oec seit daeraf sente jan
van elken settic u hier an
dese vier grote dier vermeten
sijn vier riken wildise weten
die comen selen na een rechte
ende inden selen met gevechte
die irste waren die caldeen
dander die joden over een
grieken ende dat hord daer toe
waest derde nu eest alsoe
comen op dat vierde rike
dat es rome ontwivelike
dit was dat vreselike dier
daeraf willic spreken hier
gi selt verstaen nu ter stede
dat dit dier betekent mede
enen keyser die noch comen sal
ende die werelt sal dwingen al
dese sal oge sijn geheten
ende sal sijn also vermeten
dat indie werelt en sal sijn niet
dat anders sal doen dan hi gebiet
pays sal in die werelt wesen
als hi lange heeft in desen
levene gesijn dan sal hi twaren
ten berge van oliveten varen
ende offeren gode daer harde scone
op sine voetstape sine crone
daer selen si x vorward gaen
ende skeyserrijch deylen also saen
dit sijn die tiene horne twaren
die uten diere gewassen waren
in desen dattie x gaen voren
sal antekerst oec werden geboren
sal comen entie iii verslaen
entie ander selen in hant gaen
dit was die horen overluut
die wies daer die drie viel uut
die drie tacken die alsoe
ute vielen betekenden doe
drie coninge die hi sal verslaen
die ogen die inden horen staen
die betekenen quaetlistechede
entie mont dier in stont mede
ende sprac grote worde daer
dat sal sijn wet vor waer
dat hi met sinen worden quaet
die liede  bedriegen sal verstaet
daer hi sach den ouden sitten nu
dat was god dat secgic u
die te gemeinen ordele sal
sitten boven dander al
daer hi sine cleder sach oec wit
daerbi betekent hi ons na dit
dats die overste godheit die es
een liecht onsienlijc sijt gewes
ende sijn haer alse wolle rene
hiermet ic sine rijpheit mene
daer hi doemen sal daer sal hi
riep van gedane sitten daerbi
daer hi sach een vlammenden troen
hier met wilt hi verstaen doen
dat omder minnen der gerechtichede
dese vor geseide condicien mede
inden gerechten rechter selen wesen
alse hi ten ordele sit na desen
hi sach van sinen anscine daer scoet
ene virege angripende vloet
hierin verstawi die helsce pine
daer dien sonderen in staet te sine
daer si niet en selen sien
gods ansichte nemmermere nadien
m dusent werf stoeden hem bi
daeraf so bediet men mi
datten leidere der ingele sal sijn bevolen
dat hi sal bringen so grote scolen
van ingelen ten joncsten dage al
datsi selen sijn sonder getal
daerom seithi xc dusentech met
omdat buten getale waer geset
die oude sat te gerechte oec
ende men ontdede hem enen boec
dit bediet die consientie der liede
dat so wat dat hem gesciede
inden vonnesse yegewelken daer
sal die boec ondaen sijn daernaer
doe sagic die worde al gescreven
die de horen had uutgegeven
dat es wat sentensien daernaer
sal werden gegeven openbaer
van der vierder beesten ongelike
dats te verstane van antkerst rike
doen sagic dat si gedoet was
hierin verstaic sijt seker das
dat god antkerst optie stonde
met enen aesseme die uut sinen monde
comen sal hem sal doden daer
sijn lichaem was te bernen daernaer
gegeven dats alle die quade
die sijn gevallen in antkerst genade
die heet hi sinen lichaem wesen
dese werden verbernd na desen
dats ter hellen gewijst vorwaer
aldus eest te verstane daer
den drien anderen beesten was genomen
haer mogentheit hier salmen gomen
dat na dit sal sijn gedaen
cesseren sal dan sonder waen
alle eertsche mogenthede
daer hi seget tenen tide mede
dats te verstane hoe lange uren
der goeder persecutie sal geduren
die hem die quade doen ongehier
biden irsten tiden verstawi hier
antkerst comt entie persecutie met
biden andren tide so es geset
der getrouwer persecutie naer
dit bediet oec al overwaer
tijt ende tijt ende halven tijt
dat sijn die jare des seker sijt
die antkerst regneren sal
in die persecutien overal
een jaer ende ii ende een half
dat sijn jare oec vierdalf
dats tijt ende tide ende halven tijt
dus secgen die wise des seker sijt
int derde jaer dat regneren was
baschaser die coninc alsict las
sagic daniele in visione
enen weder staende scone
vore een boec ende hadde vele
langer horne tsinen dele
ende den enen hoger daer int passen
dan den anderen ende langer gewassen
daerna sagic comen den weder
waiende met sinen horne seder
jegen occidente ende jegen nort
ende jegen middach also vord
ende en geen dier en mochte
desen wederstaen in gedochte
hine dede sinen wille in allen kere
ende ward gemerrent ende groet here
doe quam een boc van occidenten
entie hadde na sinen atenten
tusscen sijn ogen een horen staende
dese quam jegen den weder gaende
ende stiet hem twee horne daer
ute den hoefde ende daernaer
en was niemen die den weder
vanden bocke verloeste seder
die boc ward daerna al te groet
ende sijn horen wies albloet
so groet ende lanc oec mede
ende vier horne wiessen oec gerede
uten enen ende uten vieren
wies weder een horne daerna scieren
die clene was ende daerna
groet ward alsict versta
jegen meridien jegen orient
ende sine hoecheit ward omtrent
datten hemele verre sceen
ende toten prinse overeen
der mogentheit sine macht
dochte mi hebben haer cracht
dus hordi heyligen secgen dat
wine weten hieraf secgen wat
tot dattie iuge offerande slaet
ende heyldoem set in sinen staet
doe seidi toten vesperen met
ende smergens iim dusent iiic geset
so ward geheylicht theylichdoem
dit es van daniele den droem
desen sin machmen verstaen
in tween manieren sonder waen
want vele staet in doude testament
dat int neuwe anders went
want bides weders gelikechede
ende des bocs die na quam mede
soe secgense dat daniel seit aldus
dattie weder es darius
entie buc alexander die grote
die boven ginc allen genote
maer prisipaleke seit saen
so was hier daniels verstaen
dat dit vechten vanden dieren
antkerst vechten in allen manieren
metten sinen soude wesen
dus es te verstane die sin van desen
tweevoldech na die letteren mede
dus willict bedieden dan van bede
in ere maniere so bediet hi
die weder dat hi darius sy
die perssen ende meden hadde onder
ende alomme hem wrachte wonder
ende nieman en conde wederstaen
ende grieken oec sonder waen
bi philipse alexanders vader
moeste hem geven tribuet algader
ende die boc alexander hi bediet
die den weder dede verdriet
ende twee horne hem uutstac
dat was dat hi hem af sprac
twee riken perssen ende meden
hi quam van occident ter steden
want daer allexander tier tijt
regneerde doe des seker sijt
was daerward gekeerd inden stane
dese boc ward groet na minen wane
bedie alexander ward boven mate
machtech ende groet boven state
ende dwanc asien ende affrijc met
doen hijt al hadde geset
doe starf hi met venine
eer hi conde comen ten lande sine
doen wiessen vier horne saen
uten groten dats sonder waen
vier rike die wiessen alsoe
van dat hi hadde allene doe
daer hi seget vanden vier winden
daeraf wi gescreven vinden
dattie iiij principales namen
te vier inden der werelt tsamen
trike dat alexanders was
bedie tholomeus sijt seker das
nam ane egiptenlant
ende philips machedonie thant
ende seleucus syria ende babilone
anthigonus asya tsinen doene
ende vanden enen wies een horen clene
van seleucus verstaet mi tgene
dat was anthiocus epyphanes
die van seleucus comen es
ende dese horen hiet clene doe
hi ward te rome gisel alsoe
quam hi op dat hi ward groet
want die van rome hadden noet
ende sendene ute met here
daer wan hi syrien indie were
dus ward die horen groet sere
want hi tholomus vlien dede mere
dat bediet jegen meridien nu
ende perssen verwan hi secgic u
dat bediet torienten ward
ende sine hoecheit hi verclaerd
daer hi seit hi gehoget daerna saen
toten mogenden sonder waen
dat bediet dat hi te jherusalem quam
ende den hogen pape daer nam
die doe regneerde sijn mogentheit
daer deen heylige te anderen seit
wine weten hieraf secgen wat
daer mede so bediet hi dat
dat jherusalem sal te gaen
tote dat hem betere sonder waen
daer hi seget te vesperen mede
ende smargens dats sonder vrede
vroech ende spade salder staen
twee miiic sonder waen
daermede doet hi ons nu weten
dat vj jaer daer met sal beseten
sijn tot judas maschabeus
ende sine broeders wi lesent dus
si selen wech doen die ydelhede
die anthiocus daer sette mede
anders mach ment verstaen
vanden weder die ic saen
secgen wille cortelike
die weder mach sijn tkerstenrike
ende des weders sine mogentheit
die hi irstwerf hadde gereit
mach sijn die kerke gerede
ende die heylige liede mede
die daerna selen opcomen
biden boc hebbic vernomen
dat die bediet die mogethede
vanden quaden lieden mede
bedie men gescreven vint
die gode selen werden bekint
ter rechter siden entie quade
ter slinker siden in allen quade
biden groten horne met
die anden bec ward na geset
verstawi antkerst mogethede
ende oec sine hulperen mede
biden vier hornen die daer uut
spruten seit hi overluut
dats dat antkerst sal sinden
sine boden te vier inden
ende daer met die werelt onderdoen
die cleine horen die geroen
uten enen vanden vieren
daeraf seiti anthiocus manieren
dat antekerst was diegone
want anthiocus in allen doene
was ene figure van antekerste
bedie machmen sonder verste
die anelecgen antkerste gereet
want sine hoecheit verre geet
toten hemele lane indien
alse sine mogentheit sal gescien
daer die heiligen te gader spreken
daer in verstaic oec dit teken
dattie goede liede dan vord
so selen sijn verdort
datsi en selen weten mogen
wat spreken dat hem mach dogen
daer hi seget te vesperen met
daerbi so es ons geset
die leste tijt der werelt al
dats alse antkerst comen sal
daer hi ijmiijsupc mede
seget moge wi verstaen ter stede
vierdalf jaer dat verstaet
dat regneren sal die quaet
ijm set hi vor drie jaer
ende iijsupc over i half vorwaer
ende dats om dat dan die tijt
so vreselijc sal sijn des seker sijt
datten genen die in desen
tiden sijn sal donken wesen
die drie jaer ijm gerede
ende half jaer iij hondert mede
hier sijn twee bediede gehint
hout van dat gi sekerst kint
deen es na die werelijchede
ende dander na die geestelijchede
daniel die vele vernam
hem aldus in spraken quam
bi seide hi tsminscen sone
het selen noch drie coninge scone
comen in persen entie vierde
dese drie van al verfierde
van al te groter rijcheide
entie sal al grieken willen mede
onder hebben ende dan sal op staen
ute grieken i starc coninc saen
die sal al sinen wille doen daer
alse die here es worden vorwaer
van alder werelt ende dan sal
sijn rike gedeilt werden al
in vier riken entie werelt met
werd aldus in vieren geset
ende dese en selen niet wesen
van sinen sade als wijt lesen
ende altene vort sal gesceden
werden haer rike van machtechede
maer van coninc sal een coninc comen
die sterc sal werden hebbic vernomen
ende machtech ende harde rike
ende boven vele prinsen sekerlike
coninc sijn daerna bi sinen inde
sal hi confedereren alsict vinde
bescreven metten coninc vord
die men nomen hord van nord
dan sal des coninc dochter mede
van oest comen ende maken gerede
vrenscap jegen van nord den coninc
maer sine sal na dese dinc
die macht niet hebben dat verstaet
noch behouden noch haer saet
en sal niet bliven staende tsamen
maer si entie met haer quamen
selen werden geleverd vord
in des conincs macht van nord
maer van den zade vanden wortelen al
ene plante daer uut comen sal
met groten here in die stede
sconincs van norden ende sal mede
dat volc onderdoen daernaer
ende haer beelden behouden daer
ende haer presieuse vate diere
van selver ende van goude diere
ende in egipten voeren vordan
ende sal machtech werden dan
des coninc van norden ende sijn lant
aldore varen ende keren te hant
weder daer na in sijn rike
daerna selen oec des gelike
des coninc kinder van norden saen
grote macht van volke ontfaen
ende dan sal die coninc van nort
met groter macht comen vord
ende sal vele volx doen onder
met siere cracht dan comt besonder
die coninc van oest dat secgic u
ende heeft vele volx gegadert nu
ende jegen den coninc dan
van norden ende wint hem an
van sinen volke ende verslaen
vele sal hijs ende oec vaen
vele m gaen hem onder
hi ward gehoget sere besonder
maer hine sal vercrigen niet
den coninc van norden in dit verdriet
dan sal die coninc van norden keren
ende gederen volx vele meren
dan hi te voren had godweit
ende sal met groter rijcheit
ende in desen tiden mede
sal hem setten daer ter stede
vele volx ende selen bestaen
den coninc van oesten sonder waen
ende die in siere hulpen sijn besonder
selen vallen ende bliven onder
dan comt die coninc van nord
met sinen scaren getrocken vord
ende wint alle vaste stede
ende die riken van oesten mede
en selen daer jegen niet gestaen
daerna selen sine vriende saen
jegen hem wesen met herecracht
maer hem sal gebreken die macht
ende daerna sal hi sinen wille
met hem doen lude ende stille
ende men sal niemen vinden dan
diene yet wederstaen can
dlant sal hi dan an sine hant
setten ende pogen dan alte hant
hoe hi trike van oest allene
hebben moge te sinen lene
ende hi sal recht doen daernaer
metten coninc van oest vorwaer
dan sal die coninc van oest geven
die dochter der wive om dit sneven
te beterne enen andren coninc
maer en besciet niet dese dinc
want en blijft niet staen de desen
noch sine sal oec sine niet wesen
dan sal die coninc van nort saen
ten eylande ward trecken gaen
ende salre vele opnemen daer
ende doen den prinsen swigen daernaer
vanden scande ende onderdoen
ende als hi dit al heeft geploen
sal in hem selven keren die scande
ende sal also trecken te lande
ende als hi dit doet sal hi daer
vallen ende verloren bliven daernaer
so datmenne niet sal vinden mede
dan sal opstaen in sine stede
een onweerd coninc sonder mere
die der conincliker ere
niet en sal werdech wesen
entie sal sterven saen na desen
niet met heerscap no met stride
dan sal in siere stat tien tide
opstaen i lelijc al heymelike
ende comen alsoe in dat rike
met quader list alse here
maer gene coninclike ere
en salmen hem doen aldaer
ende sine wedersaken daernaer
selen van sinen wegen sonder waen
verwonnen werden daerna saen
ende daerna die vrienscap hi maecte nu
van sinen wedersaken secgic u
ende den pays maecte ter noet
sal vanden sinen bliven doet
want na die vrienscap die maecte hi
salmen hem scalcheit doen daerbi
dan sal hi indie goede stede
comen ende daer in doen oec mede
dat vader noch oudervader
nie en daden beide gader
hi salse roven ende nemen haer goet
ende haer scoenhede wusteren doet
ende jegen sine geloefte oec mede
hoe vaste hijt geloefde ter stede
sal hi comen ende dit verburen
ende dit sal tenen tide geduren
dan sal hi setten sine macht
jegen des coninc van suut cracht
ende sal met groten volke comen
jegen hem die cort sal gomen
dat hi gaderen sal daer jegen
vele volx sal hi verplegen
met hem te bringen maer en sal
met hem bliven staende al
want si selen hebben jegen hem raet
die sijn broet eten dat verstaet
sellen doden ende daerna saen
sal sijn here sijn onder gegaen
ende daer salre vele bliven doet
ende ij coninge werden een coenroet
ende sal een herte werden daer
om quaet te doen si selen daernaer
tere tafle logen secgen meren
maer sine selen niet proficeren
dat es vorderen alsict vinde
haren wille want i inde
es noch tere ander tijt
daer al opward gehent die strijt
des gelijcs vandic bi na
in merline alsict versta
maer dat daniel brinct hier vord
ende in sine profecien heet nord
ende oest ende west dats sonder waen
van jherusalem alswijt verstaen
want van jherusalem rekende hi
nort oest west ende suut daerbi
hier met seit hi oec int inde
dat mede comen die vier winde
hi noemt oec dit in ander maniere
dese iiij inde nu hort hier sciere
meridien heet hijt ende orienten
ende aquilonen ende occidenten
egipten heet hi staende echt
meridien van jherusalem recht
ende chiria heet hi aquilonen met
daer occidenten es jegen geset
ende orienten in dander side
dit was sijn meinen in allen tijde
ende meerlijn na sijn jugement
van bertaengen altoes omtrent
bertaengen hiet bi sinen tide
alle dese lande wide ende side
in manieren versta ict alsoe
om datsi waren alle doe
onder den coninc artuer mede
maer in ingelant was sijn sede
dat hi altoes plach te sine
nu es oec wel dat in scine
daer een man woenende es
dat hi vandaer des sijt gewes
telt ende rekent west ende nord
ende suut ende oest daer so vord
om dit so es dan te verstane
dat meerlijn telt also vord ane
van ingelant sine saken
die sine prophesien maken
selen dit also verstaen
welc lant dat es gestaen
van ingelant suut oft nord
west oest so mogensi vord
bat sine prophetien weten
want elc vanden anderen propheten
welc van sinen lande was thoeft
vandaer telt hi dies geloeft
ende des gelijcs dede oec merlijn
in al die prophesien sijn
ende waer dat soe dochte mi wale
sere geliken nu siere tale
dese prophesie die staet hier neven
die daniel ute heeft gegeven
deser prophesien die ic hier nu
van merlijn sal secgen u
om dat mense geliken mach tsamen
hetic dese andere bi tonamen
meerlijns biteken in die word
nu hord sine prophecien vord
ic meerlijn sat op enen dach
in bertaengen daer ic dicke plach
te wandelne ende mi quam ane
dat mi luste te verstane
van dingen te gesciene sijn
dus latic ende pensde in mijn devijn
daer quam hem vore een wonderlijchede
die ic wil vertrecken mede
hi sprac aldus na desen siene
het es over lanc noch te gesciene
dat na vele wige sonder waen
die op een lant werden gedaen
selen op een velt daernaer
vergaderen dese wet vorwaer
die ic hier nu noemen sal
ene lilie sal eerst hebben geval
ende sal op dit velt na comen
dan sal een aer des velts gomen
ende vliegen daerward met sinen gesellen
een leu starc met clawen fellen
comt daer oec met sinen jongen
een lupard comt daer oec gesprongen
met al dat hi geleesten mach
op dat velt op enen dach
selen dese vergaderen daer
nu seget meerlijn oec daernaer
dattie een van west sal comen
ende die ander hebbic vernomen
van suden entie derde van nord
ende van oest hebbic verhord
soude die vierde comen an
ende dese souden vergaderen dan
op i velt seit hi mede
entie aer soude vliegen ter stede
so hoge ende so dapperlike
ende sine vederen slaen so vreselike
datter lilien soude eysen
ende daeraf achter sal mogen deisen
die leu soude briescen ende gapen
ende met sinen clauwen so sere braken
dat alle die gene die hem jegen
comen selen werden verslegen
ende verbeten van sinen tanden
daerna comt die lupard te handen
ende ward so fel tuscen die brauwen
ende recht hem uut metten clauwen
ende sleipt al om metten sterte
dat yegewelken daer sijn herte
mach ontgaen diet siet an
daerna ward die lilie dan
te sticken gescord altemale
ende blijft daerna in lange quale
maer een ander salre om vechten
ende daerna weder oprechten
nu verstaet trecht van desen
wie dese heren selen wesen
ende uut wat lande oec geboren
dien dit sal daer toe behoren
dese prophecie si u becant
propheteerde merlijn in ingelant
ende telt van daer west ende nort
ende oest ende suut also vord
ende noemt daerna der heren teken
nu siet wien iet ane mach treken
ic mochter na geraden nu
ende des gelijcs so hetic u
diet lesen selt gerater na
want also alsict versta
en sout u lichte niet genoegen
ende souter yet anders toe voegen
daerom latict staen dus stille
visere hier op elc die wille
na haer wanen dat hem comt toe
ic houts mi gepayt alsoe
daniel seget ons overwaer
alsmen screef xiijc jaer
dat na dien selen vele diere
comen die so ongehiere
selen sijn die elken dan
sal verbiten waer dat hi can
ende al behendelike sal dit wesen
ende met valsceiden uutgelesen
cleine dierkijn selen eerst uutcomen
ende selen die grote diere begomen
ende so vreselike op hem gapen
als oft sise al souden ontmaken
daerna selen die grote diere
die cleine diere die ongehiere
beginnen dwingen al hemelike
ende dit sal sijn in een rike
voren ende in een ander naer
tot xxxv jaren vorwaer
so selen dese diere regneren
ende haer scalcheit ende elc sal deren
den andren waer hi mach ende can
ende verraden oec vord an
ende selen soeken neuwe treken
daer hem elc mede moge wreken
ende oec en sal negenen diere
roeken dan in wat maniere
datten andren mach gescaden
ende in desen tide sal gestaden
onse here god van hemelrike
vele droefheiden sekerlike
van quaden wedere van tempeesten mede
nochtan en sal in gere stede
van al desen in deser manieren
hier op micken engeen der dieren
niet langer micken sonder gile
dan also gesciet ter wile
alst leden es doe ic u weten
so saelt sijn algader vergeten
so wat daer vore god heeft gedaen
dit doet ons daniel verstaen
nu seit sent jan op dit word
rechte na ons heren gebord
xiij hondert jaer godweet
daer na des tides ondersceet
tote dat men scrijft vord alsoe
xxxv jaer daer toe
so sal dat volc quaet wesen
al meest ende oec uut gelesen
in alrehande quaethede
ende loes ende ongetrouwe mede
ende selen pensen ende micken
ter quaetheit in allen sticken
ende die heren selen oec dan
so quaet wesen op haren man
ende orloge wast ende strijt
in allen lande ende groet nijt
ende wat payse datmen sprect
in dien tiden datmenne brect
en scaemt hem niement dat verstaet
men sal dan alrehande baraet
vord bringen in allen lande
dies niet dan can heves scande
ende dien salmen heten dan
sot die niene can daeran
ende mede oec in desen termijn
selen vele tempeeste sijn
ende een dier tijt sal oec comen
die meest diemen heeft vernomen
ende daermet oec die sterfte so groet
dat nieman sach dies genoet
die arme selen sere bederven
van groten honger ende sterven
entie rike van plagen mede
omder armer ongenadichede
ende die leven mach na desen tijt
hi sal dan sijn gebenedijt
dat seit sent jan van desen
so salich sal die tijt dan wesen
dit sijn selen jans word
dies gi hier nu hebt gehord
nu seget huldegard hier op mede
na xiijc jaer gerede
so es mi die tijt ombekint
want so sere ward hi gescint
dat mi des en hoget niet
nochtan wistic sijn verdriet
secgen som wat sal gescien
men sal in desen tiden sien
vele droefheiden sonder waen
valscheit loesheit sal dan gaen
al die werelt dorentore
dies niene can es een dore
tempeest selen vele gescien
ende grote sterfte salmen sien
ende biddende orden ward onwerd
in desen tiden ward openbard
van ere orden onder hem somen
daer groet jammer af sal comen
al kerstenheide dat verstaet
want overmids hem sal i saet
dat herde wale gewortelt sal sijn
in enen harden corten termijn
ende bi hem verdrogen sal al
daer meer jammers af comen sal
der werelt ende meer scaden mede
dan in hondert jaren nie dede
ende oec en weet niemen van dien
wat scaden daer ave sal gescien
die ordene daer af diet sal wesen
sal over enen tijt nadesen
dogen hebben harde groet
dit seide huldegard albloet
dat bedieden alsict versta
van desen drien es wel na
al eens ende oec een sin
sonder dat selc hier seget min
dan dander doet nu hord vord
wat daniel meent in dit word
dat vele diere selen comen dan
die elken verbiten sal waer hi can
hier met meent hi dat verstaet
dattie liede selen sijn so quaet
dat deen den andren verslaen sal
ende oec verraden overal
daerna selen cleine dierkijn comen
daeraf hebbic also vernomen
dattie gemeinte soude wesen
die comen soude saen na desen
ende machtech werden dan alsoe
dat si den groten dieren gaen toe
die grote diere sijn sonder waen
die rike liede hebbic verstaen
die selen den cleinen dieren dan
al hemelike comen an
hier met meint hi dat rike
over een selen dragen gemeinlike
ende selen die gemeinte doen onder
so heymelike dats elken wonder
sal hebben diet vernemt vorwaer
ende dit sel duren xxxv jaer
hier binnen seit hi sullen gerede
tempeeste groet ende sterfte mede
dat es ons worden wel in scijn
binnen desen selven termijn
van datmen xiiic vorwaer
ons heren geborte screef daernaer
van datmen vord screef sestiene
so heeft wonder geweest te siene
vord es noch xviii jaer
daer daniel af seget openbaer
van sent jan horet dit wale
wat hi seide in sine tale
dat es bloet genoech te verstane
daer nes geen bedieden ane
want hi doet die dinc verstaen
claer genoech na minen waen
maer huldegard dat sijt gewes
segt ene dinc daer in es
groet bedieden na minen weten
si heeft ere ordene beheten
dat van hare soude comen
groet jammer hebbic vernomen
al kerstenheit oec mede
hier af wiltmen secgen gerede
dat di die predecaren souden wesen
ende dat dit saet ute gelesen
die keyser van almaengen dan
bi hem verdroegen soude vordan
ende dit versta ic op keyser heinrike
die gewortelt was so crachtelike
dat sceen dat hijt al dwingen soude
dat leefde doen boven moude
daer si seget het sel verdrogen
dat saet dat was so vermogen
dat meint si dat van venine
sijn lichaem sal hebben pine
ende verdrogen die herte mede
daer hem tvenijn in stac gerede
hier sal der werelt jammer af comen
in dit so hebbic vernomen
dat si willen secgen overwaer
haddi mogen leven sine jaer
dat hi al kerstenheide met
met siere macht soude hebben geset
te payse ende te ponte daernaer
dit meint si daer met overwaer
ende daer si seget si selen na desen
dogen hebben dat wilt wesen
dat si onweerd ende verstoten
selen werden vanden genoten
maer oft si overal dit meent
dies en benic niet vereent
so allene in dit lant
daer si wonende was becant
dat was in aelmaengen godweet
ende daerin sijn si worden leet
dits som gesciet na minen waen
dit doet ons hildegard verstaen
dat dit soude gescien vorwaer
tuscen datmen xiii hondert jaer
ende xxxv soude scriven
dit latic nu aldus bliven
tote erechtegen lieden ende vroet
van sinne ende van scientien goet
reimont scolaster van sent steven
te mense in die stat verheven
ende reinhere canonc ter selver stede
een broeder gebeno prior mede
in everbach verstaet dit word
sente huldegard die bracht vord
den cloester te rupert ende fondersse
daerave was ende meestersse
dat bi bingine es gestaen
haer heilicheit sonder waen
haer groten loen van karitaten
daeraf te secgen es buten maten
om dat ic wane dat gi niet
en wet wat haer es gesciet
ende datmen hier mach proeven
bi epistelen die daertoe behoeven
overmids die grote heren
die dit vordbringen met eren
dat was die paus eugenius
entie paus anastasius
entie paus oec adriaen
ende ander heren hebbic verstaen
alse van almaengen coenraet
die doe keyser was verstaet
entie keyser vrederic met hem
entie patriarke van jherusalem
datsi dese boeke bescreef
daerse onse here selve toe dreef
ende hiet ende dwanc sonder waen
daer heymelike dinge in staen
vanden tiden die jegenworden sijn
ende oec den onsalegen termijn
die comen sal oec na desen
ende tot antkerst tiden wesen
ende vanden volke propheteerde met
dat wesen sal in antkerst wet
ende om dat haer boeke op desen dach
lettel yemen hebben mach
ofte lesen can hebbic vernomen
van dingen die toe selen comen
ende oec van antkerste gerede
ende in drien hare boeke mede
daer deen af heet civias
dander werke des heren na das
ende terde heet epistel boec
ute desen dedic minen ondersoec
so dat ic som hare prophecien
die stonden in desen boeken drien
in vif tiden sal ordineren
datso wie wilt studeren
ende lesen ende distingueren met
hi vinter vif tide in geset
ende die onsalige jegenworde tijt
daer die heilige kerke ende gi in sijt
ende alle die toecomende vresen
ende antkerst comst oec na desen
seldi gelijc vinden in dien
oft gijt in enen spigel hadt gesien
daeromme so es dit boec oec geheten
vanden meesteren dier af weten
die spigel van comende tide
dat gescien sal wide ende side
het es te weten naden aerd
alse ons bescrivet huldegard
dat in desen jegenwordegen tijd
daer gi nu alle in sijt
ende doen si dit seide openbaer
screefmen xc cc jaer
ende xx mede dat verstaet
maer vanden irsten tide des irstes etaet
sijn oec xx hondert jaer
ende tbeginsel vanden irsten daer
toten andren tide so was
xic jaer alsict las
ende oec so es te weten met
dat vierde tijt tonser wet
leden sijn daer si af seget
daer nu niet ane geleget
ende daer si vele af spreket mede
ende propheteerde oec selsenhede
maer vanden viften tide nu
daer nieman af weet dat secgic u
dat inde hoe lange het sal staen
daer af willic spreken gaen
het es oec te weten wale
ende oec so spreket in sine tale
eugenius die paus sijt gewes
dat haer boec geautoriseert es
ende uutgegeven overwaer
van desen paus openbaer
te trier in ene consilie groet
daer men overlas den boec albloet
nu hebbent die papen tot nu bedect
ende hebbent den leken niet ontect
om dinge die daer in staen
die ic vord wil bringen saen
wat helpt datment verholen doet
die dinge die emmer gescien moet
al borgic mede dese prophesien
so dat ic nemmermeer ant lien
ne wilde comen nochtan om dien
die dinc die ember moet gescien
en soude daerom niet achter bliven
om dit so willic coenlijc scriven
ende leken lieden doen verstaen
gelijc die prophecien gaen
ic hope dat enich here mi sal
lonen noch dat ic hier al
dese verborgen dinge make
daer mi oec swaer af es die sake
vord te bringen in dietsce word
ende oec so hebbic daeraf gehord
verwet dat ic node horde
ende dat minen sin sere storde
om dat ic dit vord wilde bringen
nochtan wat si daerom dingen
diet beniden dat verstaet
die haer valsce quade saet
gesait hebben die werelt wijt
in saels niet laten om haren nijt
ic saelt den heren laten weten
daer mi al goet af es beheten
van jans monde die heet visier
dor mijns heren wille salic hier
dese heymelijcheit laten verstaen
om dat ic hope noch sonder waen
dat ic sijn pape sal wesen hierna
om dese dinc elc hier versta
so aventuric dit te doene
in roec wie maken sal die soene
op dat ic die vrienscap daer met gerake
vanden here dien ic dit make
dien ic noch noemen sal na desen
daer hi eer bekint sal wesen
dats int inde vanden boeken
daer salic sijns noch meer roeken
in desen tiden dat huldegard
irstwerf prophenterende ward
was si out xliii jaer
maer lange eer was openbaer
in haer herte hier af dat wesen
ic huldegard die spreke van desen
gescienesse die selen gescien
in ere claerheit hebbic versien
ende verhord ene stemme scone
spreken nederward vanden trone
o minsce broesch van ascen comen
die dinc die du vernomen
ende gesien heefts ende gehord
waerom en brincstu dat niet vord
maer du best vervaert in die sprake
ende simpel texponeren die sake
ende ongeleert te scriven mede
maer du sout scriven dit ter stede
niet bi di selven secgic dan
noch oec bi geen andren man
maer biden wille diet al weet
entiet al siet ende ondersceet
ende dien geen dinc es verholen
van hem es dit scriven bevolen
doemen screef ons heren jaer
m ende c al openbaer
ende daertoe oec xl vord
wardic so harde sere becord
met ere groter blixen die quam
uten hemel alsict vernam
dat si dor mijn herssenen ginc
ende dor mijn herte ende bevinc
ende al mine borste also wale
beginc die vlamme te dien male
ende si en bar mi in genen sinnen
maer si verwarmde mi van binnen
ende gaf mi i gedinken daer
die expositien wet vorwaer
van den souter ende oec met
die ewangelien ende al kersten wet
ent doude testament ende nuwe mede
begrepic daer van dier claerhede
daer ic te voren en wist af niet
een twint te lesen wats gesciet
noch vanden silleben ondersceet
noch geen bekinnesse godweet
haddic daeraf van genen saken
die nu in mijn herte smaken
maer vandien dat ic xv jaer was out
stac mi int herte dese gewout
tot desen tiden van wonderlijcheden
dat mi nu verclaerd ter steden
altoes haddic en gevoelen daeraf
dat ic noyt ute ne gaf
en genen man van desen doene
sonder lieden van religioene
die in minen geselscap waren
anders wildict niet openbaren
doen ic sach dese visioene
en wassic niet in droemsdoene
noch in slape no in frenesie
noch belokenre ogen nie
noch buten der orne horne mede
no in onbequamelijc stede
sone ward mi dit niet ingegeven
maer wakende in mijn herte bescreven
ende met puerre gedachte siende claer
van binnen den ogen openbaer
ende in die oren beroerende geset
ende in bequamelijc stede met
naden wille gods dese dinc
ic ter meniger stat ontfinc
in mine kinscheit maer doe ic was
te volmaecten comen na das
ende daer in gestarct oec vorwaer
doen hordic dese word daernaer
vanden hemele comende vord
scrijft dat gi siet ende hord
nochtan dat ic dit hord ende sach
sone dorstics doen en geen gewach
om der liede messelike worde
noch oec scriven dat ic horde
tot dat mi god ene geesele sinde
daer ic af moeste doen int inde
op mijn bedde licgen gaen
met groter siecheiden bevaen
daer af wel wiste die waerheden
selke edele joncfer van goeden seden
ende doen ic hier af becomen was
so begondic dit scriven na das
dit visioen dat in mi bleef
daer ic x jaer wel over screef
eer ic dit wel tenen inde brachte
dat god sende in minen gedachte
in desen tiden alsic las
dat heinric eertsbiscop was
te mensen in die goede stede
ende in dien tiden oec mede
dat coenraet coninc was aldus
ende onder den paus eugenaus
so was dit visioen gesien
ende dese worde gescreven na dien
wie ontploken oren heeft
die hore wat si uut geeft
ende sette sine verstannesse daer an
desen spiegel te verstane dan
die ic hier uut sal geven
daer ic van gode toe ben gedreven
ic secge na ons heren gebort
m jaer ende c ende xl vort
so sal die leringe dat wel wet
der apostele entie gerechtecheit met
alse in leke ende in geleerde
van hare bernende minnen faelgeerde
doe sagic te aquilonen wert
daer mi worden geopenbaert
vif steden staende saen
die ene alse een hont gedaen
die virijn waer sceent   daer
maer hine beelde niet vorwaer
na dander was een leu na dit
van gedane tusscen sward ende wit
die derde alse i bleec pard
dat vierde alse i verken sward
dat vifte alse i wolf grijs
ende stonden gekeert in alre wijs
te occidenten ward godweet
doen hordic ene stemme secgen gereet
al waer dat sake dat alle dinc
die de eerde nie bevinc
tsinen inde nu bekeerde
ende der werelt haer cracht faelgeerde
ende alle gestichte ten inde gingen
nochtan sone soude in waren dingen
die brut die heylige kerke mijn
daer bi niet gesconfiert sijn
al es dat haer berechters quaet
niet en doen na haren staet
maer int inde der werelt vorwaer
sal si starker sijn daernaer
ende scoenre ende clarre opstaen
dan si nie vort ward gedaen
dit visioen dat si hier sach
ic u adus bedieden mach
si sach te aquilonen ward staen
vif beesten die ons sonder waen
vif tide betekenen hier
alse een hont gelike al vier
was dat een maer en bar niet
ende dit bediet alsmen siet
dat in desen tiden die liede
gelijc den hont in allen bediede
ende bitende selen sijn oec mede
ende selen bernende scinen gerede
maer in die gerechticheit niet
gods ons heren wats gesciet
die leu die daer gevarwet was
na wit ende sward alsict las
die bediet den andren tijt
die in desen varuwen overlijt
want dan sal die loep van desen tide
altemale ommegaen met stride
maer som die liede die selen dan
goet sijn dat merkic an
die witte varuwe dat verstaet
entie swarte den quaden angaet
dus was die leu geminget van tween
dat niet wel droech overeen
vanden bleken parde nu hord
dat brinct ons den derden tijt vord
bedie die tijt heet hi bleec
om dat hi den sonden geleec
want hi sal sijns selfs vergeten
ende hem ten sonden haestelec beten
ende om dat so was dit bleec gedaen
om dat sal sijn macht verliesen saen
dat swarte verken dat bediet
den vierden tijt ende anders niet
om dat verken was so sward
so sal die loep des tijts so hart
ende in swardheiden werden gescepen
ende met serecheiden so begrepen
in vulen sonden werden so quaet
ende jegen die wet doen verstaet
in vele sticken ende achter dringen
ende ongelove oec vord bringen
die grise wolf hier ter stede
bediet die vifte tijt oec mede
hi heten grijs dat verstaet
om dat men in desen tiden gaet
met rove ende met steelne met
daerom es hi na den wolf geset
omdat hi roeft ende nemt gerne
al dat hi vint in sinen deerne
grijs heet hine daerom hier
om dat hi es oec ongehier
dan sal die tijt hem also keren
ende grijs werden wiltmen leren
ende na den wolf slechten dan
want grote heren selen vaen an
alre hande dinc te nemene mede
so selen die arme oec gerede
ende selen striden om roef gewinnen
dan comt die tijt der omminnen
daer menige ziele om ward gevaen
die nembermeer en mach ontgaen
daer die oreeste van desen oreeste
in die helle met enen meste
so dattie sone des lichts al
sijn marteleren die boven al
gode hebben gedient ende oec niet
sijns en loechgeden wats gesciet
maer daer verloren dar tviants kinder
jegen waren in allen hinder
ende dese beesten te occidenten ward
waren gekeert in alre vard
want dese vallende tijt
selen vallen des seker sijt
metter sonnen van occident
gelijc si op gaet ende neder omtrent
alsoe doen die minsce vort
deen ward geboren dander vermort
dit sijn vif tide nu volcomen
die ic u hebbe uut genomen
van huldegards boeke alsict weet
datmen van divinen heet
nu salic u vort uut civias
bedieden dat een haer boec was
daer sijt scalkelec in doet verstaen
ende om dit wassic berespt saen
vanden genen dat verstaet
dien dochte dat hem te na gaet
in noeme hier en genen man
die wille maechs hem trecken an
nu hort dese prophecie vort
daer ic aldus om was becort
in desen tiden dat huldegard
aldus propheterende ward
so sprac si aldus in haren persone
het selen vort comen scone
erehande volc als wijt weten
die der liede sonden selen eten
ende dit sel biddende orden wesen
ende selen wandelen oec na desen
sonder scaemte ende selen mede
vinden neuwe quaethede
ende vanden vroeden lieden dan
ende van den gerechten kersten man
salse werden vermaledijt
starc ende gesont des seker sijt
selen si sijn ende uutgelesen
maer van pinen ledich wesen
ende ten exemple ten bidden ward
selen si setten haren aerd
ende selen studeren alte sere
hoe si mogen uten kere
gewarege geleerde bringen dan
ende metten mogenden riken man
die onnosele arme mogen doden
ende die mogende om hare node
van haren lichaem treckense an
alle delectacien der werelt dan
leiden si in sonderlijchede
die viant wortelt in hem dan mede
vierderhande saken na die dinge
dat irste dat es smekinge
dander haet ende nidechede
terde ypocrisie mede
ende dat vierde es mesprake
nu hord van smeken haer sake
si smeken om datmen mildelike sal
hem geven daer omme overal
si haten weder alsmen ontseget
hem ende enen andren weget
si sijn ypocriten om dat sy
elken selen behagen daerbi
mesprekers omdat si hem loven
ende setten hem selven altoes boven
ende andere lachterense in allen tide
om te verleiden die simpel lide
dese sijn sonder devotie twaren
ende sonder exempel der martelaren
nochtan selen si spreken starke
ende an hem trecken als ic merke
die prinsen van der kerken saen
ende selen aftrecken sonder waen
den gewarigen herde sine atente
ende waer si mogen sijn sacramente
si selen an gripen der armer goet
wanen dat oec comen moet
der sieker ende der onsaliger mede
si selen trecken altoes ter stede
daer vele volx vergadert es
ende an hem trecken sijt seker des
si selen der manne wive leren
dat si haren man ontkeren
ende bedriegen al eest gestolen
dat sijt hem geven verholen
si selen ongenoemde dingen
ende qualike bejaecht te gader bringen
hoet es bejaecht gevet ons nu
ende wi selen bidden vor u
wacht die dit aldus nemen
ende der onsaliger dinc getemen
eest van morde eest geroeft
eest gestolen eest onthoeft
eest van perseme eest ontcrecht
eest van voercope oec echt
eest van goede te dage geset
eest van overspele oec met
eest keefdoem of versworen
ofte dade een der kerken toren
dat waer jegen tsacrament
eest ongelove oec omtrent
eest coman die valsch jaget
eest ridder die niemen verdraget
eest here die loes es ende tyran
eest een die es inden ban
eest van valscheiden quaet
eest van alder quader daet
eest van verraetnesse ende van stride
eest van hate eest van nide
eest van wiven luxurieus
ende haren manne niet sijn preus
eest van valscen orconden
eest van dorperliken sonden
die jegen naturen sijn gedaen
die ic niet wil doen verstaen
al leefde een oec jegen die wet
in wat sonden hi es besmet
mach hi geven so es hi quite
gewijst van hem daer met vlite
om des duvels verledenesse
ende der sonden soetenesse
ende om een blide leven te leiden
so maken si i cort gereiden
der zielen ter verdoemenesse
dit sijn ongewarege lessen
elken diere met omme gaet
dien dus bedrieget dat aflaet
doe saelt bequame hem wesen al
wanen dat oec comen sal
ende tfolc sal van dage te dage
quader werden alle sla ge
ende hard ende trege hoe soet gaet
ende alst van desen dinc verstaet
ende geproeft heeft gereit
die verleidinge entie quaetheit
sone selen si dan nemmere geven
ende alst geven es achterbleven
selen si hongerech sonder waen
vore der lude huse gaen
alse dovende honde geopenbart
die ogen hangende nederward
ende oetmoedich dat verstaet
nader tortelduven beraet
ende dit selense al doen om dat
om broets dan teten sat
dan sal tfolc roepen vort
ende tot hem secgen dese wort
wee u onsalige kinder der droefheit
die werelt die heeft u verleit
die viant die heeft u gebreidelt
ende u vleesch in luxurien gestelt
u herte die was sonder smake
ende u gedochte in alle sake
was ledech ende idel met
u ogen waren hier in geset
u lichaem weldich in alre wise
van goeden dranke van goeder spise
die si altoes begeren na das
u voete snel waer soet was
te lopen ter quaetheit
gedinct dat gi om salicheit
die ordine had ontfaen
ende gi daer jegen hebt gedaen
vor salicheit coesdi nidecheit
ende vor armheide rijcheit
ende vor simpelhede mogenthede
vore devoceleke smekinge mede
vore heylicheit ypocrisie
vore bedeleren hoverdie
vore lereren ongestadichede
vore martelaren weldichede
vore confessore winnende sake
vore genadicheit mesprake
vore religieus vrecheit
vore oetmoedich ophevenheit
vore salicheide hartheide
vore suetecheit beclagers mede
vor gemackelijcheit persecutie quade
vor ontfermenesse ongenade
vore die minne gods die werelt
vor tempere der sonden met gewelt
ordineren des gemaecs
die alle dinge na die saecs
verswelgere alre spisen
begeren in vele wisen
alre eren ende wachtere
verhelere van allen lachtere
mogende ende nidech mede
ane gripere der ongestadechede
predicaren der behaechlijchede
ende ave treckere der rijchede
ende wech werpers der arme goet
ende raetgevers der prinsen groet
mumeringe der groter heren
verleidere der wive onteren
ende sayeren der tweste mede
ende huse stichters in groter stede
opgaende tot in die locht
ende als gi niet hoger en mocht
opward clemmen sidi gevallen
ongesiens oec hem allen
also alse symon magus dede
dien bider bede sapostels mede
onse here dede vallen ende breken daer
sine bene  ende plaechde swaer
dus sal u orden achtergaen
om u verleidenesse sonder waen
ende om u quaetheide secge wi
gaet lerer der quaetheit gi
ende vadere der verkeertheide
ende kindere oec der scalcheide
die leringe van uwen wegen nu
en wille wi nemmer dat secge wi u
aldus so ward te niewete daer
na mijn verstaen al openbaer
noch seit vort dese joncfrouwe
daerna sal noch meren rouwe
in die werelt oec gescien
dan comt die clage vort mettien
toten oversten rechter mede
die dese clage ontfaet ter stede
ende recht over hem met gerechte
ende sint sine plage sonder gevecht
op die quade die sonden leren
dat leke volc ende verkeren
haer leren in die onsuverhede
dus sent onse here tyranne gerede
die haer onvriende ende viande sijn
ende laetse regneren enen termijn
ende aldus beginnense dat spreken
hoe lange sele wi dese treken
gedogen van desen omgripenden dieren
die hier gaen in wolfs manieren
doe wi ave het es tijt
haer mogetheit ende haer abijt
si souden ons geven medicine
ende si geven ons discipline
bedi si hebben macht gerede
te binden ende tabsolveren bede
ende hier om alse wrede diere
werdenwi bestrict in dese maniere
haer ondaet es op ons gevallen
ende die kerke es met allen
bi hem verdroecht want si vor das
niet en seiden dat recht was
ende die wet si oec strueren
ende aldus die wolve verteren
ende met overate verslinden
van overspele si hem onderwinden
ende bringen daer toe vele met
si judeceren ons buter wet
si sijn rovers vander kerke
ende versmoren alsict merke
met hare vrecheit gerede
ende met haren ambachte mede
maken se ons arm ende vremde
gine hebt des gene sceemde
dat gi u ende ons verslent
ende ter ongenadeger cokenen sent
daeromme met rechte so sele wi
metten vonnesse gods judiceerdi
ende selense deylen want sy sijn
verleiders meer dan lerers fijn
ende dit laet ons eer anevaen
dat wi niet vervaren saen
want gaen si aldus vord sonder
bedwanc si selen hebben onder
alle riken ende distenberen
segwi nu dus desen heren
datsi na haren rechten abijt
ende na haer regle leven ter tijt
ende haren dienst alsoe doen
na diergelike daer vore ploen
die oude vader die stichte dat
oft gaet van ons nu ter stat
ende dat gi hebt dat lati hier
al haddi geweest noch also fier
dit steet al in scivias
in een boec sijt seker das
dat huldegard verhoellijc maecte
in weet hoe icker toe geraecte
ter dinc die dus heeft verholen
so lange geweest ende verstolen
maer ic wanet mi god toe sinde
om dat nu es biden inde
dat dese dinge selen gescien
want daniel seget van dien
ende oec seget mede sente jan
dat cortelike sal comen an
al deser gelike ende vele meer
dan ic nu seide eer
vanden godliken verholenliken rechten
selensi dit also verplechten
ende met scarpeliker meningen mede
selense hem dat opwerpen gerede
wine willen niet dat gi nu
selt regneren dat secge wi u
over ons met uwen lande
met beemden met boschen menigerhande
noch met genen eertscen goede
noch gene dinge hebben in u hoede
daer wi prinsen af souden wesen
ende met rechte geset vordesen
ende hoe soude dat getemen u
dat gi met uwer crunen nu
ende met uwer casulen ende uwer stolen
meer ridders sout hebben tuwer scolen
ende wapene mede dan wi doen
gi hebt des lange genoech geploen
hens niet bequamelijc sijt gewes
dat een clerc ridder es
ende dat i ridder oec clerc sij
daerom ontrecke wi hem daerbi
datsi met redenen hebben niet
maer met onrechte alse gi siet
besie wi erenstelike daer nare
met discrecien ende nemen ware
wat dat hem geoffert es
vore die ziele sijt seker des
dat sele wi hem laten gereet
want dan es geen roef god weet
dalmachtige god besciet allene
hemelsche rijcheit algemene
maer engene eertsce dinge
en horen te hem sonderlinge
maer die werelike liede selent al
ertsce goet hebben groet ende smal
ende die geestelike liede dat hem hort
toe van geestelijcheiden vort
salmen hem dan laten geheel
so dat niement des anders deel
met rove noch met genen sticken
vort ne sal dat mere ontplicken
want en seide niet no ne geboet
datmen geven soude albloet
den enen sone mantel ende roc
ende dander naect bleve alse i stoc
maer hi geboet den enen geven
den mantel ende den roc daerneven
den andren dat verstaet
des gelijcs wille wi dat gaet
den mantel sel den leken bliven
om die breetheit als wi scriven
want si die werelt wijt oec souden
berichten ende haer kinder houden
daerom hort hem die mantel te dele
omdatsi te doen hebben vele
ende den roc den geesteliken lieden
daer wi haer noetdorfte bi bedieden
so dat si niet en gebreken
daerom besie wi sekerleken
ende deylen alle die dinge saen
gereckelec na onsen waen
alsoe so waer dat i mantel es
ende een roc mede sijt seker des
onder geestelike liede werden vonden
dat wi den mantel nemen ter stonden
ende gevene dies heeft te doene
dits die wet der religioene
nu alse die tijt daer steet
ende die leke sijn dus wreet
op die clerke ende op die papen
ende hem nemen willen haer wapen
ende haer heerscap ende haer goet
so selen sijt met groter stoet
willen weren entie biscops mede
selen hem setten daer jegen gerede
om dit met hem te wederstane
maer alse hem die noet comt ane
datsi met vechten no met banne
noch met absolveerne genen manne
noch met smeken connen ontgaen
noch met driegene sonder waen
noch niet en connen wederstaen
dan comen si te hem selven saen
ende geven hem oetmoedich daer
van alre mesdaet openbaer
al wenende ende al clagende mede
secgen si dese word ter stede
omdatwi den aelmachtigen god
in onse orden niet sijn gebod
noch in onse officie met
hierom so si wi ontset
ende om dat soe es comen swaer
dese confuse nu openbar
ende sijn verdruct vanden genen
die wi verdrucken souden altenen
ende gereckelijc met gods vonnesse
so si wi comen in dese messe
ende met rechte wi dit dogen
want alle die werelt vermogen
was onder onse roede vor desen
gelijc dat wi souden hebben gewesen
onder goeds rode godweet
ende om dat so dadewi gereet
alsoe vleeschelike sonde saen
ons en dorste niemen wederstaen
noch argueren van onser daet
ende om dat wi dan dat verstaet
met onsen besmetten handen onrene
tons heren dienste gingen gemene
om dit soe sijn onse viande nu
ons heren worden secgic u
ende dan selen minste ende meeste
ende alle clerke alsict vereeste
geordineert ward oec dan
ende haer noetdorste hebben vortan
ende also dat in haer offerande daer
ende in haer visitasie vorwaer
en geen gebrec en sal wesen
ende dat hem gebrect vord van desen
selen die leke berechten al
ende in desen tiden vort so sal
alle dese dinge in werelijchede
ende oec mede in geestelijchede
gelijc in der irster uren gereet
des dages beginnen godweet
ende daerna vord ter derder uren
so sal dit werc volmaect besuren
ende also in die seste vort
werdet volmaect dat daer toe hort
ende alle die grade vanden lieden
die na dese seste ure bedieden
selen verwandelen daerna saen
ende ander maniere dan anegaen
dan die sij nu hebben in scine
ende alsoe oec dat elke ordine
na haer recht ende haren staet na das
daer si op gemaect was
gereckelyc houden selen na desen
ende daer met selense vri wesen
hier gaet uut dat irste wee
dier noch te comen staet twee
ende alse dit algader es gesciet
also alsmen anden leu siet
in dat boec van scivias
dattie leu hard ende starc was
boven ander diere om dat
so selen die liede daer ter stat
overmids die vrese van gode
ende niet van en genen gebode
wrede stride selen beginnen
ende werden vele groter onminnen
ende menich sal dan comen ter doet
ende vele stede in groter noet
ende gebroken werden daernaer
aldus seit huldegard overwaer
gelijc dattie man met siere cracht
dat weke wijf heeft onderbracht
also selc es die leu die fiere
dat hi verwint al ander diere
ende also gelike die wreetheit sal
van elken manne over al
deen opten andren wesen dan
met wat quaetheiden dat hi can
sal deen den andren also verteren
bider verhoellen vonnessen ons heren
so wonderlijc sal dit gescien
ende so haestelike so onversien
dat gene goede en can geweren
deen en sal den andren deren
alse dus die liede sijn beseert
ende van desen groten stride gepurgeert
so selense in een verdriet slaen
datsi so vele hebben gedaen
manslachte ende quader dinge
daerna selensi sonderlinge
die kerke eren ende stichten mede
ende dit anegripen met ernstichede
overmids die vrese van gode
so selensi geven om desen node
meer goeds dan nie te voren
die kerke dan salmen horen
in dien dagen dat met rechte
bruut sal heten van allen geslechte
ende sal regneren met hoecheit groet
die te voren vor dese noet
keeskint was metten lieden
dan selense nu weder mieden
ende die structien selen onwerd wesen
so moede selensi sijn van desen
ende dan selc neuwe ordinantie mede
van payse ende van gerechtechede
sal toe comen dat daer af sal
wonderen sere der werelt al
so dat si secgen selen dan
dat nie en sach noch kinde man
dat sonech pays ward gesien
ende die pays die oec vor dien
in den tijt dat god vorwaer
geboren ward die werdet daer
in dien tiden voluut algader
biden here den oversten vader
want starke crachte selen opstaen
in grote prophecien sonder waen
ende alle gerechtechede met
ward in wijf in man geset
ende in haer kindere overal
al kerstenheit dore breet ende smal
dits een tijt van salicheiden
ay here laet ons des gebeiden
na desen pays die nu ter ure
was al die werelt dure
soe sal alse grote vrese comen
alse vore nie was vernomen
want alse die liede hier in sijn
in desen pays in desen termijn
sone selense gene vrese ontsien
dat hem mach nemmermere gescien
daerna selen ander dage in desen
comen die so vol selen wesen
van allen rouwe boven al
ende daer men op wenen sal
met jammerliker stemme mede
die propheten der minscelijchede
om die vrese der destructien daer
selense die doet begeren vorwaer
ende selen secgen dor desen toren
wach dor wat si wi geboren
si selen begeren daer met allen
dattie berge op hem vallen
ende den rouwe alre rouwichede
ende die felheit alre felhede
bedecke nu hier ter stont
ende alle dage sal dan cont
manslacht werden ende ongerechtheit
dat salmen vor niet tellen gereit
ende dit selen heydinen bestaen
alsic u sal secgen saen
want alse die heydinen weten dat
dat dese pays dus es gesat
daer ic hier te voren af seide
dit was i seker wareide
ende si weten dat dus staet
datmen daer in den lande gaet
sonder wapene ende sonder vresen
hebbensi dus gesproken te desen
die kerstine wille wi gaen doden saen nu
met onsen wapenen secgic u
want si sonder wapene sijn
ende sonder cracht mede in scijn
ende aldus selense die kerstine dan
met morde met rove striden an
ende selent strueren harde sere
ende onderdoen menigen here
ende vele conincrike winnen
ende strueren die stede oec daer binnen
dit sal doen die rouwe fijn
die ic vore maecte in scijn
in desen tiden dat dit es
selen den keyser oec na des
sine machte werden genomen
ende afgeworpen hebbic vernomen
sine hoecheit ende sal nedervallen
ende alsoe dat keyserike met allen
in vele hande sal comen mede
overmids die verhoelne godlijchede
ende overmids haer quade treken
so dat bina sal al gebreken
dat keyserike na dien tijt
want onnutte van seden seker sijt
in allen dingen onbequame
daeromme es nieman die getame
hem te eerne van alden lieden
coninge ende prinsen van vele maysnieden
alse tkeyserike es onder gedaen
selen siere oec af sceden saen
ende aldus werdet gedispergeert
want dat nieman te werne begert
dus sach yegewelc vorwaer
enen coninc maken daernaer
dien si onderhorech selen wesen
ende dan selensi secgen na desen
dattie groetheit van rome
ende hare keysere alsict gome
meer gebordent waren te voren
dan hem eerlijc was in horen
ende alse dese keyserlike crone
in dere manieren aldus onscone
gesceden es so dat si niet
vercomen mach wats gesciet
dan selen deylande sceden algader
vanden paus den eertscen vader
want bedie no prinse allene
noch ander liede oec en gene
alse wel geestelijc liede hoe soet gaet
alse werelijc liede dat verstaet
want sine selen dinc ne gene
van religioene vinden gemene
inden paus van doechdelijcheden
dan girech ende ongerechticheden
dan selense ander meester maken
ende artsbisscopscepe om dese saken
in andren namen in menigerhande rike
die vord dragen ende selen wiken
ende also dat die paus tien tide
verloes sine macht wide ende side
dat hi cume rome behout
met lettel lants van cleinre gewout
ende dat sal comen met striden toe
in enen dele ende som alsoe
met gemeinen rade mede
van geestelijcheide ende van werelijchede
diet ordineren selen ende vorsien
ende elc prinse die sal nadien
sijn rike regeren ende sine liede
also dat yegewelc tien tiede
meestre ende aertscebiscop met
tvolc berechten na die wet
ende ter gerechticheit ward leren
so dat si niet weder keren
ter quaetheit ende ter trecheit swaer
die si vore hadden daer
rechte als dit dus es gesciet
so sal die felheit hebben verdriet
omdat si aldus gecranct es
ende onderwilen sijt seker des
proeft si haer dan op te stane
maer die gerechticheit in haren gane
wedersteet algader dese dinge
so dattie liede sonderlinge
in dien dagen ter ouder gewone
ende ter ouder leringe in allen doene
ende andie keerden ende die houden
ende doen yegewelc coninc boude
ende prinsen ende biscope met
hebbensi hem daer toe geset
datsi hem castien daer
biden andren so openbaer
want alse die ander sagen leren
gerechticheit ende leven met eren
doen nam yegewelc daer omtrent
anden andren castiement
so dat elken scande dochte
die also niet leven mochte
ende alsi dus ane hebben genomen
die doget so sal weder comen
die locht te haer selven opter stat
ende sal soete wesen na dat
ende die vrucht bequame dan
die de eerde sal bringen vordan
entie liede starc ende gesont
in dien tiden oec terstont
selen vele propheten sijn
ende vroede liede vele in scijn
ja alsoe dattie verholenhede
vanden prophetien ter stede
ende vander vroeder scrifturen aldaer
te vollen werden openbaer
ende haer sonen ende haer dochtere mede
selen daer propheteren gerede
ende dat in selker reinichede
ende in selker gewarichede
so dattie lucht in hem ne can
niet ne can bespotten vortan
ende in al selken geest vorwaer
selen dan propheteren daer
gelijc dat gods propheten daden
wilen eer bi gods genaden
ende in dier gelike oec mere
dattie apostelen daden ere
in hare manieren alsict las
selen si leren daer na das
wies leringe dat boven ginc
in den verstane al eertsce dinc
nu oec binnen desen tiden
dattie liede dus verbliden
so comen vord so vele heresien
ende so vele quader dorpernien
met andren quade wallet vord
so datmen dan vander gebord
van antkerste bediet ende seit
dat hi comen es gereit
ende die liede tien tiden weder
selen secgen op ende neder
dat selke mesquame vor das
bi haren tiden nie en was
ende noch oec alselke onreinichede
daer vore den tijt niet was mede
alse in haren tiden openbart
datmen versteet biden verkine sward
in den boec van civias
alsoe alsict hier vore las
ende alse onder tiden gerechtichede
regneert so comt nidechede
ende vecht daer jegen ende brinct onder
ende also nidecheit dusdaen wonder
driven wilt met hare quaethede
so sal dan comen gerechtichede
ende salse altemale verweren
ende daerna alle confuderen
alsoe dattie werelt nie
in sonegen stote quam als die
ende vord salsi altenen wesen
op gedaen oec na desen
tote hier sijn nu vortbracht
huldegard word bi mire cracht
van vif tiden tot hier volcomen
die uut ij boeken sijn genomen
uten boeken van haren divinen
daer ic mi sere om moeste pinen
ende uten boeke civias
dat oec swaer tonbindene was
nu es daer een derde boec met
daer haer epistelen sijn in geset
daer ic oec af scriven sal
datmi orberlike donket al
nochtan saelt mi swaer wesen
want hets onbestuer int lesen
si seget aldus in haer epistelen
daermen vele uut mach tellen
dat christus tijt een manlijc tijt
geheten es des seker sijt
want lange jare durende was
die tijt in starcheit sijt seker das
daerna die manlijcheit hard
van hare starcheit geworpen ward
ende nederginc dat verstaet
tote inder wiveliker staet
ende es aldus daer in gekeert
dit heeft gerechticheit onteert
bedi in desen tiden godweet
doet yegewelc man gereet
dat hem behaget van alre dinc
datmen te voren niene bevinc
daerombe es die kerke neder gegaen
in desen tide sonder waen
bedi sine heeft nu genen staf
van meesterscape daer si af
gebeterd mach werden te der stede
noch daer si op resten mach mede
maer die verkeerde wachter onwijs
stoet so sere na ere na prijs
ende na tgoet ende ward so vrec
dat al met hem valt inden strec
den riken selen dese broeders
die vander kerken souden behoeders
wesen ende selen hem raden dat
datsi mogen in elke stat
haer liede sceren gelike scape
omdat si mede der comenscape
selen hebben daer te bat
om dit so selense den riken dat
raden den lieden dit te doene
bedie heet dese tijt sonder soene
want gene soene si dan maken
maer werringe in allen saken
om dit dese dach heetse nu
des duvels dage secgic u
dits die tijt van perssen swaer
ende van destruxien openbaer
daer alle quade dinc op comt
ende omdit menne onwerd noemt
binnen minen live volcomelike
sagic met ogen sekerlike
een levende licht daer ic in horde
ene stemme secgen dese worde
o dochter bruet die crone der eren
sal vanden hoede nu vort meren
genedert werden ende sere te gaen
ende haren mantel sonder waen
van hare rijcheit gemindert werd
want sine hebben niet openberd
den tijt no bekint met
die ic hem te kinne had geset
ende haren ondersaten ter stat
hadde gegeven te leerne dat
want die uder sijn gegeven
om te voeden die cleine int leven
die gi niet rechte maket blide
in den tide maer in ontide
daerom die kindere die pelgrine
van honger sterven selen snime
want gerechte leringe en es niet
vord bracht daerom dit gesciet
hen es i stemme daer toe geset
maer sine roepen niet daer met
hem sijn die werken met gegeven
maer sine werken niet daerneven
si willen bliscap hebben groet
sonder enich verdingen bloet
si willen loen hebben gerede
sonder enigen dienst mede
maer die loen van gode vorwaer
moet doen die werken daernaer
ende om dat gi dit niene doet
sones ons god niet wel gemoet
ende sent ons die geesele om dat
want gi sijt ons so dure gesat
om dit sal u vriheit dan
vergaen gelijc dat chanaan
sine benedixie verloes hier voren
dese geeselen selmen horen
daerna ander ende quader vele
selen comen op hem te dele
want die duvel in hem sal
van u secgen quaetheit al
hi sal secgen ate ende werscape
ende alrehande geselscape
na minen wille vindic indese
daer om eest recht dat ic wese
met hem ende ridder werde in hen
ende werscapen waer ic ben
ende spelen na haer gevoech
maer o ghi mine jongers genoech
die mi onderhorech sijt mede
ghi sijt mine dienres gerede
ende daerom alle vriheit saen
ende u ere ward af gedaen
al u roef ward u geroeft
dit seit die duvel des geloeft
in hem selven in deser stat
maer wie ic ben seit hi na dat
hort na mi in die sprake
in dien tiden alse dese sake
sal gescien sal al tvolc wesen
in so groten errore van desen
dattet so quaet sal werden dan
dat vore sach oec nieman
ende dese heet hi scorpione
in haer seden van allen doene
ende in haer werke slangen met
ende haer wege sijn geset
ter nidecheit om dit twaren
sal der nidege wech vervaren
ende die duvel sal dan comen
met blikecheit hebbic vernomen
ende met ansichte vort
ende sal secgen dese word
ende in groeter heylicheit hem gelaten
ende aldus comen na desen baraten
ende den heren dus spreken an
hoe comt dat gi desen tyran
met u hebt ende wandelen laet
waerom gedoechdi haer overdaet
die al dlant besmetten nu
met hare nidecheit onder u
dus sprect die viant den heren an
in behendicheit alse i heylich man
dan selen die heren en lettel helden
na sijn word ende dese scelden
ende si en selens laten niet
daeromme wat daer ave gesciet
ende aldus so werd i werren daer
dan comt die duvel echt daernaer
ende seget dese dronken quadien
entie in luxurie dus vord dien
ende altoes sijn sat van dranke van ate
laticse yet lange in desen state
dat gise niet en werpt van u
si selen destrueren dat secgic nu
die kerke ende al kerstenhede
dat volc dat hier oec gaet mede
sal quade cappen dragen ane
ende oec van menigerhande gedane
ende na ene maniere gescoren sijn
ende al haer leven selen si so fijn
ende al haer seden setten na desen
dat elken sal behagelijc wesen
ende daerna selen si altoes lagen
hoe si elken mogen behagen
gene wreethede selense minnen
noch goet hebben in genen sinnen
ende inder vorhoede selense dan
so grote abstinencie vaen an
dat cume yemen van hem sal wesen
diemen yet sal mogen van desen
reprehenderen in enigen saken
ende mettesen lieden salic maken
in die werelt al dat ic wille
want sine sellen nember stille
wesen ende selen wandelen vort
heymelike hier met verdort
die werelt al want daer met
salicse bringen in mijn net
want dese salic so dic fonderen
ende oec mede die overste heren
dat ic minen wille sal al
vorderen groet ende smal
ende aldus salic in dese liede
mijn teken ende al mine bediede
assimileren gelijct oft van gode
algader quamen mine gebode
want die duvel inder locht alsoe
in den geeste dit bringen toe
om die quaetheit der liede met
die in die werelt dan es geset
selen si vliegen inder locht
gelijc mosien vort sijn brocht
in heten weder ende in sconen
ende al om die liede te honen
wach sprect die godlijchede
over dese grote dolinge mede
wach anderwerf over die liede
die dus vortgaen met desen bediede
want die nu sijn en weten niet
wat si doen oft hem es gesciet
noch oec die inden tijt
van hier vore ons hebben gecastijt
want andere die erreerden daer
int kersten gelove wet vorwaer
dese ontsagen ende dienden hem met
als ofsi haer cnechte waren geset
ende wandelen met hem in desen doene
ende om die bekeringe die doen die gone
verblijtde tfolc want si echt
waenden dat si waren gerecht
ende doen si dese loep begingen
van deser groter dolingen
ende conformeerden bi sduvels ard
doen worden si gerecht vervard
entie lereren entie vroede
die doe in dat gelove goede
getrouwe waren dedense of aldaer
nochtan alniet vorwaer
want selke waren so starc mede
int gelove ende in gerechtichede
datsi godsriddere bleven vort
ende dan sal van selken werden acord
vanden heyligen lieden die selen comen
tenen rade hoesi begomen
mogen al dese werringe groet
dese selen gaen an die genoet
ende andie princen vanden lande
ende raden hem daerna te hande
ende die meester sijn vander kerken
datsi also bi rade werken
datsi haer ondersaten bedwingen
van hare quaetheit sonderlingen
met staven met wapinen met
so datsi laten haer quade wet
ende gerecht werden saen
ende van somegen ward dit gedaen
ende also alse elyas verstaen doet
so ward derre vele behoet
ende behouden in dat leste
na desen groten tweste
dit sijn algader huldegarts word
die ic uut haren epistelen vord
bracht hebbe na minen wane
gelijc dat sijt ons doet verstane
den abt joachim horic lien
uten expositien van jheremien
ende scrijft aldus van dien jaren
datmen screef openbaren
ons heren jaer xii hondert
ende meer so es besondert
ende soe sprect nu die tijt
ende die gedachten seker sijt
maer een dinc es mi in wesen
dat ene neuwe ordine na desen
comt die tenen tide sal staen
ende tenen tide oec sal vergaen
dese ordine comt vorwaert scone
gelijc die boem onder den trone
groyt ende op wasset lanc
so sal oec doen haren ganc
dese ordine dat verstaet
sal comen oec ter hoger staet
ende dien tide ende sere groyen
ende uutwerpen ende sere bloyen
ende haer ranken wide spreiden
in der werelt ende breiden
wide ende side al om verre
dan sal die werelt werden erre
op hem dat si niet vort
en selen wassen hebbic gehort
maer selen i stucke stille staen
ende daerna dan dalen gaen
ende selen af nemen alsoe
gelijc si eerst namen toe
dus es dese ordine bediet nu
biden bomen dat secgic u
die hoge wast ende groyt
met vele ranken ende bloyt
ende breit ende hoget alle jare
maer alse hi comt dat openbare
tsinen tide van sinen jaren
so staet hi stille al lettel twaren
ende dan begint hi dalen weder
ende eerst van boven comen neder
so dat hi in die wortel gaet
nochtan daer met die boem no staet
dan comt sijn here diene velt
des gelijcs joacim telt
dat dese ordine soude te gaen
biden here oec sonder waen
die irstewerf oec confundeerde
om gene dinc die mi deerde
an enige ordine die ic weet
sone doe ic des geen ondersceet
anders dant mi doen verstaen
die prophecien sonder waen
nochtan secgic u ende doe weten
ende wille mi oec dies vermeten
in orkenscape den latine
dat ict in vele steden in scine
hovescher ende corter heb geseit
dan daer in gescreven steit
daer om biddic hier diet lesen
dat si niet en merken in desen
datter yet gevenst in staet
waer oec sake dat yemans raet
dit wilde lachteren in enigen dingen
so wildic dat boec wel vortbringen
daert latijn in es gestaen
ende wilt hem proeven daer in saen
ende vele meer dan hier in staet
maer icne hads genen raet
van somen dat ict hadde gemaect
ende docht mi oec te sere ontraect
daer bi lietict aldus varen
ende al dat hier geseit es twaren
dat auctoriseert eugenius
die paus in ene consilie dus
te triere verstaet dit openbaer
hier int die sevende boec vorwaer
den achtenden soudic gerne verclaren
die here van al moet mi bewaren
ende genaren ende gesparen
van quaden jaren ende van mesvaren
dat ic hier naren in der scaren
moet daer varen daer nember die jaren
van den claren en selen verswaren
amen
god die here van hemelrike
moet mi bescermen ewelike
vanden genen die mi nu niden
want ic noyt in genen tiden
op nijt noch op wanonste
noyt enige dinc begonste
in dichten daer ict weet
ende mi waer oec harde leet
haddict gedaen in eniger sake
want ic uut mi selven niene make
anders dan int latijn stoet
hierbi mach wel wesen vroet
elc die recht ende reden kint
dattie scout mine es twint
daerom en tijt mi niet den bant
want ict dichte also ict vant
ende noch salict vort dichten
uten latine ende u berichten
vanden lesten tide mede
ay god dore u ontfermichede
ontfermen moeti mijns hier
ende behoeden van dangier
ende hulpen moetti mi nu vort
den tijt te maken die ongehort
es van vele lieden noch
hieraf te secgen mi yedoch
sal swaer sijn ende pijnlijc met
mocht wesen ic liet bet
want die tijt en es niet clene
mi te secgen daeraf allene
daer grote meestere in twivele sijn
hoe inden sal dese termijn
om dit vervaric mi te mere
hier af te spreken maer onse here
die minen sin daer toe trect
ende mi altoes roert ende wect
op hem getroestic mi te bat
so dat ic anevae ter stat
dinc te maken nu ter tijt
ende oec om ene dinc des seker sijt
so salic maken te houder met
omdat so wie daer ane set
sinen sin oft leest oft hort
hi salre in vinden soe soete word
ende oec so glorieuse sprake
dat hi daerbi licht al sine sake
van siere quaetheit laten sal
daer hi der vore lange in qual
ende bander side so salmen vord
daerin lesen so vreselike word
ende so tontsiene dat verstaet
dat niemen en es van selker daet
maer hord hi daer die worde lesen
hine saels te beter moeten wesen
opdat hi es een kerstijn
ja al waerd i sarrasijn
hi soudem beteren om dese sake
als hi hier af horde sprake
dit sijn oec drie saken goet
daer ic dit om maken moet
dierste dats op gods troest
die mi dicke heeft verloest
dander dats die suetichede
die god hier in sal spreken mede
terde die vrese entie noet
die elc minsce horen moet
nu hort vord van desen al
hoe ic den tijt bescriven sal
die tijt vanden sesten etate
hebbic bracht tot onsen state
ende gemaect oec vorwaer
tote datmen screef al openbaer
tjaer ons heren in onsen sciene
xiiic ende oec sestiene
ende van den beginne der werelt met
es vif dusentich oec geset
ende cc sestech ende vive
dit es detaet vanden live
maer die sevende etaet godweet
die op abelle began gereet
die deerste dode was vorwaer
so heeft gelopen al openbaer
die sevende etaet dordie sesse
hier af willic ene corte lesse
nu bescriven want dese etaet
ewelike te duerne staet
op abelle dese etaet began
ende toten inde der werelt vortan
sal hi geduren dat verstaet
ende nembermeer sijn tijt vergaet
dit es der zielen etaet
die dus dorden sesten gaet
die ten lesten sal stille staen
ende nembermeer en sal vergaen
want dese tijt sal ewelike
gedurech wesen sekerlike
ja den goeden staet te sine
ewelike sonder enege pine
in hemelrike na desen etaet
ende den quaden dat verstaet
int helsce vier sijt seker des
ende elc van desen ewelijc es
oec seget salomon ter stede
dat geen minsce sal weten mede
opden dach des ordeels dan
of hi werdich es daeran
der minnen oft der hatien
maer geminct in der partien
selen si sijn ende confuus sere
tote dattie rechter onse here
die quade scedet uten goeden
met ere vorsinniger hoeden
gelijc datmen tcaf wannet uut
vanden corne overluut
aldus so werden gesceden daer
die quade vanden goeden naer
alsic u hier na doen weten sal
na antkerst doet groet ende smal
dien tijt daert op indet al
die werelt ende daerop doemen sal
god die minsce na haer doen
van dat si hier hebben geploen
dien dach dien tijt no die ure
en weet geene creature
en waer oft enich heylich man
en hadde in sine jeeste dan
van gods halven also vernomen
ende dat aldus vord waer comen
want aldus gesproken es
en es onser kinnes niet gewes
dat wi die tide entie uren
geweten mogen bi onser figuren
maer also die dade vanden inde
selen comen alsict vinde
die de heyligen hebben vorseit
ende propheteert na geestelijcheit
dierste teken sal sijn nidechede
met ere utstortender vloyechede
daermede getrouheit ende caritate
werd geroeft van haren state
dander sijn conste quaet
ende grote stride dat verstaet
ende sduvels word vordbringen
ende achterwege sayen die dinge
gelijc oft ewangelien waren
ende heresie comt daernare
ende werd gesprayt in alt lant
dan werd gesien daerna thant
datmen den keyser versniden sal
die wortel soude sijn boven al
also alse crissostimus geseget
tsap dat in die wortel leget
dat sijn die heylige vorwaer
dal sal oec verdrogen daer
hier op seit oec sent jan
die boem die groyt ende wasset an
alse lange alse hi sijn sap hevet
in hem selven ende uutgevet
so mach hi groyen ende duren
maer alsem tsap niet mach geburen
so verdroecht hi ende valt ter neder
aldus so eest oec vort ende weder
metter werelt dat seldi weten
want die gene diet hebben beseten
dat sijn die minscen dat verstaet
ende alse in hem dat tsap vergaet
dat goede dat ic daer vore gewoech
ende in quaden sape uutsloech
so verdroget hi dan in quaetheden
gelijc dat vore die bome deden
ende alse dus die liede werden saen
daerna so sal die werelt staen
onlangen tijt want haer gebrect
des saeps daer sent jan af sprect
hier af seget ons openbare
methodius die martelare
dat antkerst comt werd getoent
in desen dingen ongenoemt
die ic hier som noemen sal
int inde van    der werelt al
alse die seste tijt gaet uut
so comen dese plagen overluut
het selen uutgaen ysmaels kinder
ute her   mitagen mere ende minder
ende haer comst sal sijn in dien state
ene castiement sonder mate
god sal in haren handen geven
alle riken die dan leven
om die sonde die dan es mede
indie liede ende ongelovichede
want die kerstinen doen altehanden quaet
ende werden daerave niet versaet
si pollueren hem selven na des
dat scandelijc te secgen es
ende daerom salse in die hande
god geven den vremden viande
den heidenen den sarrasinen
om hem daer te latene pinen
die trisore der kerken mede
entie ornamente gerede
selense onderlinge deylen daer
ende die kerke verbernen naer
ende daerom haren vader ismael
hiet god onse here velt esel
dit en sijn niet liede secgic u
alse ander liede verstaet dat nu
maer ute hermitagen wiltmen bedieden
dat es te verstane hatelec den lieden
die papen selense in heylige stede
doden ende in die kerke mede
die wive vercrechten ende daer met
licgen na dat wijst haer wet
ende der heyliger kerken cleet
selense andoen wel gereet
ende haer wive mede na desen
het sal grote tribulatie wesen
over die kerstinen in dien tiden
om te vertoenne in allen siden
welke in kerste getrouwelike
selen geloven ende sekerlike
dan sal god die gene verhogen
die aldus in hem vermogen
hebben geweest int gelove goet
sine ontfermicheit ende sine oetmoet
sal op hem nu scinen daer
ende van hem verloessen openbaer
het sal een kersten coninc opstaen
diese sere sal wederstaen
ende sal vechten jegen dese
ende verwinnen in groter vrese
ende met sinen swerde verslaen
ende die daer sterven sonder waen
die varen toten grave quaet
vander hellen dat verstaet
dan sal openbaren daer
die sone der verlorenheit vorwaer
die god die antkerst es genoemt
in deser tijt te vorscine coemt
die in ene crocht alsict versta
gevoedt werd in betsayda
ende sal in capharnaim regneren
dus secgen ons die wise leren
men leest dat antkerst sekerlike
te babilonien in dat rike
geboren ward vanden geslachten
comen sijn van groten machten
van dan jacobs sone godweet
also alse jacob selve oec seet
dan noemt hi der slangen gelijc
in alle wege oec sekerlijc
ende daerom van desen geslachte
in apocalipsis men niene achte
datmer yet af secgen hort
daer men dander geslechten vort
bringet ende noemet mede
antkerst toecomst seget gerede
dapostel ons heren dat dit sal
biden duvel wesen al
want biden duvel sal hi na dien
vele dinge doen int sien
maer hine sal niet algader wesen
sijns machtich gelike desen
als die verhoelheit in gode es
noch diesgelijcs sijt seker des
salhi in hem sijns selfers wille
niet doen en si met hem stille
anders en mochment hem tien niet
so wat hi dade in dat verdriet
comestor seget oec van desen
van irst dat hi gewonnen sal wesen
so sal die duvel in siere moeder
comen ende sijn met sijn voeder
ende also vort wast vorwaer
tote dat hi geboren ward aldaer
maer ander secgen mede oec des
dat bi aventuren oec waer es
si secgen dat hi al die manieren
diemen an ander liede can visieren
van dien dage dat hi vorwaer
gewonnen ward sal hebben daer
ende sinen ingel ter hoeden daernaren
tot dat hi comt te sinen jaren
dan ward hem afgenomen vordan
dat hi van gode nie gewan
ende sijn ingel ward hem genomen
ende die duvel in die stat comen
ende wijsten vorward also mede
ende nemt hem daer ter selver stede
altemale sijn oude gewoente
ende brincten so te siere hoente
van allen quade also vord
gelike datmen secgen hort
dat een man sijn osse rect
te sinen jocke daer hi intrect
aldus so leitem die duvel dan
vandien termine vorward an
ende dan so ward die nidege quaet
thoeft van allen quade ende saet
ende thans so comt in sine lede
die dienst van alre quaethede
ende sine gewerke begint hi dan
also te doene vorward an
nu comt dese getogen vord
tote jherusalem in die pord
ende sal hem daer besniden saen
ende sal den joden doen verstaen
dat hi god es die hem in horen
in haer wet was bracht te voren
ende onsen god sal hi secgen
enen bedriegere ende wederlecgen
dan selen alle die joden nu
an desen geloven secgic u
ende selen hem volgen ane
ende an hem voegen vordane
ende selen den tempel maken weder
die hier voren was ter neder
van dien van rome geworpen al
ende destrueert groet ende smal
daer sal hi sitten ende secgen na des
dat hi die overste god es
hi sal comen alse dapostel seit
in alle crachte ende mogentheit
van minsceliker rijchede
ende sal teken doen oec mede
met behindicheiden dat verstaet
die logen selen sijn ende quaet
want en sal niet waer wesen
maer bedrogenesse groet uutgelesen
ende om dat hi sine logene al
hier mede dus confirmeren sal
soe toendi hem behindichede
om hem an hem te trecken mede
die de caritate der wareit
in hem hadde van christus vorseit
vele sal hire bedriegen daer
met groten gichten wet vorwaer
die hi met driegene niene can
gedwingen gaet hi met smeken an
ende met gichten harde groet
die de vrecheit verwandelen doet
den saterdach heti vieren
den joetscen valle in allen manieren
om die oude wet conforteren
ende den sondach heet hi eren
want hi dede daer verstaen
daer op te stervene sonder waen
ende verrisen mede houde
also alse hi selve woude
alse hi dan dus es gevest
onder tfolc so donct hem best
dat hi sine boden sende uut
in allen lande nort ende suut
gelijc dat god sine apostelen dede
ende uutsende in lande in stede
om te prediken sine wet
so heeft hi oec legaet geset
die daer selen dlant begomen
daer hi selve niene mach comen
die heylige stede ongewaent
maectense xlii maent
ende die kerke oec daermede
drie jaer ende i half gerede
alse lange regneerde antkerst daer
inderre corter spacien vorwaer
leestmen dat hi sine cracht sal
van siere wreetheit hebben al
tfolc sal sijn sere in dole
maer die heyligen met gere scole
en sal hi die verlistegen mogen
sijn leringe en sal hem niet dogen
si selen so vroet wesen dan
ende so starc werden vord an
dat hi met siere scalcheit vord
dese sal bringen also ter mort
om daer te scedene haer enechede
daer si in bliven altenen mede
aldus sal hi beginnen daer
so scalc te werden overwaer
datten yegewelc sal ontsien
so wreet sal men dat ansien
van sinen gewerke dat verstaet
eer sijn tijt daer te gaet
dan alse antkerst aldus es
tsinen state comen na des
so sent god sine boden daer
helyam ende enoch wet vorwaer
die hi int paradijs hout daertoe
dat si antkerst selen alsoe
in dien tiden dan wederstaen
dat si hem sele mogen ontgaen
ende argueren van allen saken
daer hi sprake of sal maken
ende die herten der goeder kinder
tonsen here bringen ginder
ende te joncst moeten laten dleven
si selen der prophecien uutgeven
m dage ende ii hondert
ende lx mede oec besondert
dat es te verstane dat si vort
selen bringen in scone wort
ende in exempel in predicaden
iij jaer jegen dese ongenaden
ende also sal antkerst vorwaer
predeken iij jaer
ende dese antkerst selense dan
argueren daer vor elken man
ende selen sine valsceit tonen
ende sine logen ende sijn honen
dan selen die joden ongelogen
weten datsi sijn bedrogen
ende selen in gode geloven dan
ende om hem die doet vaen an
ende darre sal sijn in getale
c ende xliiii ducent wale
also methodius doet weten
so sijn dese uut gespleten
vanden geslechte van israhel
dese werden gedoet om gode wel
om dat si an enoch ende an elyen
geloven selen ende daer lien
om dat so werden si martelaren
ende bliven behouden oec daernaren
doen dese bekeert waren
ende gedoet oec daernaren
doen werd antkerst so erre
ende so verwoet om dese werre
dat hi te hans daer geboet
helyas ende enoch te slaen doet
ende deetse leggen upter straten
te jherusalem bi siere onmaten
drie dage daerna alsoe
om dit wie dat sage doe
dat hine daerom soude ontsien
alsise daer dus licgen sien
dan sal selke tribulatie wesen
alsmen nie sach vor desen
noch oec na dat verstaet
niemen en sal weten sijns raet
daerna alse daniel doet gewach
diet in enen visioen sach
so comt antkerst dan vort
tot oliveten des berges bort
die edel ende heylich es geheten
bedie dat daeraf wilde beten
onse here doe hi tsinen vader
te hemel voer wet algader
daer es nu dese verleydere comen
also alsict heb vernomen
aldaer onse here te hemele clam
doe hi op dese stede quam
ende geseten was na sijn doen
in een scone pawelgoen
op sinen stoel mogentlike
cristus onse here van hemelrike
also als ambrosius doet verstaen
vertoendem daer antkerst saen
ende doettene daer hebbic vernomen
met sinen asseme die sal comen
ute sinen monde alse een soen
daer hi sine gebode soude doen
hord hi roepen in die locht
onsen here ende om die vrocht
sterft antkerst daer ter stede
ende bi sente michiele mede
van ere blixeme die hi brinct
so ward hi daer al besinct
ende verbernt te polver al
ende dmeeste deel daer oec sal
van sinen lieden gedoet werden
van sint michiele sonder verden
dus was van dat begonste hi
die werelt te dwingen seitmen mi
tot dat hi gedoet was
vierdalf jaer sijt seker das
aldus lange waren daer
die heylige liede in mesbaer
nu hebdi hier wel vernomen
hoe antkerst ter doet es comen
wat na sine doet sal gescien
mogedi hier in algader sien
sal god na sine doet comen
stapphans ende die liede domen
neen hi na dat ons daniel
in sinen boeken daer toent wel
want hi seget al openbaer
dat verst selen hebben daer
die gene die in desen tiden
die persecucie moesten liden
ende dan oec in desen tide
selen verhogen ende werden blide
die gene die antkerst daer vore
hebben gedient ende die de dore
sende uut om lant verkeren
si maecten bliscap met groter eren
si huweden si vierden si speelden
menigerhande spel met groter weelden
dadensi ende seiden albloet
al es dat sake dat nu es doet
onse gebiedere ende onse here
wi selen nochtan nu vort mere
vrede hebben ende sekerheit
na dat si dit hebben geseit
so quam hem over daer albloet
ene vrese so harde groet
van den achtersten vonnesse swaer
want vorden lesten dach vorwaer
eer god ten ordeel sal comen
so werden teken vele vernomen
die ons dewangelie openbart
maer niet wel en eest ons daer verclart
scolastica hystorie ons gewaget
xv dage die sere versaget
selen maken die liede te hant
die jeronimus oec vant
in die ebreusce boec alsoe
maer oft si haestelijc comen toe
dat si tenden een selen gescien
ofte niet haestelijc oec na dien
so dat daer tusscen soude wesen
enech tijt daer af van desen
dies en doet hi niet verstaen
daerom latict also oec gaen
want ict noyt niegeren vant
daers mi meer ward becant
na die heylige liede gereet
die maken en geen ondersceet
ende na die meester hebbic vernomen
dat xv dage selen comen
die teken daer af doense verstaen
maer dat ondersceden latense staen
den irsten dach noemense daer
maer den andren niet daer naer
noch den derden noch genen meer
noch ander meester alsmen siet
oft si tenden een selen wesen
of enich tijt staen na desen
om dit en salmen scriven niet
den andren dach alsemen siet
maer dander teken als ende als
diet anders maecte dat waer valschs
nu hort dese teken ongehier
den irsten dach noemt men hier
om dat hi quam daerna albloet
xl dage na antkerst doet
also daniel boeke doen verstaen
die irste dach hier af dan saen
so sal die zee verheffen hare
xl cubitus hoge openbare
boven alle berge hogen
ende blivet staende also vermogen
in haer stat alse of si ter ure
beloken waer met enen mure
dat ander teken sal daer wesen
dattie zee daelt na desen
ende werd so cleine oec na dien
datmense cume mach gesien
dat derde dan selen die diere saen
die in die zee daer scinen staen
selen briescinge geven daer
toten hemel openbaer
dat vierde daeraf wesen sal
dattie zee sal bernen al
ende ander water also met
waer dat si sijn geset
dat vifte selen bomen ende cruut
blodegen dau geven uut
dat seste dan selen die gestichte vallen
die in die werelt sijn met allen
dat sevende daer op selen saen
keyen ende stene te gader slaen
dat achtende daer op sal gescien
ene gemeine eertbeve na dien
dat ix de dan sal die eerde daer
gelijc ende effen werden vorwaer
dat x de daerop selen die liede
uut haren holen comen vlieden
ende selen gaen amechtech dan
datter enech cume gespreken can
dat xi de teken dat comt na dat
dan selen die bene daer ter stat
van allen den doden opgaen
ende op haer grave daerna staen
dat xii de dan selen die sterren
alle vallen sonder merren
dat xii de daerop selen dan
sterven dat leeft wijf ende man
om datsi metten doden mede
daerna opstaen na haer gerede
dat xiii de teken daer op sal
hemel ende eerde oec bernen al
dat xv de dan sal sonder verden
hemel ende eerde neuwe werden
ende al dat ye ward sal dan saen
in minscelike vorme opstaen
nochtan salt vorden rechter comen
een groet vier hebbic vernomen
die dansichte verbernen sal
van derre vulre werelt al
hemel ende eerde sal vervaren
maer niet in der substancien twaren
maer bi gelikenessen die sal
in enen beteren verwandelen      al
dien hemel secgic vander locht
ende niet lochteleec gewrocht
dit vier sal alse hoge slaen
gelijc dat dede sonder waen
dieluvie bi noes tiden met
xxv cubitus so es geset
dat boven alle berge sal gaen
ende om dattie werelt daer met saen
sal gepurgeert werden daer
vanden sonden der minscen vorwaer
der eerde daeromme ende der zee
ende die metale der lucht mee
werden mettier vetheit overgeblasen
dattie vercorne sonder verrasen
also die apostel secgen
werden gepurgeert van allen vlecgen
van dien daer iet af te purgeerne es
ende dit sal duren sijt seker des
tot datse alle gepurgeert wesen
den gepurgeerden en saelt na desen
in ne gere wisen deren niet
maer den quaden saelt sijn verdriet
ende ene verteringe altemale
den goeden es dit also wale
ene vercoelnesse van soeter smake
augustijn seget op dese sake
dit bernen vander werelt fijn
dat dit vier den goeden sal sijn
gelijc dat den drien kinderen was
die inden vieregen oven vor das
in babilonie waren gedaen
dat gi hier vore wel hebt verstaen
men leest dattie rechter sal comen
te middernacht hebbic vernomen
niet om die vrese des tides
alse augustijn doet ons gewises
maer om die sake der donkerheit
dat es te secgen sier heymelicheit
des rechters comste die sal sijn
alse ene haestige blixeme fijn
ende ene claerheit die dan sal
sonne ende mane bedecken al
niet datsi haer scinen selen laten
maer bi gelike van desen staten
anders leestmen over waer
datsi sevenvout clare daer
in dien dage sal scinen dan
dan si nu gescinen can
maer inden ansiene hebbic vernomen
des gewarich lichts dat dan comen
sal so selen si alle om desen
in haren naturen donker wesen
onse here sal inder locht na dat
hem vertonen ter selver stat
aldaer hi op te hemel clam
vor hem selen sijn alsict vernam
gelijc enen verwinre groet
alle die tekene na siere doet
ende alle die instremente gerede
daer hi dore gedoet was mede
dat cruce die nagel die crone
entie glavie oec na tgone
daer ave seget crisostimus
dattie ingele selen daer dus
dat cruce hoge dragen daer
op haer scouderen ende vorwaer
sine coninclike comst daermede
gelike enen der heerscher mede
voreboetscapen si dit daer
niet allene wet vorwaer
met sinen wonden sijns lichamen
ende sinen tekenen alle tsamen
van sinen wonden salmen tonen
om dat hi daer met wille versconen
dat hi die selve here oec sij
die hem crucen liet om di
nu es die werelt sijt seker des
gepurgeert ende god es
ten ordele comen hoe soet gaet
nu sent hi ute dat verstaet
die grote stemme entie fine
die int ewangelie heet bosine
alse tenen tekene van sinen zege
dat hi verwinre es alle wege
tharen love ende oec vorwaer
tsiere werscap so noet hi daer
alle die nie van eertrike scieden
maer dit sal selken van dien lieden
so claer teken wesen dan
ende so openbare oec daer an
so dat si alle opstaen daer
ente vonnesse comen daer naer
ende alse dewangelie seit
so sent god na die waerheit
syn ingele met ere busine
om te vergaderne daer die sine
sine vercorne des gelike
van dien inde van eertrike
ende noch selen dan uutgaen
die ingele ende vergaderen saen
die quade ende scedense daer
uten goeden wet vorwaer
ende dese stemme dese busine
werd van elken gehord in scine
want van hare macht werd dan
levende gemaect wijf ende man
die goede selen in ere glorien daer
verwandelen ende oec mede vorwaer
in vele dincs wel gedesponeert
entie quade werden verkeert
alse in ene minderinge van leden
die corupeert sijn in vele steden
maer den quaden die dogen daernaer
hem ne werd niet genomen daer
haer gedaente haers lichamen
hines daermede al te samen
alle sele wi daer op staen
goed ende quade sonder waen
in alse corter uren alsoe saen
alsmen een oge op mochte slaen
gode en sal niet gebreken daer
der materien der eerden vorwaer
want daer ne sal niet ane gebreken
alse groet alse ene ziere horic spreken
ende sal in siere gedane opstaen
in alder manieren sonder waen
ende alse oft hi levede ende oec vor das
doen hi tsinen besten was
maer die rebbe alsict verneme
van adame en sal in heme
niet opstaen daer yeve of was
gemaect maer in haer na das
hant voete arme bene
vanden minsce ens dinc ne gene
al werd geslagen oft dure geten
ofte hoe dat waer versleten
ende den minsce en sal vandesen
en gene gebreke hebben vorwaer
het en sal an hem vergaderen daer
alse dapostel seget nu
so sal yegewelc dat secg ic u
van menigerhande lande daer
onderlinge vergaderen oppenbaer
dat es te verstane hebbic bedacht
in haer manlike cracht
alse in den staet van xxx jaren
oft daeromtrent wet vorwaren
dat christus was hier te voren
hoe hi die doet moeste becoren
hoe out hi was doe hi starf
oft hoe jonc alst wel bedarf
dat si storven ende moesten liden
die doet si selen te joncsten tiden
van xxx jaren opverstaen
so dat hem geen dinc sonder waen
gebreken sal te dere noet
noch overcomen clein no groet
die gene die van niewete al
al dat hi wilde ende maken sal
sal dat wel volmaken daer
al eest ene materie niet daer
bedie hine sal niet judiceren
dat selve na der materien deren
maer na der vormen gelikenesse
na hare verdiente gescepnesse
daer sal oec ondersceden wesen
man ende wijf ganselijc in desen
oec die wondere die sijn geboren
vanden minscen daer te voren
alse die sonder voet comen vort
oft sonder hant in hare bort
oft haddense te lettel of te vele
vander gerechter naturen spele
dat werd hem toe oft af gedaen
also gelike oft sonder waen
der naturen niet gebroken ware
die dode die oec openbare
in goeden resten selen opstaen
irst        hebbic verstaen
ende oec na sine digniteit
oec selen opstaen na der waerheit
yegewelc na die ordine sine
alse gelijc dapostelen daer
na apostel gelike vorwaer
ende propheten na hare wet
ende so van allen andren met
ende die gene die levenden vonden
alse dapostel seget te dien stonden
selen metten genen die doet sijn
op in die locht varen in scijn
ende also in dien gegripen daer
selen sterven thans vorwaer
ende te hans opstaen mede
alse oft die ziele daer ter stede
bi enen slape ware uutgegaen
ende in enen gedacht weder comt saen
ende werd also ten ordele
geleverd in dus corten spele
die ziele die oec uten lichamen
comen sijn begeren tsamen
dat si werden gecorperert
daerombe also es begert
so wie so uut geblasen es mede
indes overstes mogenthede
ende niene weet waer hi dan es
maer die lichaem des sijt gewes
natuerlike die ziele mede
begeert op sine volmaecthede
dats waer in yegewelken daer
es ene stomme begerte vorwaer
der voegingen van desen tween
nochtan en mogense overeen
bi naturen vergaderen niet
maer met miraculen eest gesciet
men seit oec dat christus verrisen
die sake was van onser wisen
alse een teken daer af maken
van berueringen eniger saken
daer af des vaders liberaldeit
om die minne christi vorseit
sal doen sine broedere verrisen
in groter glorieuser wisen
ende alsoe nochtan also dewelike coninc
sinen sone maect om dese dinc
ridder goet so maecti mede
om sine minne ridders gerede
ende es ene sake der beruerlijchede
alse te onser minscelijchede
bedie hi beroert ons vorwaer
ter verrisenessen ter bliscap daer
goede gewerke werden vonden
diemen dede vor dien stonden
dese sake es oec ene vorme vorwaer
ende oec mede u exemplaer
alle dese die nu geseit
hier vore sijn na der waerheit
selen vore dat vonnesse comen
datmen dleste vonnesse hort nomen
alsi aldus verresen sijn
ende vergadert vore sijn anscijn
so sal hi die sonders irstwerven
anespreken om haer onbederven
ende sal haer mesdaet lonen daer
met tormente die sijn so swaer
die bettere oec sijn na desen
dan alle tormente selen wesen
daer af oec hare consentien mede
met ere bitender vresen ter stede
vanden rouwe in wanhope comen
ende oec sal dit mogedi wel gomen
ene ongenoemde confusie wesen
alse yegewelc daer mach lesen
ende in haer herte gescreven siet
al haer quaetheit dits verdriet
ende dan alse dapostel doet verstaen
so werden gewroeget also saen
alle der zielen gepeise mede
die si ye peysden in eneger stede
want elken werdet bekint aldare
oft in een was getekent ware
dit sijn die boeke wet wel dat
van yegewelken die opter stat
alle selen ontpluken daer
bedie bider comst trechters vorwaer
en selen niet die lucht allene
verlichten maer oec int gemene
alle verborgene dinge der herten
selen geopenbaren met smerten
ende dan sal die ewanglie gereit
vervult werden daer men af seit
en es niet so neuwe verborgen
en come dan vort ter sorgen
hoe grote cracht sal dit wesen
dattie mogetheit gods in desen
tonen sal dat iegewelc dat goet
ende dat quade daer tonen moet
ende in sijn gedachte comet daer
in so corten uren daernaer
werd besceden alst daeran
sine concentie wroeget vordan
ofte ontsculdeget ende met desen
weet elc van hem hoet sal wesen
met hem oft hi verdoemt es
oft behouden sijt seker des
in die vercorne werd afgedaen
al haer verdinken sonder waen
van der eweliker bliscap goet
maer si hebben in haren moet
hare quaetheit diesi daden voren
nochtan niet dat si wanen verloren
bliven ofte ter pinen comen
noch oec ter bliscap niet si gomen
metter gracien al van desen
daer si gedanct af mogen wesen
god en doet hem niet in scijn
om datsi te blide souden sijn
dan alse dit dus es gedaen
selen die onsalegen wanhopen saen
ende hem decken constensy
vore dansichte gods seitmen mi
ende selen roepen gi berge ter stede
bedect ons vanden ansicten mede
die daer optie trone staen
alse crissostomus doet verstaen
op matheuse daer hi seget hier
het ware sachter ducent vier
ende blixeme gedogen dant ware
dat ansicht also openbare
dat so suete es ende so scone
van ons heren om enige lone
die wi dor hem niet en daden
sine dorren haer ogen in genen raden
jan crisostomus seget mede
dattie sonne ende mane bede
haer licht an hem trecken gerede
om des rechters gewarechede
dat sise niet dorren an sien
niet om dat hem mach mescien
maer om dat elken minsce dan sal
in eens anders torment scromen al
van sinen vonnesse werden geset
die cracht oec der hemele met
dat sijn dingel verstaicker an
ende die selen beroren alle dan
maer niet om die ververnesse
vander gerechter doemnesse
noch oec om anxt en genen
dat si hem yet selen verenen
maer om die wondere die si sien
van selken dingen die gescien
also alse beda seget daer van
wat sal dat roedekijn dogen dan
dat inden woude es gestaen
daer die cedren vanden paradise verslaen
daer selen die vercorne te hope
in die locht hem jegen lopen
entie quade op deerde omtrent
die si altoes hebben gemint
daer selen si bliven in dat dal
van josephat also al
ende des rechters sententie avebieden
eersi vandaer mogen scieden
men seit dat christus judiceren sal
in die vorme eens cnechts al
also alsi vor pylatus
was gejudiceert aldus
want hi doe gedaent ne gene
no clerheit hadde no groet no clene
maer was i spiegel een anscouwen
vol van menigerhande rouwen
ende dan sal hi in die glorie
van al siere scoenre memorie
allen minscen hem vertonen
om dansien van sinen lone
van enen cnecht verblidende daer
seelne sien die gode daer naer
maer den quaden werdet verborgen saen
datsi die bliscap niene begaen
noch die claerheit en sien mede
diede gene sien ter stede
die suver sijn van herten daer
ende oec dat rike hebben daernaer
die vader en judiceert genen man
maer al sijn rechten geeft hi dan
sinen sone om dat hi es
die sone des minscen sijt gewes
niet alse dat hi sone es geseit
alse van der cracht der minscelijcheit
oft sonder den vader daer ter stede
oft sonder den heyligen geest mede
daer te judiceerne yet sit
maer hi judiceert na dit
in die vorme van enen man
den quaden verveerlijc tsine dan
ende den gerechten genadich daer
ende verliechtse oec daernaer
hi judiceertse metter godleecheit
niet metter minscelijcheit
oec niet allene christus ne sal
niet judiceren daer allene al
maer die heyligen selen daer
met hem judiceren vorwaer
nadat god selve heeft geseit
daer hi seget na der waerheit
gi selt sitten op xii stole wel
ende jugeren opt geslechte van israel
niet allene die xii apostelen
maer die hem volgeden alle selen
gemeinlijc judiceren gerede
biden xii sitten verstawi mede
alle die heyligen sonder getal
ende bi den xii geslechten men sal
alle die gene verstaen aldaer
die te judiceren sijn vorwaer
alsoe alse seget gregorius
die dit hier orkent aldus
so selen vier ordine daer sijn
inden gerechten vonnesse sijn
twee alse die sijn vercoren
ende ij die oec sijn verloren
die vercorne en sal niemen daer
judiceren maer si vorwaer
selen judiceren ende regneren
alse die recht van allen deren
ende selke werden gejudiceert ter stede
ende selen regneren mede
alse die tusscen beide sijn goet
alsmen ons verstaen doet
die quade van dien sel na desen
selc daer gedoemt wesen
ende sal vervaren hoe soet gaet
alse quade kerstine dat verstaet
selke selen niet gedoemt twaren
nochtan so selensi vervaren
alse die ongelovich sijn
dus sal wesen dese termijn
dan sal die rechtere sceden daer
die gode vanden quaden naer
alsoe die herde sijn scape doet
ende uten quaden doet dat goet
ende dan alse seget gregorius
comen si ter scalen dus
ende weget tquade jegen tgoede
ende eest dat daer tquade verloede
so weet hi sijn vonnes daer
ende daers geen verdingen naer
ende dan sal ons god verwiten
niet allene onse quade viten
noch oec onse verrokeloeshede mede
maer al dat hi dor ons oec dede
sal hi ons verwiten daer
daer wi en selen niet i haer
keren dorren van anxte groet
ay ongevallige sondere groet
wat soutu nu daer mogen angaen
daer di die here wilt verslaen
emmermere ter pinen swaer
alse dit die es dus openbaer
dattues meer en mach ontgaen
dits vrese boven al na mijn verstaen
ic sprect hi die om u
achter lande liep vor nu
ende predicte die waerheit al
waer met datmen vercrigen sal
hemelrike dus gingic vort
in lande in dorpe ende in port
daer ic om u bespot was
ende wederseit dicke na das
ende getrijst was ende gewacht
oftic yet vort hadde bracht
datmen node hadde gehord
maer in verbarchs nie mijn word
ende seide dat mi orberleec dochte
hoe sere datmi oec wachte
ende in desen so wardic daerna
om u gegeeselt elc dit versta
ende bespouwen oec ter stede
ende in mijn hals geslagen mede
ende verbonden mijn ogen daer
ene dorne crone setten daer naer
op mijn hoeft met nidecheden
dat mi dbloet te meniger steden
ay om u daer neder liep
daer was menich die op mi riep
profete wie sloech di
daerna oec verdoemdense mi
ter lelijcster doet daer van al
si stieten mi daer als enen bal
ende crusten mi ende hingen alsoe
ende gaven edic drinken doe
met gallen geminct in bitterheden
si nicgelden mi in drie steden
ende met ere glavie mi oec stac
datmi die side ontwee brac
dat paradijs ic u ontdede
ende mijn rike offerdic u mede
ende men dwanc u mede niet
maer uwe vriheit ic u liet
ende oetmoedelijc sochtic uwen wille
in allen dingen lude ende stille
hoe soudic meer gedoen dor u
dan ic hier gedaen heb nu
hens niet en hebt gedaen al
merct wat u gescien dan sal
die niet en hebt dat verstaen
want ic hebt vor u gedaen
secgt mi gi sonderen groet
natuerleec dogende ende doet
wat hebdi nu gedaen dor mi
die u here bem ende daerbi
om u gepassijt was hier voren
ay alle onsalige doren
leest dit ende penst dan mede
wat god hier vore dor ons dede
ende penst om u sonden vordane
die u ten ordele selen vermanen
god die van al sal doemen
na recht van datmen can genomen
daerna gelijc heeft hi der quaden
berespt van haren mesdaden
also sal hi ten goeden spreken
met soeten worden sonderleken
ic was hongerech du voedes mi
ic was dorstich ende daerbi
gavestu mi drinken ende also vort
alster ewangelien toe behort
sal hi ten gerechten spreken daer
met groter sueticheit openbaer
dus es te verstane dat god dese dinc
meer daer te secgene bevinc
om die gewerke der ontfermichede
dan die gewerke der gerechtichede
oft der penitensien dat verstaet
oec es te verstane na den raet
dat hi ons toent oec in desen
dat so wie behouden sal wesen
dat meer sal sijn in die waerhede
om ons heren ontfermichede
dan om haer verdiente met
ende die hem daer in heeft geset
alse ter ontfermicheiden ward
hi werd daer met geloent ter vard
alse oft hi woude secgen daer
uwe verdiente en sijn vorwaer
niet al solke loen werd nu
alsic hier sal doen dor u
maer gi die anderen hebt gedaen
ontfermicheit ende hebt ontfaen
dor minen wille alsict wel weet
so waerd onrecht in loende gereet
u met ontfermicheiden weder
een vonnes werd gesint daer neder
daer gene ontfermicheit uut en comt
hi werd sonder ontfermicheit gedoemt
selke secgen dat si antwerden dan
here waer sagen wi di hongeric dan
gelijc diewangelie ons doet weten
selke heyligen oec vermeten
dat daer gene antwerde sal wesen
want alle die tongen die selen van desen
stom sijn in den dagen
daer mens ordeels sal gewagen
daeromme seget comestor mede
dat goede ende quade beide gerede
niet anders es te secgen daer
dan elc sine verdiente vorwaer
gelijc oft hi behouden sal wesen
oft verdoemt oec na desen
daer nes geen onscout godweet
daer elc sine verdiente weet
nu werd over elken sentensie gegeven
alse gebenedide comt mi neven
die mi gedient hebt vorwaer
ende gi vermaledide gaet daer
int ewelike vier gereet
dat emmer te stane steet
sonder roep van ludene mede
ende sonder ander maniere gerede
dit ende ander alle dinge
wanen die menige sonderlinge
dat met consientien sal wesen
geexprimeert van alle desen
dan met worden verstaic hier
dus gaen daer die quade int vier
om ewelike te bliven daer
ende die goede gaen daernaer
ind ewelike bliscap sonder inde
entie quade ind ewelike scinde
daer si gepijnt werden daerna
emmermeer alsict versta
hets recht datsi emmermeer dogen
die op eertrike altoes pogen
hoe si quaetheit mogen doen
gregorius ons in een sermoen
hets recht dattie gene seer
sonder bliscap hebben emmermeer
die noyt en wouden derven niet
oft sonder sonde wesen yet
si souden wel sonder inde
leven alsict an sulken vinde
ende hi sonder inde mocht dan
sonde doen dat verstaic daeran
daer es twierhande pine den quaden
dan gegeven om hem versaden
deen es datsi werden gesceden
van godsrike in allen leden
dander dat si gepijnt selen wesen
inder hellen emmermere na desen
dit sijn die pine entie viere
daer ons dewangelie af seit diere
alle bome die dragen niet
goede vrucht die besiet
ende snidetse af ende lecgtse dan
inden viere vorward an
daerom om ene clene pine
daer u hier in staet te sine
dat ewelike vier verdient
ende den stanc die meer en dwient
nochtan die x dusent helscher viere
vergaderen mochte in enen viere
en ware niet daer jegen al
alse die pine daer wesen sal
daer si van der heyliger glorien
gesceden sijn ende dier memorien
ende dat si van gode gehaet sijn
alse ons gregorius doet in scijn
die trike gods onwerdich wesen
daeraf seit hi dus van desen
dat die pine gaet boven al
datmense daer dan sceden sal
van gode entie scande mede
entie confuse der conscientien bede
daer si vandien niweren vinden
geen remedie dat ie mach inden
gregorius die grote doet verstaen
in ene ewangelie sonder waen
vanden mageden die seit alsoe
oft yemen dogede daer toe
dat sij iet mochte gesmaken
inden palayse sier herten di saken
met groten wondere van bliscepen
dat     doe daer ward begrepen
daer men seide die brudegoem
comt staet op ende nemets goem
ende die gereet waren daer
gingen in met hem daer naer
ende die na quamen dat verstaet
wat bitterheiden hem anegaet
doen besloten was die dore
ende si bliven moesten daer vore
die dore seit die glose daer naer
des riken en ward meer daer naer
omploken na den ordele vord
niemen also hebbic gehord
in die heylige scrifture lesen
in apocalipse oec na desen
vintmen indie glose staen
dese worde sonder waen
het selen hem beclagen daeran
alle geslechten der eerden dan
dat es te secgen van allen landen
want sine selen na mijn verstanden
ende van al selker geselscap mede
die te hemele vard gerede
van ii vieren hebbic vernomen
die int inde der werelt comen
een vier werd daer in scijn
dat vergangelijc sal sijn
daer die werelt gepurgerd werd mede
entie ziele van hare quaethede
alsic daervoren dede verstaen
dat ander vier dat daer comt saen
dat es een ewelijc vier godweet
datten quaden es daer gereet
ende dit vier es onder deerde met
ende altoes livechtech geset
ter pinen met ongenaden groet
ewelike metter duvele conroet
dat tweevoldech geheten es
dats altoes donreine sijt gewes
ende altoes pinende daer oec mede
bedien en blest in gene stede
noch en sal niet geblest wesen
also alse wi in joppe lesen
vandien daer hi seit
het salse verslinden i vier gereit
datse niet en sal ontsteken
gregorius horic hier af spreken
die irste doet die niet en welt
die ziele daer si werd gevelt
behout si uten live na desen
vanden live nochtan moet wesen
die ander doet alsemen telt
daer si noch swaerre met werd gequelt
ende van beiden desen saken
so est te verstane in derre spraken
nochtan dat niet die ziele en velt
van haren lichame dat sijt ontgelt
dese onsalige hebben ene doet
die sonder doet hetet bloet
ende een inde sonder inde geset
ende een gebrec sonder gebreke met
bedie die doet leeft omtrent
ende dat inde altoes begent
ende men gebreke men niene weet
dat      dies daer iet ontgeet
waerombe en pense wi daerop niet
dattie ziele so swaer verdriet
om onse sonden hebben sal
ay god ende oft hi hier al
den lichaem daet ontgelden dat
eer die ziele rumde tvat
dat willic wel dat mochte wesen
maer neent niet men can te desen
niet anders gedoen here dan gi
hebt vore geset dat donke mi
sele wi derre pinen genesen
dat moet bi uwen wille wesen
alse die arme zielen sijn
in der vulre hellen termijn
selense yet anders hebben daer
dan dat vier dat es dus swaer
jase men mochte gepensen niet
in gere manieren haer verdriet
si selen daer horen so vreselijc
stemme roepen ende so eyselijc
ende so donker saelt wesen daer
sulferechtech ende putten swaer
hitte ende dorst ende stridinge mede
met hameren slaen op al haer lede
ende een hope es hem in scijn
dat si altoes in pinen sijn
bande van wormen altehande
ane voete an arme bene ende hande
rouwe vrese versmedenesse
van gode dats die swaerste lesse
ende van allen sinen heyligen met
ende waer dat ict hebbe geset
hier vore in tondalus sonder waen
ic soudt u hier doen al verstaen
maer die man diet selve al sach
hi mages bat doen gewach
dan enich ander man godweet
om dat hi vertelt al dat leet
vander hellen pinlichede
so latic hier nu ter stede
diet lesen wille soect daerin
hi vindes daer meer na minen sin
dan ict hier nu doe verstaen
int vierde boec na minen waen
vander vierder pertien met
so wanic dat oec es geset
dus es die pine alte swaer
die emmermere sal geduren daer
ja so groet essi ende met selken lede
soe dat si vergeten alle daer mede
gods ende alle goede saken
in dat torment daer si na haken
na die verdoemenesse sonder waen
alse ysayas ons doet verstaen
so sal die mane al so claer wesen
alse die sonne was vordesen
ende die sonne sevenvout meer
clare wesen dansi was eer
ende op dit johel oec doet gewes
alse dit al getermeneert es
van desen vonnesse die dan sijn
ende die quade na dien termijn
inder hellen sijn besloten
alse onse here met sinen roten
inden hemel hem verheft
dan alse dit die mane beseft
werd si verwandelt inder claerheit
die de sonne had vorseit
ende die sonne werd sevenwerf meer
clarre dan si was doe eer
ysidorus seget daerna
mane no sonne alsict versta
niet en selen wandelen vort
maer staen altenen in een acort
ende in ene stat vord alsoe
ende darse god irst maecte toe
ende sette doe hi die elemente
elc dede staen na haer atente
dus sal sonne ende mane na desen
in die selve stede wesen
daerse onse here sette na dat
doen hise irstwerf maecte ter stat
vore dien dag des ordeels daer
na dat johel segget vorwaer
so waest eclipsis alsict vernam
ende doen onse here ten ordeel quam
so werden si verdonkert mede
van hare clarheit daer ter stede
ende doe die werelt werd genoveert
ende hemel ende eerde gepurgeert
ende neuwe werden so werd gemindert
van hare claerheit ende gehindert
sonne ende mane ende om dat
seget ysidorus dat si ter stat
om haer pine die si doe dogen
haren loen hadden sevenvout vermogen
dan en sal dach no nacht
nember werden daer geacht
dits te verstane dats gene noet
daer en es cleine no groet
anders dan sijt siren daer
so claerheit es daer vorwaer
van gods claerheit dat verstaet
dat haere claerheit al vergaet
die vader verblijt die gerechte
met sonderlingen sconen lechte
want van gode comt ene raye
van ere claerheit dat daer in spraye
werden gesien van elken in
daer hem af werd also die sin
verclaert dat hi altoes es
daerombe in glorien sijt seker des
ende om dit alse dewangelie seit
die gerechte sullen inder waerheit
blicken gelike der sonnen claer
ende in haers vader rike vorwaer
haer raye blict daer men in sal
haer claerheit merken overal
sine mach corrumperen niet
noch oec minderen wats gesciet
twee dingen sijn der zielen gegeven
deen es dat si altoes geven
ende darven van allen quade daer
dander es dat si daer naer
altoes in jegenworden sijn
van allen goede sonder termijn
ende in dese twee es vorwaer
volmaecte salicheit openbaer
der gichten der gerechtere es drie
bekinnesse eest deen donke mie
ende minne eest dander daer ter stede
ende gebruken eest terde mede
van kinnessen so comt minne
ende van dese tween alsict kinne
so comt gebruken dat verstaet
daer ombe volmaectheit hoe soet gaet
es in bekinnen des overstes gods
ende dberoeren der minnen des moets
te hem selven trect sijt seker des
dat gebruken dat terde es
daerom seget sent augustijn
hi sal met rechte dinde sijn
van onser begerte secgic vandien
diemen sonder inde mach sien
hier in el volmaectheit al
dat god daer den sinen doet
sente bernard seget dat
dat alle bedalle daer ter stat
alle die soetheit niene can
dien minsce gescien die daer an
hem heeft die maker es
alles dinges sijt seker des
also alsemen int boec vent
vander zielen enten geesten omtrent
twee dinge inden minsce sijn
dats die sijn van binnen fijn
ende die sijn van buten mede
ende yegewelc heeft ter stede
sijn huus daer menne in wedermaect
die sin van buten werd oec gesaect
in ere sinninge der minscelijcheit
ende daerom seit hi in der waerheit
dat god minsce gemaect was
om dat hi in hem selven na das
den minsce altemale soude
heilegen op dat hi selve woude
ende om dat ie begeringe alsict verneme
vanden minsce quame te heme
ende alle die minne in hem quame
ende alle dinc van hem name
dit waer al den minsce goet
want also als ict verstoet
ginge hi in ginge hi uut
hi vonde weide al overluut
in sinen makere seldi verstaen
want eest van buten also saen
dats int vleesch hoe soet gaet
sijns behouders dat verstaet
ende eest van binnen so eest mede
in des sceppers godlijchede
dat derde es dat van desen leven
die onsaligen uut gaen ende begeven
dattie ingele noyt en mochten
proeven in enigere gedochten
also alse augustijn hier seit
uten boeke der biechten gereit
over al door die bliscap godweet
die meerre moednesse men vergeet
na ene grote siechede
volget een hoge genesen mede
ende na groten rouwe wetet wel
volget bliscap ende spel
die in der proverbien geseget met
die inde canteken sijn geset
daerom die materie vanden loven
die de heyligen singen boven
gebenedide here die ziele mijn
ende alle die onder mi sijn
dit werd daer gesongen clare
ay die dan in die scare
vandien sange mochte comen
hem worde alle droefheit benomen
men sinct daer oec wi sijn verblijt
om dat wi leiden onsen tijt
in onsen dagen in oetmoedichede
wi sijn oec comen sinctmen mede
vander doet ter bliscap al
die ons ewelijc duren sal
o wi die dus singen mach
om i lettel hier verdrach
ende o wi die dit singen daer verliest
ende comt daer hi ewelike riest
sente augustijn seget mede
inden boec der questien tere stede
die op dewangelie gemaect sijn
si mogen daer alle secgen in scijn
vander onsprekeliker gebrukelijchede
der waerheit die daer volget mede
ende so si meer alle secgen mogen
so si min te secgen dogen
want hi es hertoge van dien liechte
ende raste boven alle geslichte
noch augustijn in enen boec saget
daer men vanden steden gods gewaget
god sal ons so bekint sijn
ende so claer oec met int antscijn
dat wi selen sien den heyligen geest
in ons selven hebbic vereest
ende dat yegewelc siet in hem gescien
sal hi in enen andren sien
neuwe hemele neuwe eerde
ende alles dies men daer begeerde
sal daer elc gebruken meden
oec selen daer alle uwe leden
ende u darme uwes lichamen
gode loven alle tsamen
wat eest anders secgen die propheten
daer god seget inden beheten
ic sal der gere god wesen
ende oftics niene waer in desen
hoe soudense dan gesaet sijn
ic sal wesen hem in scijn
wat dat yemen in erachtichede
van mi begerd in waerhede
haer leven haer salicheit haer vrede
ende ere ende raste ende werdichede
ende van alles dinges copie mede
van alder bliscap genuechlijchede
daer onse bekinnisse sal hebben niet
gene dolinge wats gesciet
daer onse minne oec ne sal
en geen bescermen hebben van al
daer onse wesen oec albloet
nemmermeer en hevet doet
dan sal god alse bernardus seit
hi sal vol sijn der redelijcheit
van allen liechte begeerlijchede
ende der meniger vredelijchede
ende in ere gedachten der ewelijcheit
wat helpt hier meer toe geseit
in can die bliscap niet volbringen
die si daer hebben in allen dingen
en es geen man die const gepensen
noch die dinge oec gevensen
van eniger bliscap dat verstaet
die jegen die bliscap iewent gaet
nu es een inde der eertscher dinc
van dattie eerde ie bevinc
vore dit inde leestmen met
dat in hemelrike waren geset
ingele deen boven dander neder
om te dienne vort ende weder
ende duvelere oec den duvelen met
oec waren te dienne geset
ende manne oec over die man
ter orberlecheit des liven an
ofte som te bedriegelijchede
maer dan salt al cesseren mede
die heerscapien ende die vogedien
want dan en saelt in dien pertien
niet te doene sijn godweet
om die grote glorie breet
daer sal die vrese al vergaen
ende caritate sal daer op staen
noch daer ne sal die vorberste niet
den mindren verhogen wats gesciet
noch oec verdrucken dat wel wet
maer elc blijft daer hi es geset
ende daeromme alsi dus genomen
ter bliscap gods ende daer comen
gereckelijc ende dat hem dan
en geen dienst behoevet vort an
dan sal oec cesseren daernaer
die namen der ingele wet vorwaer
van dat si nu geheten sijn
om die menichfoldicheit fijn
der minsceliker dienstichede
nochtan selen in den hemel mede
ende oec in die helle na desen
menigerhande woninge wesen
gelijc dat in tondalus steet
die wille leest daer gereet
sal daer sijn ongelijc claerheit
bider bliscap diemen seit
want alst es een gemene pinninc
so bekint hem elc an die dinc
ende alsoe es gods anesien
die elc mach gebruken indien
ende also dat god es al
ende in alle dinc groet ende smal
dus eest al in hem daer
ende hi in hem oec openbaer
wat souden hem meer bliscepen
datsi in hem sijn begrepen
ende hi weder met hem altoes
dits i leven sorgeloes
dits met rechte die bliscap mede
vander eweliker overster stede
ende alse augustijn seit albloet
heeft ene dere ordene geselscap groet
gods te gebrukene daer altenen
ende te gader in hem gemenen
wat es deser glorie bediede
deser sekere heyliger liede
het waer vele lichter volgen hare
dan te vertrecken openbare
wies sal die loep sijn sonder inde
entie gewoente alsict vinde
sonder verdriet ende in ouden
daer dewelike bliscap in es behouden
altoes neuwe joye driven
ende sonder vrese altoes bliven
in die volmaecte salijchede
dit mach bliscap heten gerede
dese bliscap es bekint
van alre hopen oec volint
en es geen hoecskijn oec mede
so groet no so clene ter stede
noch in ziele no in lichame
en si vervult met alre bequame
het sal al vol sijn ende over vloeien
van alre bliscap die daer groyen
want het sal boven wesen
allen verdienten uut gelesen
ende oec boven allen sinnen geset
ende boven allen begeerten met
daerom es gescreven alsoe
en mach geen oge anesien toe
noch ore horen dat verstaet
die bliscap die de minsce begaet
vore den dach des ordeels mede
so ondersien hem wel gerede
die goede entie quade met
alse in dewangelie es geset
daer men leest vanden riken man
die purper ende pellen hadde an
ende van lazaruse mede
hoe si hem ondersagen bede
maer na den ordele en selen die quade
nemmermeer sien met gene rade
dat godlike licht noch livelijchede
van niemen die es gode mede
maer die goede selense sien
altoes vore daerna van dien
nochtan alse gregorius seget
den heyligen zielen niet en weget
noch en hebben deren van dien
datsi die gene in pinen sien
want haer bliscap es so groet
dat     hem mach gene noet
comen van eniger deren daer
ay god here brinct ons hier naer
terre bliscap die es dus groet
alse onse lichaem comt ter doet
o wi onsalige verdoemde sonden
daerbi ons dit werd ontvonden
ende daer wi emmermere na desen
ombe selen gepijnt wesen
in ewelike vier starc
ay dulle minsce penst ende merc
om dine sonden die di dus leiden
ende die di dan aldaer doen sceiden
vander bliscap ende emmermeer
geduret sonder wederkeer
betert u ende scuwet die sonden
daer gi gode met werd ontvonden
dit radic u in in gerechten rade
dit es dinde van goede ende quade
ene miracule van onser vrouwen
willic maken met goeder trouwen
die si an mi selven dede
in ere harde groter siechede
daer ic lach te veltheem binnen
altemale buten minen kinnen
ende dit was in die sinxen dage
dat van sterften was die grote plage
ende om dit begonstic vruchten
ende mi selven te meer duchten
ende daerom mine biechte sprac
van alre dinc die mi gebrac
doe quam mi dongemac so groet
dat ic niet gaf om die doet
maer een gepens haddic met trouwen
altoes op onser soeter vrouwen
datsi mi moeste daer verdingen
ende uut dier swaerheit bringen
op dat orberlijc mire zielen ware
ende ic noch mochte dienen hare
een bekeren quam mi doe ane
so dat ic began te verstane
dat ic genesen soude wel
maer daerna mi meer mesvel
want al die siecheit openbaer
sloech mi in mijn ogen daernaer
ende ward al blint optie stede
ende hadde so grote stecte mede
dat mi dochte in alre sake
oftmen met cniven daer in stake
doe sprakic in mi selven saen
ay laetse wat machtu anegaen
wat saltu doen dit grote wee
en soutu mogen gedogen nemmee
ja sprakic doe ter stat
ende al verginge mi twee na dat
soudic bliven aldus blint
so waric altemale gescint
dus lagic jegen mi selven ende sprac
ende had so groet dat ongemac
dat ic geduren niene conste
doen quam mi echter vord die onste
van onser vrouwen die mi vorsach
daer ic in mire siecheide lach
ende doe ic sprekende ward om haer
doen dedic wechgaen alle daer nare
die mi geseten waren bi
ende seide ic wil resten mi
ende dit dedic algader om dat
dat ic om haer soude pensen te bat
doen gingic bidden onser vrouwen
neerstelike met goeder trouwen
datsi behilde daer mijn licht
ende seide vrouwe ic heb gedicht
van u menige scone dinge
maer nu soudic sonderlinge
van u dichten indien dat gi
mijn licht wilt behouden mi
aldus lagic lange ende bat
ende geloefde ende seide daer ter stat
dat ic na mijn genesen soude
van haer dichten also houde
alsic dit boec hadde gehent
daer ic in dichte doe omtrent
ende recht aldus in dese sprake
so quamic daer in slaeps sake
ende sliep daer ene lange stonde
ende inden slaep mi dromen begonde
om die vrouwe vol van genaden
mi dochte dat si mi had ontladen
van minen wee opter stat
ende mijn licht gaf oec na dat
daerna onlancs ic ontspranc
ende vant dit waer dies moetsi danc
ducentvout hebben die vrouwe mijn
ende gebenedijt so moete sij sijn
want vander uren vorward
sone ward ic nie daer af beswaerd
doe leidic mine hande te gader
ende seide ic soude doen algader
dat ic haer hadde beheten
daerom en willics niet vergeten
in wil al nu rechte terstont
mijn gelof hier maken cont
ay edele moeder maget vri
nu staet mi hir selve bi
onbesmette van allen live
ende reine boven alle wive
gi sijt ene die dierste olive
ende meer gehoget in uwen beclive
wat eest dat ic van u scrive
ensi dat ic ane u blive
al haddic te mi noch sinne vive
die dinc te maken die ic bedrive
nochtan so ward mi na dat horen
alte swaren een becoren
becoren moetic mi selven sere
om der gere te doene ere
ic die ben van cleinre lere
van haer te spreken ic begere
om dit so dochtic mi te mere
om dat van u in allen kere
daerom nochtan dor dese dere
dat ic hebbe gelovet here
dat salic doen al onbeseeft
dats van der scoenster die nu leeft
deus hoe sal ic vol prisen mogen
die mi gaf dat sien mire ogen
u hoecheit vrouwe es boven gevlogen
allen minscen ongelogen
u volmaechtheiden es sonder dogen
daer nembermeer niemen na mach ogen
u goedertierheit doet verhogen
menigen die oec waer bedrogen
ende daet u melde ontfermichede
daer gi menigen verloestet mede
ay vrouwe hoe salic u breetheit
vertrecken na die waerheit
ende oec daer mede u lancheit
die van beneden tot boven geit
nu es daer noch u diepheit
daer gi gode so wel met greit
maer u grote miltheit
die uut u werd gebreit
die en can niemen te vollen aen
volprisen genoech na mijn verstaen
o vrouwe hoe magic mede
volprisen nu u cueshede
ende oec mede u reinichede
daer gi met bracht toe ter stede
ende u grote subtijlhede
daer in was grote enichede
nu es u overvloyethede
met so groter simpelhede
dat dit dede beten daer ter stont
den here in uwes herten gront
wel besneden van allen leden
u soete beden met reinicheden
u goede sate u karitate
u goede mate van allen state
u doget groet sonder genoet
gi sijt albloet die ons vercroet
gi sijt die troest diet al verloest
u doen en noest no suut no oest
biddersse troestersse van alre dinc
middelersse leidersse die gode ontfinc
uwer doget lieve here
sine diende u in allen kere
u kele wel gescepen
daers niet an mesgrepen
hets recht datsi lovelijc sere
die in haer woende makets ere
en werdi niet wel gemaect
dat dochte mi sere ongeraect
ene rode verwe daer in gesait
oft van yvore waer gedrait
waer an haer yet ontbraect
onse here haddet an haer gesaect
u oren lanc in die mate
te maten dinne van goeden state
u arme lanc u vinger blanc
alle slecht in haren ganc
u soete borste daeran die vorste
sine noetdorste nam van sinen dorste
dats wel te weten ter waerheden
si droegen den here der claerheden
u lichaem soude vor al gaen
daer gi werdelijc in hadt beuaen
den here daert al an moet staen
aderen darme sonder waen
al dat daer in es gedaen
dat es reinre dan i traen
dat van sonden niet en bart
maer van heylicheden es vermaert
edel moeder ende maget vri
van u te dichten en waer mi
te secgen die dinge die an u sij
ay mij al waric u altoes bi
die jhesus heet van nazarene
sone mocht ics niet bringen te bene
in u tween blivics gemene
van desen gedichte algader rene
hier eest inde van al den boeken
diemen verre heeft doen soeken
eerment hier toe heeft volbracht
oec benic dies also bedacht
dat ic den genen wille vermanen
die mi hier toe heeft ontspanen
dat ic dit dichte den here van vorne
dat was visie die mi te horne
van hem sede so vele dogede
dat mi dichtens te bat hogede
want en had die wille gedaen
na dat mi nu heeft gestaen
sone haddics niet wel connen gemaken
want siecheit ende ander saken
hebben mi den tijt benomen
dat ics niet wel te hoefde conde comen
maer nochtan dorden here
die mi geprijst es so sere
ay here ontfaet nu dit
daer ic mi dicke in heb verhit
eer ict conde te recht ontbinden
ic hope oec gi selter in vinden
op dat gijt doet algader lesen
dinge die nuttelijc sullen wesen
beide ter zielen ende ten live
maer ic die om hem dit scrive
ende noch noyt en sach den here
daer mijn begeren nu af es sere
dat icken yegeren mochte gesien
ic hope dat hi mi na dien
te houder soude wesen haddics te doene
waer oec here dat men selc persone
alse die her lodewijc es geheten
van velthem yet liete weten
dat hi dor u gedoen conde
dat soudi doen in alle stonde
mijn dienst sal u sijn gereet
van alre dinc die ic weet
die gi begerende sijt an mi
nu blijft gesont here vri
