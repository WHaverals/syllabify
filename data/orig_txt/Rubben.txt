ende daer toe benicx wel vroet
dat die meneghe met haesten doet
dat hem namaels sere berout
ic ben hier selve en hebbe een jonc wijf getrout
dies es omtrent drie maent leden dat icse nam
ende gister navont doen ic thuusweert quam
was si van enen kinde genesen
ende ic hebbe dicwile horen lesen
dat ment neghen maent plecht te dragen
nochtan segghen si alle diet saghen
dat hem en ghebrac dach noch ure
ende es voldraghen een scoen creature
ende alle sijn ledekijn wel ghemaect
naghelken teelken ende al wel geraect
es dit binnen drie maenden al ghesciet
alle die leven en seiden mi niet
dat ic dat kijnt hebbe ghewonnen
si moets emmer hebben begonnen
langhe te voren eer icse nam
die duvel hebts deel dat icker noit an quam
maer haer moeder en liet mi niet met ghemake
bi gode si wijst wel vander dochter sake
bat dan ic dede dat wetic wel voerwaer
wat rubben en sidi daer
nu segt mi hoet met mijnder dochter steet
ewaerheit vrouwe ic en weet
u dochter es van kinde gelegen
ende heeft bracht enen jongen degen
al waer hi een haelf jaer out
dies hebbe god danc menichfout
dat si dat nu heeft leden
ic en beens niet wel te vreden
dat si haer soe sere heeft ghehaest
ic sta van herten soe beraest
dat ic en weet wat viseren
hoe ende in wat manieren
vertrect mi coenlijc uwen staet
ic sal u gheven selken raet
ghi seles wel in vreden bliven
ewaerheit al soude men mi ontliven
ic en mochte niet meer sijn tonvreden
want dies es op den dach van heden
drie maent dat ic uwer dochter nam
ende ierst in haer gheselscap quam
ende omtrent vijf nacht
ende heeft nu een kint ter werelt bracht
al waert out een haelf jaer
hem en ghebrect niet alsoe vele als een haer
ochte naghel aen vingher of aen tee
het es ghedragen min of mee
neghen maent al uut en uut
ic deert wel segghen overluut
dat ic dat kint noit en wan
keren nu hoert met desen man
entrouwen ghi sijt emmer verdoert
ic en ben druncken noch versmoert
ic weet herde wel wat ic segghe
als ic een op twee legghe
soe eest drie ende vijf nacht
liefkint ghi sijt qualijc bedacht
dien tijt hebdi qualijc onthouden
ghi waert wel weert dat ghi waert bescouden
dat ghi van uwen wive wilt spreken lachter
drie maent vore ende drie maent achter
ende drie maent in die midden gestelt
dits emmer neghen te gader getelt
want dat wetic wel bi saken
condijs mi dies vroet ghemaken
ic wille dat ghi mi hughe heet
want ic weet soe goeden bescheet
van eenre coe die ic doe vercocht
daer was mi gister navont tgelt af brocht
ende doense die man copen soude
bat hi dat icse hem borgen woude
drie maent was sijn ondersprect
wat waendi dat ic ben een gect
ic en onthoude wel den tijt
nu hoeric wel dat ghi druncken sijt
want drie werven drie dats neghen te gader
hier es mijn man onser dochter vader
ic weet wel dat hijt oec wel weet
hou gosen sidi ghereet
comt tote hier ic moet u spreken
keren wat duvel sal u ghebreken
nu benic hier wat saelt sijn
nu segt goede goeswijn
en ghedinct u niet dat ons dochter hude
jaet ende dat si enen man troude
dies es omtrent drie maent leden
dat eest op den dach van heden
neghen diet wel teelt
maer rubben ons sone es sere ontsteelt
dat si van kinde nu es bleven
al en ware der maenden maer seven
nochtan mocht dat wel sijn ghesciet
wat rubben goede sone ic en sach u niet
es ons dochter bleven god hebse in hoeden
jaes maer ic en can niet bevroeden
dat icker vader af soude sijn
ic deert wel sweren bider trouwen mijn
dat icse maer drie maent en hebbe gat
ende drie maent datse bruut sat
ende drie maent die ghi niet en teelt
ende als men dit te gader stelt
soe eest neghen tenen hoep
dats den rechten jaer loep
dat een vrouwe kint te draghen plecht
hets waer dat si u secht
hier ane en heeft si niet gheloghen
heeft mi die duvel dan bedroghen
ende ict soe wel weet bi mijnder coe
noch salicker meer segghen toe
doen ic uwer dochter nam
ende ierst werven bi haer slapen quam
ende icse te werke soude stellen
vrouwe dit moetic u vertellen
si wijst alsoe wel als ic dede
si gincker toe stellen al haer lede
al hadser seven jaer met ommegegaen
daer namic alte quaden exempel aen
al sweechic ic was herde gram
soe dede haer moeder doen icse nam
ende wi te gader slapen gingen
si wijst alsoe wel van allen dingen
al haddicse seven maent gehat
waer bi quam dat
dat haddic van horen segghen geleert
want wie datter hem toe keert
ende al onthout dat hi hoert spreken
hem en mach nemmermeer const gebreken
alsoe was mijnder dochter ghesciet
hoert liefkint ende verslaet u niet
wildi die waerheit wel verstaen
die tijt es u bi nachte ontgaen
die soe en hebdi niet ghetelt
als ghi in vrouden hebt gespelt
met mijnder dochter uwen jongen wive
als ghi laecht bi haren sconen live
vriendelijc ghedect waerme
elkerlijc in anders aerme
dien tijt hebdi vergheten
maer die daghe hebdi ghemeten
als ghi die sonne verbaren saecht
en es gheen vrouwe die kint draecht
en wast alsoe wel bi nachte als bi dage
dits emmer waer dits ghene saghe
hier met hebdi den tijt verloren
wildi die waerheit sweren hoeren
soe deric wel sweren op een cruus
doen mijn dochter quam in u huus
dat si niet te meer van man en wijst
noch daer op en hadde gheghijst
dan ic en dede doen ic haren vader nam
bi gode nochtan wasic herde gram
om dat ghi u soe wel te werke ginc stellen
peinsic dese heeft onder goede gesellen
yewerijnc enen hort ontfaen
maer ghi gaeft mi te verstaen
dat ghijt al van horen seggen wijst
ewaerheit here vrouwen list
hebbic horen segghen es quaet te gronden
maer haddic uwer dochter vonden
saeftier ghelijc icse meesterse vant
wat duvel het ginc haer soe wel in hant
dat mi niet verwonderen en conste
dat quam daer bi dat sijt u wel onste
ende groet vrienscap tuwert droech
haer herte altoes in vrouden loech
wanneer dat si u sach
tierst dat si te segghen plach
haddic rubben mijn lief ghesien
soe en mocht mi van desen dage gheen quaet gescien
dat was altoes haren sanc
het was grote vrientscap diese dwanc
daer omme en conste si haer niet gheveinsen
ghine doerft nemmermeer peinsen
mijn dochter en was maecht te voren
vijf jaer na dat si was gheboren
dat deric wel ten heileghen sweren
bi gode soe sout mi ewelijc deren
haddic haer onvrede ghedaen
maer dat mi die tijt dus es ontgaen
dats een dinc dies ic mi niet en bevroede
want mi es emmer alsoe te moede
dats maer drie maent en es leden
hoert liefkint sijt dies te vreden
den tijt willic u te rechte stellen
ende op dese drie vingher tellen
die ierste drie maent settic hier
ende dander drie maent sat si biden vier
ende die derde drie maent dat sijn die nacht
hier met es die tijt volbracht
dits neghen maent te gader
ic swere u bi allen heilegen kints es vader
ende peinst anders nemmermeere
si segt waer bi onsen here
daer en can si niet ane ghelieghen
latic mi dan den duvel bedrieghen
en hebbic die nachte niet ghetelt
soe hebbic mijn herte om niet gequelt
soe sijn die scouden al gader mijn
soe soudic ewelijc rouwich sijn
haddic minen wive verweten
nu willic gaen ende ghereiden haer teten
ende doen haer werdicheit ende ere
ende danckens gode onsen lieven here
dat si mi soe sconen kint heeft bracht
soe doet en haest u al u macht
ende doet ons enen pot met vleesche te viere
want ic sal darweert comen sciere
ende besien hoet met haer steet
dat salic gherne doen god weet
ende saelt alsoe lecker maken
dat u soe wel sal duncken smaken
ghi selter al u vingher na lecken
al dus soude men roden gecken
als men hadde alsulken man
ende hanghen hem ene blau hoyke an
ende steken hem thoeft in enen sac
ghi ende u dochter sijt beide lac
ghi soudes rubben vele ontmeten
ic hebbe oec wel selc dinc geweten
dat ghi mi alte male ontgaeft
ic waen ghi noit niet an mi en saecht
ghine mochtet wel vertrecken met eren
ghi wet soe vele loser keren
al sie ic een dinc ghi gheeft mi anders te verstaen
als ghi rubben hebt ghedaen
ende hebt hem neghen voer drie ghetelt
ende hebbet hem alsoe wel ghespelt
dat hi daer jeghen niet en can geseggen
maer ghi ende ghi conet soe wel omleggen
ende maect den selken mans die mouwe
het gheeft die selke een wijf sijn trouwe
ende wense hebben voer maeght
bi gode si es doer haer boschkijn gejaecht
soe waerdi oec doen ic u nam
ende doen ons dochter aen rubben quam
si wijst oec wel van melc meten
sidi op uwen clap stoel gheseten
dies moet die duvel hebben deel
ic soude u vollijc voer u museel
smiten die tande souden u uutspringen
soe seldi tierst voren singhen
