sinte jan ewangeliste
die met gods gracien wiste
vander godliker verholenheit
die heeft ghescreven ende gheseit
een ewangelium rechte ende claer
ghelijc dat hier volghet naer
met sconen worden wel gheseit
ende an mi god der salicheit
soe willic met sueter leren
dit ewangelium exponeren
om t ghelove te starken met
van onser kerstenliker wet
daer goede kersten leven in
in gods namen ic beghin
in mijnre hulpen blive jhesum
in principio erat verbum
in den aenbeghin was een woert
ende dwoert was bi god seiti voert
et verbum erat apud deum
hi sprect et deus erat verbum
in god was dwoert sprect hi naer
hoe sal men dit verstaen claer
dat dat woert hadde een beghin
en god beghin heeft meer noch min
dwoert was bi god ende god was dwoert
soe moghen die liede segghen voert
in godes woert daer beghin leit an
soe hadde god een beghin dan
nu willic u segghen waerbi
dat god dat woert selve si
ende eer dat woert ie began
hoe dat woert bi gode was nochtan
ende hoe men beghin aen t wort bekinde
ende god beghin en heeft noch inde
die almoghende godlijcheit
es een god der drievoldicheit
die alle steden vol besettet
ende gheen dinc en besmettet
ende buten hem en es niet
in hem ruert dat men rueren siet
ende hi en ruert min noch meer
in hem en ruert liden noch seer
die vader der godliker glorie
es een ewighe memorie
die oversach sonder beghin
al dat beghin moet bringhen in
verstandenes dat es die sone
sonder beghin gheboren scone
uter memorien die es vader
vergaende uut hem beiden gader
es een wille dat s heileghe gheest
ende gheen van drien en es der meest
niet iii gheesten in den vertoenen
maer een gheest in drien personen
verstandenes die soen versteit
memorie den vader der wijsheit
alle die wijsheit die in hem sijn
welke die heilige gheest gheeft schijn
uut den vader ende uut den soen
in elken desen iii persoen
rust die een in den anderen
onghesceiden sonder wanderen
in den enen persoen es dander niet
gheen sonderlinghe wil ghesciet
van den enen den anderen besonder
in desen drienvoldighen wonder
was bi een woert sonder gront
maer want elke persoen verstont
deen den anderen in een wesen bloet
was der gheens sprekens noet
een van den substancie soe sijn si
dus was dat woert in gode bi
ende onghespringhet in sijnre macht
in dat woert lach al die cracht
der godliker moghentheden
daer hi al sijn werc uut dede
want hi en hadde vleis noch bein
bloet noch aderen nerghent ghein
dus was hi in hem selven vri
gheen vreemde dinghen en sijn hem bi
van substancie groot no clein
hi was een wesen in hem allein
soude vreemde substancie comen voert
soe moest hi openbaren dwoert
daer sijn godlike woert lach in
dus hadde dwoert i aenbeghin
dat nie en was verbaert te voren
dat beghin in adaems oren
doen dwoert sprac ende nederquam
faciamus hominem ad ymaginem et similitudinem nostram
oec was dat woert gode bi
doe daer gheen dinc en was dan hi
god was dwoert voir waer gesacht
dat woert heeft weder woert ghewracht
in adams ende in jeven tonghen
uut welcken ii es dat ghedronghen
dat men menschen tonghen verstandet
waerden dat s voer waer bekandet
dat wi oec niet met onser spraken
vreemde substancie connen maken
ende dat woert der tonghen uutgeit
wanneer men sterven hier besteit
soe en sijn wi niet dat wariche woert
daeromme heeft david ghesproken voert
omnis homo mendax voerdachtich
alle menschen sijn loghenachtich
nuwe manen nuwe sonnen
met woerden wi niet maken connen
al connen wi woerden rueren
nuwe vreemde creaturen
en comen van onsen woerden niet
daer en si meer toeghesciet
dat godlike woert es daer in god
dat waer woert gaf een ghebod
adam datti niet en hilt
ende oft ghi dan weten wilt
waerom het was ons salichede
dat adam brac ende misdede
ende waerom dat lucifer oec met
uut hemelrike was gheset
ende viel in der hellen gronde
ende waer mede hi dede sonde
dat suldi hier in vinden wael
ende waerom in den hemelschen sael
enghelen vielen ende bleven met
noch sundeghen moghen dat wel wet
dat suldi kinnen hier en binnen
god hulpe mi ten rechten pinen
doen karitas die rechte minne
die godeliken gheest hadde inne
omtrent hem wilde geselscap haen
doen hief hi metter wijsheit aen
wille ende moghentlike woert
ende sciep tijt ende stat hier voert
want voerwaer wet dat
dat god en hadde niet tijt no stat
eer dat hise hem selven sciep
daer hi niement over en riep
den hemel claer ende dat firmament
sterren ende planeten daer omtrent
sciep hi al in sijn ghewalde
ende al doer des minschen salde
daer in sciep hi gheest ende bloet
ende gaf hem tot harer moet
vijf sinne gheestelijc
doen heitent gheesten enghelijc
anders haden si voer gods oghen
nemmermeer gesondegen moghen
en hadden si sinne niet ghehat
vijf sinne waren in hem sat
memorie wille verstandenes woert
consciencie als daer toehoert
die sijn der inghelen sinne vive
in gheest gheformeert niet in live
bi desen vijf sinne crachte
moesten si comen in gedachte
te rechte doe si ghescepen waren
die haer ghedincken lieten varen
in hoverde ende in sonden
vielen tot dien selven stonden
sulc in hellen sulc in swerken
sulc in der lichten t sijn te merken
daer na waert hem vallen kondech
nadat hi gedochte waren sondech
lucifer in sinen gheest
sijn hoverde was alre meest
dies viel hi den hoechsten val
des ghelike die andere al
vielen na mesdaet der sonden
gherechticheit gaf die orconden
in der moghentheit des vader
ende want deser enghelen ader
vleis bloet noch bein en haent
soe comt toe dat niet en staent
na penitencie groot noch clein
elc es een bloet gheist allein
daer niet aen en es te verhalen
met hem selven moet elc betalen
sonden die hi ie ghedede
of god sijn ontfermichede
noch aen hem sal laten comen
es mi verholen es nachs niet comen
die ander inghel die dachten goet
met reinen dogheden in haren moet
die moeten gods dienre bliven
wie soudse daervan verdriven
want si en hebben vleisch noch bloet
daer men die sonden mede doet
oft datse ten sonden iet becoert
om dat si niet en brachten voert
den enen gheest die nie mach sterven
ende mochten si maer eenwerven
wael ghedaen oft noch sonden pleghen
daer hem loen an was gheleghen
oft eneghe pijn van misdaden
maer oft god sijn ghenaden
aen die enghelen iet wil stellen
in hemelrijc oft inder hellen
des en weet ic groot no cleen
maer ons ghelove sprect neen
doen die godheit aen gesach
dat niet an desen tween ghelach
gheselscap als hem toe behoerde
doe sciep hi met sinen woerde
den minsche drivoldich enich vri
ghelijc dat hi selve si
want enghelen duvelen eyghen sijn
deen eynen vroghede den anderen pijn
nu es die minsche tusschen beiden
drivoldich eengader onghesceiden
ziele lichame ende sin
es een minsche meer no min
memorie wille ende verstandenes
in onser zielen verborghen es
aristotules die sprect noch
in t leven sijn iii zielen doch
des leeft die minsche niet allein
can hi hem selven wel besien
hi scrijft aldus in anima
vegetativa sencitiva
inde anima racionali
daer noemt men ii zielen bi
vegetativa wasset daer uut
sonder ghevoelen als bornen cruyt
gheen reden hout si min no meer
sencitiva wasset daer in t vee
die ghevoelen in vleisch ende in bloede
doch sijn sonder alle vroede
ghelove noch weten hem en sceit
hier omme david noch heeft gheseit
nolite fieri sicut equus et mulus
quibus non est intellectus
niet en gheloeft als mulen als paert
daer men verstandenes nie en waert
maer gheloeft na der enghelen sin
daer redene ende doghet es in
die inghelen dat proeven wi
hebben anima racionali
en hebben si reden niet verstaen
si en hebben wel noch arch ghedaen
niet meer dan een beeste doet
die noch wijs en es noch vroet
nu heeft god tot ons ghesien
en gaf ons van allen drien
dat wi niet en moghen spreken
dat ons bi eyn iet mach ghebreken
wassende ziel gheloven niet
als boem ende cruyt men an ons siet
dat es aen naghelen ende aen haer
nu merket selve oft dit es waer
het wasset ende het ghevoelet nicht
ghevoelende ziel es ons gesticht
in vleisch ende in bloede roet
met den drien clein en groet
bi den iiii elementen cracht
als god heeft an ons gewracht
met al den inghelen inghelijc
hebben wi een ziel redelijc
die al die selve sinne heeft
dier god vive den inghelen gheeft
en hadden wi der memorien niet
hoe jammerlijc waer ons ghesciet
waervan souden wi bescouwen
te comen in een gheest betrouwen
van den sonden die leden waren
die doet memorie openbaren
en hadden wi verstandenes ghene
soe waer ons ghelove clene
caritas noch godlijc eere
en ghewonnen wi nemmermeere
soude mi dan ghebreken wil
soe mocht ic segghen lude ende stil
god heeft mi ghemaect eighijn
want sonder wille moet ic sijn
in mocht meer noch min verhalen
dan van der naturen dwalen
als een vee dat volghet naer
sijnre naturen hier ende daer
sonder wil van wederstaen
ende dunct hem alles wel ghedaen
wat der nature scaemte doet
sijn wille en es quaet no goet
soudic conciencie derven
soe mochtic spreken na mijn sterven
hadde ic doch ghehad van gode
in mine ziele enen bode
die mi hadde doch ghecondicht
die wege daer men doch in sondecht
ic hadde der sonden wel ontboren
god die ons node laet verloren
heeft ons die bode bi ghespiset
conciencie die ons bewiset
die weghe daer men in mesdoet
die sonde scouwet die es vroet
en haddic dan gheen woert ghehadt
in herten noch in tonghen blat
soe had ic namaels dan gheseit
totter groter godliker ontfermicheit
had ic woert in mi ghehat
ic hadde dicke in alre stat
di aen gheworpen ende ghebeden
doer dine grote ontfermicheden
dattu mi hads vergheven sonde
want ic niet der woerden conde
es al t ghebrec aen di belanc
nu moet selve god des hebben danc
hi heeft ons allen woert ghegheven
ja bi stomme die sinnen leven
al hebben si woert niet in monde
si hebben dwoert in hertsen gronde
ende wisen dat besceidenlijc
als die tonghe heeft worden rijc
oec die sot sijn gheboren
die en laet god niet verloren
daer doet hi recht ende ghenade
want si connen ghewinnen spade
met harer ghecheit hemelrijc
oec waer hi wel onredenlijc
dat si moesten ter hellen pijn
die arch in doghet ende onwetende sijn
dan comt die goedertierenheit
gods met der ontfermicheit
ende bidden gods gherechtichede
behouden sijnre mogenthede
dat hi sijn ordel niet en rise
over der minschen sonden wise
want daer in minderen mocht sijn ere
daer gheorloft die grote heere
dat die liede sonder wisen
rusten in den paradisen
niet om verdiente van haren daden
maer om waerdelijc ghenaden
dat hi al creaturen scief
ende hadse als sijn kinder lief
die doghet noch arch en verwerven
maer rusten in haers vaders erven
noch selen wi voert beghinnen
dat die minsche heeft v sinnen
horen rieken smaken tasten
dat sien van oeghen desen gasten
heeft ons god ghewiset toe
om dat hi sach dat wie ende hoe
die enghelen in soe corte stonden
in waeldoen bleven ende in sonden
doen sciep hi adaen ende t wijf
redelijc ziel wassende lijf
gheformeert in eens minschen name
in hem beiden als hem betaemde
ende daer in set hi generacien
in hem beiden in sijnre gracien
want die inghelen niet vruchtbaer waren
ende aen hem selven moest verbaren
weldaet ende sonden macht
ende van hem quam gheen gheslacht
die sonden areven mochten
noch haer weldaet voer hem brochten
doen sciep hi minscheit vleisch ende bloet
ende daer in die ziele vroet
ghelijc den enghelen in den troen
om dat wi te meeren loen
comen selen dan die anderen
al wie te rech willen wanderen
als die wise ziele binnen
ghesondecht heeft metten sinnen
es si wijs ende vroet
soe sal si vleis ende bloet
doen in penitencien leven
daerom hevet god ghegeven
dat het te samen hem coelet
ende die ziele in t lijf ghevoelet
des lives wel des lives wee
want dlijf en sondicht nemmermee
ten si bi ghehenghen al
der zielen die met rechte sal
dat lijf pinen te regeren
toter wandeliker eren
diese van niete heeft ghescaft
ende met sijnre godliker craft
op den xli dach
daer dlijf in der moeder live lach
onmachtich in hem selven doet
daer senden god die ziele bloet
in den live onghedraghen
daer bi een inghel die ghewaghen
mach al sijnre goder daet
als dlijf en ziel ten ordel staet
hier om die heeft lijf ende bloet
ende gheen penitencie en doet
noch doen en wilt nae den sonden
gherechticheit sal orconden
waer men die mach bescouwen
sonder biechte ende sonder rouwe
die wijst men onder s duvels roede
want hadde die viant in bloede
ende in vleische sijn ghedaen
hi hadde langher tijt ghestaen
na penitencie hier te voren
ende heeft winnen des hi heeft verloren
die oec in vleische ende in bloede sijn
ende houdent rein en fijn
daer men t met sonden can geproeven
die clemmen allen enghelen boven
want vleisch ende bloet es becoert
in sonden weder ende voert
die dan die sonden wederstaen
moeten den enghelen boven gaen
want die enghelen hebben groot no cleen
bloet ader noch been
dat hem ten sonden ye becoerde
want hi ten hemel dan behoerde
waer omme en soude die mensche dan
die vleis ende bloet hevet an
niet boven den enghelen gaen
die die sonden can wederstaen
ende jeghen sijn becoren vechten
als conincs kinder boven knechten
selen die goede menschen hoven
ende clemmen den enghelen boven
bi onsen vader in t conincs rike
die inghel selent willechlike
ons dienen ende wesen vro
gloria in excelsis deo
selen si voer ons tafel singhen
ende godlike gherechten bringhen
dat sal wesen boven alle maet
lof der heiligher trinitaet
hierom heeft god ghehenghet dit
deus omnia bene fecit
hi sciep den enghelen ende den mensche
sonder sonde in hoghen wensche
ende gaf hem sinen wille vri
die scult an god es niet daer bi
dat een van beiden sonde dede
maer sijn ghehenghen der mede
van den inghelen die worde knecht
dat was om onsen wille slecht
dat wi gods kinder sijn altemale
aen sijn knecht exempel namen
ende wi scouwen die oneer
die ghesciede aen lucifeer
om een hoverdie hi dacht
wie scandelijc ende wie onsacht
hi uut den hemel was ghescossen
ende noch es daer uut gheslossen
denct dan wie die in sonden
hier leven willen langhe stonden
met werken ende met ghedacht
oft dan die godlike cracht
op sijn kinder mach hebben toren
die tot den erve sijn gheboren
ende dan buten des vaders rade
dat overgheven bi misdade
des ghelijcke siet oec met
oft god die goede enghelen set
doer een ghedencken in sijn rike
denct dan hoe verweendelike
sal hi die goede kindere erven
als knechten selken loen verwerven
dat oec die rike moghende god
adam dien mensche gaf een ghebod
ende niet meer waeromme hijt dede
daer was grote reden mede
hi was soe rouwech van den enen
dat hi brac met bitteren wenen
ende met penitencien groot
al sijn leven tot in sijn doet
was hi ghehoorsammich gode
hadde hi ghebroken die ghebode
hi hadde soe groten rouwe ghenomen
hi waer in mestroesten comen
ende en hadde met sinen live
gheen vrucht ghewonnen an den wive
oec was onse salichede
dat adaem ie sonde dede
wi hadden in den paradise
anders met des bomes rise
ons ghecleidet beestenlijc
wi en hadden hemelrijc
nemmermeer ghewinnen moghen
adaems rouwe dede van hoghen
des vaders soen comen der neder
ende menscheit aennemen zeder
die ons t ghelove heeft ghelaten
adams sonde quam ons te baten
hi dede ons komen karitas
dat s minne die in gode was
hi dede ons comen die waerheit
die ons vride van eighenheit
daer ons die viant hadt inne
overmids sondegher sinne
hi dede ons comen die wijsheit
die ons t ghelove der salicheit
hier neder maecte wel bekent
in den heileghen sacrament
dus suldi weten dat xps was
wijsheit waerheit karitas
die waerde god ende mensche
hi can ons tot allen wensche
des moet hi sijn ghebenedijt
die ons maecte staet ende tijt
metten woerden niet was dom
in principio erat verbum
dat woert maecte al beghin
doen hadde dwoert beghin in
apud deum was dwoert bi gode
doen dwoert stont tot sinen ghebode
ende ewicheit soe was hem bi
als een mensche recht di si
mechtech te spreken oft hi wil
ende swighen al willens stil
dat woert is bi hem in den sin
als dwoert ons comt heeftet aenbeghin
het woert was god want sijn cracht
hevet in t woert al dincst macht
deus erat verbum dat es waer
want het tughet al openbaer
sonnen mane planeten starren
dat wi wel alle sien van varren
die firmamenten met den zwerchen
dat niement en can ghewerchen
sulc een werc van hier beneden
met machte oft met menschen leden
dat soete woert heeft al bevaen
al dat werc dat wi sien aen
hoc erat in principio
dwoert was in den beghin also
soe het nu si meer noch min
daer es gheen verganghen in
t en heeft preteriti noch futuri
maer het heeft alle weghe presenti
apud deum es dat woert bi
want van hem niet bescheiden en si
dat woert dat men ons van gode leeret
in gods gheest het wederkeeret
ende blijft in siere moghentheit
daer om heeft god gheseit
hemel ende erde sal vergaen
mijn woert sel eeweliken staen
omnia per ipsum facta sunt
dat bediet tot deser stont
al dinc sijn bi hem ghemaect
bi den woerde dat eewich waect
die dese verstannes wel versta
plurali numero omnia
in god die es singulari
want niet dan een god en si
soe es hi selve onghemaect
die levende god die tijt waect
ende levende woert dat hi selve si
alle dinc sijn hem ghemaket bi
gheen wesen sonder hem wesen conde
die minsche doet in gode sonde
doch en roect sonde gode niet
bi god in god wie das ghesciet
sijn gheest der van niet en ontreinet
wat gheen dinc in hem vereinet
dan dat volghet christus pas
dat s wijsheit waerheit karitas
die wijsheit scouwet sonde
caritas in reinen gronde
wint in gode boven al
waerheit niet ofkeren en sal
nemmermeer dus blijft si naer
die afkeeren sijn loghenaer
et sine ipso factum est nichil
ende sonder hem die t merken wil
soe en es emmer ghemaeket niet
want god es dat eewighe yet
ende wat ons van den iet sceidet
dat es een niet vorwaer gheseidet
bidien niet neem ic sonde
die bi vrien wil uuts herten gronde
jeghens wil heeft mesdaen
wat sculden sal god der in ontfaen
gheen scult en es hem te gheven
maer gherecht ons dat wi leven
in sonden doer hem niet en gedede
danc heb sijn goedertierenhede
ende als die minsche uut sonden gheit
die godlike ontfermicheit
es altijt bereit t ontfaen
doch waert beter sonde ghelaen
quod factum est in ipso vita erat
dat in hem ghemaect si wet dat
dat was een ghewarich leven
want die menscheit onghegeven
menscheit aen maria nam
vleisch ende bloet niet en cam
van der substancien der gotheit
doch god met sijnre moghentheit
nam minscheit aen maria
via veritas et vita
ego sum heeft hi ghescreven
dus es hi een ghewarich bleven
vleisch ende bloet in god ghemaect
des waert een name wel gheraect
god ende minsche in christus
regneerde in des vaders huys
et vita erat lux hominum
die niet en gaet die weghe crom
het leven was des menschen lucht
want gheen minsche den anderen en mucht
rein ghedwaen van sinen sonden
si waren al in t duyster vonden
met erveliker sonden swaer
doen quam sonder sonde een claer
dat licht brocht tot ons menschen connen
dat licht dat was onghewonnen
noch van moeder noch van vader
het was vleis bloet bein ende ader
daer in ein ziel redenlijc
maer die persoen was godlijc
die onghewonnen dit aennam
ende als een licht tot den mensche quam
et lux in tenebris lucet
dat liecht hevet gheliechtet met
in deemsternissen dat es vonden
want joden waren in sonden
daer heeft liecht mirakel ghedaen
doen si christus roerden aen
die sonden waren daer genesen
daer toende hem dat claer liecht
in den blinden die worde siende
den sondaer dus christus diende
et tenebrae eum non comprehenderunt
die duysternis in ghere stont
en conde begripen meer noch min
het liecht en hadde gheer noch sin
in sonden te leven noch nemmer en deit
onbegrepen hi dan steit
van allen sonden si u bekent
ende daerom sal dat jugement
aen hem staen ten lesten stonden
om dat hi sonder sonde es vonden
gode ende minsche eyn waerde crist
die een licht der lichten es
want hi nie en mesdede
ende heeft lijf ende lede
voir ons gheoffert in der pijn
des moet hi hoech geloeft sijn
fuit homo missus a deo
van gode was ghesent wel vro
een man die johannes hiet
ghelijc dat men ghescreven siet
cui nomen erat johannes
ende waer om hi dan es
van god ghesent suldi verstaen
aen sacarias soe quam aen
gabriel die enghel tsaert
die hem heeft gheopenbaert
hoe hi vruch aen sinen wive
ghewinnen soude met sinen live
doch was si der naturen ondrachtich
maer die enghel gods waerachtich
brochte gheware boetscap voert
maer dat godlike woert
gheen minscheit der ane en nam
maer van sijnre cracht soe quam
dat zacharias aen souden rueren
vrucht van in der natueren
die was verdorret ende uut gheloyt
ende bi naturen weder groyt
want sonde nie en gheboet
soe eest wel te verstaen bloet
doen gods enghel van gods wegen
boetscap brachte daer ghedreghen
dat vader moeder der sonden sonder
die vrucht wonnen in een wonder
des zacharias hadde verloren
sprake tes t kint was gheboren
johannes dat van lichten sachte
waer seide ende boetscap brachte
hic venit in testimonium
johannes comen es der om
in een ghetughenisse claer
van den lichte daert ewighe waer
in es ende was ende bliven sal
op dat die liede groot ende smal
gheloven selen aen jhesum
ende rechten haer ghelove crom
waer om mocht men ghewaghen
dat johannes mochte ghetughe draghen
van der waerheit des hi niet en was
om dat hi clare dan een ghelas
ghewonnen was als ghi mocht horen
bi mirakel hier te voren
sonder sonde ende hi en dede
nie sonde in sijn menschelijchede
des was hem te tughe gheladen
van gode met der gods ghenaden
ut testimonium perhiberet de lumine
ende dat hi t ghetughe voer bat mee
openbaren soude van den lichte
als hi bewijsde in riker stichte
in penitencie in karitas
ende volc te dopen daer hi was
dus was hi een ghetughe claer
want christus hielt sijn werken waer
ende liet hem dopen van johanne
met den anderen in die joerdane
ut omnes crederent per illum
om dat si allen ende niet sum
bi johanne souden gheloven
doch sal men tot der waerheit proven
non erat ille lux johannes
hi en was dliecht niet noch en es
al was mirakel aen hem ghedaen
dat hi ghewonnen was ontfaen
in mirakel bi wil van gode
johannes bi sijns selfs ghebode
en mocht gheen mirakel pleghen
in den lieden an den weghen
die in evele hadden wee
sed ut testimonium perhiberet de lumine
maer op dat hijt soude verbaren
t getughe van den lichte claren
dat den viant verdriven conde
met ghebode sijns selves monde
dat was die werde reine crist
der soen die gheboren ist
uut den vader sonder beghin
des vaders moghentheit es derin
die nemmermeer en gheen verga
erat lux vera
het was dat gheware lucht
dat ons allen verloesten mucht
uten deemsterheit van sonden
als die ewangelien orconden
die waer ghemaect sijn van hem
quae illuminat omnem hominem
die alle minschen verlichten haet
met siner conincliker daet
ghecroent tot onser salicheit
ghestreden heeft sijn minscheit
voer onse sonden redelijc
ende heeft ons te hemelrijc
den pat ghewiset rechte voert
ende heeft ons die helle gehescoert
daer hi sijn lieve vrienden uut nam
isac jacob ende abraham
ende al dat aen hem gheloeft
sijn der hellen ontroeft
op dat si willen werken
bi rade der heilegher kerken
aldus tughet dat ewangelium
venientem in hunc mundum
comende in dese werelt wijt
es dat licht des si ghebenedijt
die naem des hoghen heren
die ons dus can visenteren
alle dage in den outaer
als die priester met woerden claer
opheft dat heileghe sacrament
in den welken die vader kent
des soens vleis ende bloet
die des gheloven si sijn vroet
want christus ghelove es dat best
in mundo erat et mundus per ipsum factus est
in die werelt was dliecht geraect
die werelt was bi hem ghemaect
wijsheit die werelt ordineerde
waerheit ons t ghelove leerde
karitas ons heeft verloest
ende christus onser alre troest
heeft hem der werelt gheopenbaert
bi hem die werelt gemaect waert
hi dat liecht dat al besit
et mundus eum non cognivit
die werelt en kinde sijnre niet
want sijn gheboerte wats ghesciet
was boven der elementen cracht
artsche natuer was sonder macht
te bekennen die godlike aert
die den inghelen was in hem verbaert
hi sprac als men ghescreven siet
ic en ben van der werelt niet
die werelt heeft ghebrec in sonden
hi es volmaect rein vonden
ende bliven sal in alre stont
in propria venit et sui eum non receperunt
hi quam in sijn eyghen dinghen
ende die sine hem niet ontfinghen
sijn eyghen was al ertrijc
alsoe wel als hemelrijc
want wi en hebben dach noch ure
in sijn ghebot es die natuere
beseten heefti hemelrijc
die creaturen van ertrijc
moeten in sijn ordeel staen
die sine en wilden s niet ontfaen
die sijn woert in eeren sinnen
niet ontfinghen van binnen
ende niet gheloefden aen him
die en ontfinghen s meer no min
die sinen werken volgheden naer
ende in hem gheloefden claer
van hem hi wel ontfanghen si
die den ghelove bleven bi
ende niet en sceiden van christum
quotquot autem receperunt eum
alle die ghene die hem ontfinghen
ende hem niet en lieten dringhen
van becoren noch van heren
noch om ghiericheit noch om eere
niet sceiden van den ghelove vri
dedit eis potestatem filios dei fieri
dien gaf hi macht in een verscoenen
al te sijn gods soenen
met hem selven al ghelijc
te besitten sijns vader rijc
ghelijc hi gaf voer ons sijn leven
des ghelike wille hi ons gheven
die rijcheit in sijns vaders huys
his qui credunt in nomine ejus
die ghene die hi mach proven
die in sinen naem gheloven
die gheloven in desen daghen
dat christus was als diene saghen
want men aen sinen woerden proeft
salich es hi die gheloeft
ende noch niet ghesien en haet
dat hi siet ende verstaet
hierna seit dewangelium dus
qui non ex sanguinibus
die niet en volcht den bloeden
sal men gods kinder vermoeden
die volcht den bloeden in allen stonden
die volcht alle tijt den sonden
bloet en roeket anders niet
dan dat al sijn wil ghesciet
in der naturen ghenuechlijcheit
oec wie t metter zieler sceit
luxurie toren hoverde nijt
gulsicheit ghierich alle tijt
ende in traecheit daer rustet in
bloet en can doecht meer noch min
maer god sent doecht in den sinnen
der reinre ziele van binnen
daer die ziel bi verclaert
ende wederstaet des bloedes aert
die ziele es gherne den bloede bi
sanguis est sedes animi
wie volghen wil den sonden sijn
ende spreken here o here mijn
ic ghelove in minen sin
dat en wordet meer noch min
wie wesen wil gods sone
sal met sinen ghelove scone
gods wille doen ende sonde laen
na sonde in penitencien staen
in biechten met berouwe sterven
soe es hi soen der godliker erven
neque ex voluntate viri
noch van den wille des mans si
en es gods soen lude noch stille
maer hi es eighen des gheens wille
dien si smeket ende doet sijn ghebot
maer ontsiet dan sinen god
die wise god ontsiende si
initium sapientiae est timor domini
een stervelijc minsche die moet ster ven
salic minen wille erven
in sinen wille ende gode laen
soe heb ic in gode seer mesdaen
die mi vri ghemaect haet
ende mijn wille dan niet staet
in sinen wille boven al
die mi moet gheven groot ende smal
daer al mijn salicheit aen leit
ende miere zielen volmaecticheit
gods wille wist ons een salich liet
wie daer sijn wille niet en sciet
en es gods soen in gheenre stont
sed ex deo nati sunt
maer die gheen suldi horen
die uut gode sijn gheboren
dat sijn die ghene die van binnen
bloet verwinnen metten sinnen
dat sonde gheert vore ende na
vita hominis militia est in terra
die den minsche der stervelijcheden
voer afgode niet aenbeden
ende liever minnen haren god
dan se doen eens mans ghebod
daer si mede verdoemt waren
dan sal christus openbaren
vroghedeleke min in t lest
et verbum caro factum est
ende dwoert es vleis ghemaecht
dat der godheit wel behaecht
daer dat ewighe woert in leeft
ende waer om dwoert allein heeft
minscheit aen een maghet ontfaen
ende een wijslijc verstaen
want verstannes es dat woert
die derde persoen daer ghi af hoert
die memorie des vaders cracht
noch wille des heilichs gheest macht
en ontfinghen vleisch ende bloet
des wil ic u noch maken vroet
een minsche die spreken wil een woert
dat ghewareden sal brenghen voert
sal te spreken hebben victorien
gheboren waert uut der memorien
ende dwoert in der zielen cracht
eer t in woerden ghecrighet macht
als dwoert rust in memorien stille
in hem beden es een wille
voergaende onghesceiden al
ende als men dwoert spreken sal
tot den ghenen die dat hoert
hi en verstaet niet meer dan woert
memorie wille sijn doch daerin
des en vernoemt meer noch min
die t woert in eren heeft ontfaen
dwoert brenct hem een verstaen
dat hi ontfaet ende in hem leeft
van der memorien hi en heeft
noch van den wille ontfanghen yet
al des ghelike soe es ghesciet
dat godlike woert in een verstaen
aen marien heeft ontfaen
vleisch ende bloet in reine glorie
des godlike wille ende memorie
niet en ontfengen dat si u cont
want maria niet en verstont
des vaders memorie stille
noch des heilichs gheests wille
die onghesceiden waren in t woert
maer wat dat si heeft ghehoert
van den enghel gabriel
dominus tecum ende niet el
ende heeft vleisch aen haer ontfaen
daer was dat godlike verstaen
dat maria wonnetlike
in hare oren verstandelike
ende in der zielen ontfanghen heeft
des vleisch ende bloet getuge gheeft
dat van haer gheboren ist
god ende minsche werde crist
boven cracht die vier element
van den vader in ghesent
die niet en sciet van den soen
dus nam die derde persoen
menscheit an ende niement mee
noch waren die anderen twee
in den derden alle tijt
onghesceiden in groter vlijt
een god in personen drie
ghelijc dat men ghescreven sie
in dat slot der nuweresse
dat es quicumque vult salvus esse
wie dat wil behouden sijn
voer dat drivoldich anschijn
voer alle werken die hi doet
moete hi draghen in sinen moet
t ghelove van der heilegher kerken
dat es in deser wijs te merken
een god in der drivoldicheit
in drieheit een enicheit
niet ghesceiden men die personen siet
noch onghelijc van substancien iet
elke persoen almechtich si
doch maer een god almechtich vri
sulc als vader sulc es soen
die heileghe gheest in drie persoen
die es vader ende soen ghelijc
doch en es daerin een vader rijc
niet drien sonen maer soen eyn
niet drie heileghe gheest eyn alleyn
in desen drieheit sonder beghin
es een god meer noch min
die godlike vader als ic toene
die es mere dan die sone
in der minscheit in der godheit niet
cristus die hem crucen liet
es god ende minsche minschelijc
als lijf ende ziele redenlijc
een minsche si te samen dus
es god ende minsch ein cristus
nochtan es godlike substancie niet
in minschelike substancie gemenghelt yet
doen cristus lijf ghecruyst waert
die dode lichaem geopenbaert
aen den cruce hanghende doet
daer inne saghen levende broet
die enghelen gheglorificeert
dus was dat corpus gheeert
het was god ende corpus met
want dlijf en hadde hem nie besmet
in sonde oft in sondighe ghedochte
daer van gode sceiden mochte
die ziele die uten lichame was
die was clarer dan een glas
eyn ziele racionali
deus et omnia was si
si was seker sonder spot
in haer selven ziel ende god
si roerde der si henen dreef
die godheit ongheroert bleef
god in haer ende si in gode
want daer niet der sonde dede
nie tot gheenre tijt en gaerde
egene sonde hier op aerde
dus bleef si onghesceiden voert
in dat godlike woert
dwelke ziel ende lijf hier neder
in den grave reinichde weder
die verresen ende sonder wee
een ghewarich god ende niet mee
ghelorieerde in den paradise
sijn vleisch sijn bloet en nu een spise
der ewigher salicheit te lest
et verbum caro factum est
in ons woende sijn cracht
onse ghelove met rein ghedacht
sal sijn gracie in ons tien
wi selen sijn glorie sien
des ewighen soens in sijns vaders huys
et vidimus gloriam ejus
gloriam quasi unigeniti
die van den vader ontfanghen si
vol gracien in ganser eeren
leven dode te judiceren
des hi in waerheit machtich is
a patre plenum gratiae et veritatis
deo gratias god si gheloeft
die dit leest hem behoeft
verstannes scarp in sinen sin
dat raet hem austijnkin
dat hi niet daerin en dwale
noch gheen ander sin en hale
dan men van rechte sal verstaen
want ons gelove leit daer aen
ende onser zielen volmaectheit
om t beste heb ic t ondersceit
in exposicien ons ghegheven
van des gheles dat hadt ghescreven
ewangelista sinte jan
ende wie dat het beteren can
of daerin ghebreket iet
ic weits hem danc want men niet
versmaden sal der goeder leere
lof hebbe onse lieve heere
die selve met oetmoedicheden
emmer gheert in der menschelecheden
dat hi oetmoedelike leve
des biddic hem dat hi ons gheve
macht ende wille dat worde anschijn
dat wi doen den wille sijn
