ghi heren vrouwen wijf ende man
ic bidde gode diet wel doen can
dat hi ons wil sijn gracie gheven
ende hier na dat eweghe leven
dies biddic hem doer oetmoet
nu seldi merken ende werden vroet
heren ende vrouwen in allen siden
hoe winter ende somer selen striden
ende van elken sijn viertuut
nu swijcht ende maect gheen gheluut
ende merct ende hoert hoet beghint
ic bidde u dat ghijt wel versint
want hets proper ende noyael
ane die woorde ende wedertael
van somer ende van winter beide
die somer hi es int ghereide
ende weet dat hi comen sal
nu swijcht ende maect gheen ghescal
dies biddic u vriendelike alle gader
ic bevele u gode den hemelschen vader
ic ben die somer ende doe singhen
die voghelkine inden locht die bloemen springen
ende die loveren in den woude
ende beneme des winters coude
ic bringhe ons den soeten tijt
ende doe den menegen met jolijt
met sinen liefken spelen gaen
als men die bloemken scone siet staen
die te winter sijn verborghen
ic bringhe soe menegen soeten morghen
metten dauwe in der dagheraet
die dan met sinen liefken gaet
spelen in der minnen dal
ach dats vroude boven al
metten dauwe die bloemken lesen
swijcht sot al stille van desen
ic ben die winter diet al can dwingen
die voghelen die te somer singen
canic wel doen swighen stille
ic hebt al te minen wille
als ic werke na minen aert
en tfellijc uten oesten haert
dan doe ic den menegen cliptanden
ende oec slaen met sinen handen
dat hem die vingheren moghen spliten
oec doe ic die verken criten
van groter couden achter straten
ghi moghet wel u beroemen laten
want ic hebt al in mijn bedwanc
ic beneme den voghelkinen haren sanc
ende oec soe dwingic alle diere
ende die vische in die riviere
doe ic woenen onder dijs
her winter dies benic wel wijs
dat ghi hebt ene felle nature
ende sijt van aerde alsoe sture
dat den meneghen sijn herte beeft
die te somer in vrouden leeft
als ic werke na minen visouwe
dan vergheten si allen rouwe
die si te winter hebben ghedreven
ic doe den meneghen in vrouden leven
die ghi hout ligghene in die muut
als die bloemken springhen uut
daer ane dat men die somer kint
van den meneghen benic ghemint
die u haet want ghi sijt soe fel
her somer dat wetic herde wel
dat mi die selke niet sere en gheert
dat sijn die ghene die hebben verteert
haar geldekijn in die taverne
ende drincken ende dobbelen alsoe gherne
dat si hem niet ghecleden en connen
ende te somer liggen ter sonnen
ende wenen dat si ewelijc sal dueren
als ic dan come met minen scueren
ende bringhe haghel ende couden snee
dan doe ic desen alsoe wee
dat hem die darme van couden beven
dit sijn die ghene die lodderlijc leven
ende hem te sere op u verlaten
dese doe ic gaen beven achter straten
al warent jonghe edelinghen
al dus canic den selken dwinghen
die sijn geldekijn niet en spaert
her winter ghi hebt een fellen aert
dats dicwile wel an u te sien
maer mi wondert sere van dien
dat ghi u wilt setten jeghen mi
want al die werelt blives mi bi
ic ben soe edel van naturen
ic ben die ghene die vult die vult die scueren
ende doe wassen alle vrocht
ic bringhe ons die soete locht
den lieven somer hets mijn aert
ic doe bloien meneghen bogaert
die te winter staet al droghe
daer omme moetic bliven int hoghe
om dat ic alle dinc can dwinghen
ghine cont dat niet voer oghen bringhen
ic en ben here ende ghi sijt knecht
bi gode her winter dats goet recht
want dat die somer can gheneren
dat condi herde wel verteren
als ghi sijt bi uwen viere
eet ende drinct vanden goeden biere
ende hebt broet wijn vleesch ende visch
ende doet dat bringhen op uwen disch
ende sit biden viere al coe sat
alst soe cout es op die straet
dat niemen van couden en can ghedueren
al dat die somer can besueren
dat verteert die winter al
als men die waerheit seggen sal
sone es die somer maer een slave
si sijn soe lanc die hete daghe
dat ic werde van werken mat
ic ben die langhe daghe soe sat
ic prise den winter minen here
her loiaert ghi sijt al buten kere
dat ghi den somer sijt soe fel
die jolijt vroude ende spel
dic doet driven te meneger stont
hi doet cussen menegen mont
die somer heimelijc int groen
dat men te winter niet en can gedoen
als die bloemken staen int dal
ende die voghelen maken ghescal
elkerlijc na sijn nature
dan en es op erde ghene creature
sijn herte en verblijt hem daer van
heren ende vrouwen wijf ende man
elc wert sijn herte van vrouden wijt
als comt die soete somertijt
met sconen bloemen met sueten crude
ende die voghelen beginnen te luden
dan doet hi spelen der minnen spel
in heimelike steden dat wetic wel
daer die bloemken rieken soet
dies men te winter derven moet
want hi heeft soe fellen aert
nu benic hier ende hete clappaert
ende sal segghen die waerheit algader
ic swere bi gode den hemelschen vader
dat mijn here die winter alsoe wel doet
spelen dies benic vroet
der minnen spel daer ghi af segt
daer twee ghelieve liggen ghedect
op een bedde al moedernaect
daer wert wel grote vrouden gemaect
al en es daer ghenen voghelensanc
die nacht sijn cout ende daer toe lanc
die coude doetse crupen bi een
elc tusschen anders been
daerse mijn here die winter toe dwinct
ende al selc vroude te gader brinct
dat si der minnen spel gaen spelen
ic segt al sonder helen
want ic die waerheit daer af wel weet
maer te somer sijn die nachte soe heet
dat deen leget hier ende dander daer
si en dorren malleec anderen niet comen naer
dat doet die hitte vanden tide
maer te winter dringhen si side ane side
ende cleven mallijc anderen dicwile an thaer
bi gode clappaert ghi hebt waer
ghesproken ende daer toe wel
ic soude node der minnen spel
distruweren in eneger stont
ic doe soe menegen roeden mont
cussen diese langhe nachte
al op een beddeken soete ende sachte
liggen en slapen twee ghelieve
ende si daer mallijc anderen gherieven
daer wert oec ghespeelt der minnen aert
al en eest in ghenen bogaert
daer die voghelen lude singhen
her winter ghi sout gerne tonderbringen
den somer maer dat en sal niet sijn
het soude mi eer costen dleven mijn
eer ic dat ghedoghen soude
want ghi en brinct el niet dan coude
reghen haghel ende couden snee
ghi doet den menegen alsoe wee
dat hi alle vroude verghet
maer mijn here den somer hi met
elc sijn herte in vrouden vol
die te winter es een pol
leghet in die asschen biden viere
ic en can aen u gheen maniere
ghemerken ghine moet bliven tonder
her bollaert dat heeft mi wonder
dat ghi sprect dese hoghe woort
ghine cont dat niet gebringen voert
ic en moet die overste sijn
ic neme den somer sinen heten schijn
ende ic verdrucke die clare locht
ende oec verteric alle vrocht
die de somer ghewinnen can
op erde en es wijf noch man
sine moeten te minen dienste staen
ic willer in een crijt voer gaen
of ic sal te boven bliven
nu en canic langher niet gheswigen
noch der wareheit oec ghederven
her winter ghi sout van honger sterven
en daet die somer die hoghe baroen
salich winter wat soudi doen
en dade die somer met sijnder genaden
die wassen doet vroech ende spade
broet ende wijn daer ghi bi leeft
ende al dies men ter werelt heeft
doet die somer comen uut
appelen peren ende ander fruut
daer al die werelt bi leven moet
waerdi ghesindich ende vroet
ghi sout hem toter eerden nighen
her moiaert ghi moet noch swigen
want die winter es u te steerc
als ic aen u legghe minen merc
soe sijn u lippen van couden blau
bi gode ghine hebbet niet te lau
grote hitte es u onghereet
ic siet wel ghine hebbet niet te heet
al hebdi al dus hoghe gesproken
bi gode her winter dit wert gewroken
dat ghi laet spreken dese hoghe tale
als die bloemen in ghenen dale
staen ende rieken ende bloyen scone
ende die sonne aen ghenen trone
soe vriendelijc in vrouden schijnt
ende men gheen dinc op eerde en vint
en sal bloien of draghen vrocht
her winter dan es uus levens docht
ende ghi selt verliesen uwe cracht
ende si dan comen die soete nacht
metten edelen dauwe in ghenen dale
ende si dan sijnct die nachtegale
ende die bloemen staen int groen
wijt ende roet ende elc na sijn doen
ende die boomken staen ghebloit
elc sijn herte in vrouden groit
dan dobbeleert die minne in vroudenrijc
nu en hoerdic nie des wonders gelijc
ghi sprect recht dat heeft mi wonder
of ic die minne woude houden tonder
ende si te winter niet en ware
daer af soe willic comen int clare
dat men te winter alsoe wel mint
ende meer noyaelder minne vint
dan te somer dies sijt vroet
al en es die dau niet soet
die nachte sijn lanc verstaet dit wale
elkerlijc te hebben tale
twee ghelieve daer si sijn
elc met sinen mijnnekijn
vriendelijc omvaen metten aermen
ende si dan mallijc anderen verwaermen
daerse van recht die coude toe dwinct
al eest dat die nachtegale niet en sinct
daer wert ghespelt der minnen spel
meer dan te somer dat wetic wel
daer willic onder setten mijn lijf
dies willic vallen in een crijt
al soudic daer omme liden smerte
soe blider tijt soe blider herte
soe blider herte soe meer minnen
als men den somer can ghewinnen
ende die bloemken staen en springhen
ende die voghelkine lude singhen
soe werden alle herten proys
want die somer es soe gracioys
ende alsoe edel na sine nature
al ware een herte verbolgen ende suere
als die somer comt int lant
hem wert alle vroude becant
die te winter sijn bedwonghen
beide menschen ende vogheltonghen
en maken te winter gheen gheluut
het moet al ligghen in die muut
alst vriest ende es ghesnout
den selken hem sijn leven rout
van groten aermoede die hi lijt
die hem te somer sere verblijdt
als hi vernemt dat sonneschijn
her winter hier mede soe motti sijn
verwonnen wildi die waerheit kinnen
soe moetti anders sins beghinnen
soudic mi noch verwonnen liën
ic ben soe sterc met mijnder paertiën
dat ic den selken noch sal doen beven
soude ic mi dan verwonnen gheven
dies moestic hebben van gode ondanc
ic hebt al in mijn bedwanc
dat leeft onder des hemels trone
maer in die ere van venus die ene crone
draghet ende es vrouwe vander minnen
daer mede dat ghi mi wilt verwinnen
dat mense te somer meest antiert
ende dat si te winter faelliert
dies willic comen in een crijt
dat ghi daer af loghenere sijt
u lijf te setten jeghen mijn
te becortene tusschen twee sonneschijn
dat die minne noyaelder es
te winter sijt seker des
dan te somer des sijt wijs
dies willic voer hare draghen prijs
venus die vrouwe es vander minnen
ende doer hare den camp beghinnen
ontfaet den hantscoe of ghi sijt goet
nu en wannic nie soe bliden moet
als ic doe te deser uren
dat ic soe meneghe creaturen
verbliden sal ende maken vroe
dat mi comen es alsoe
dat ic u hebben sal ten campe
ic sal u doen al sulken scampe
dat ic u daer in sal ontliven
al dus salic u verdriven
ende ewelijc saelt somer sijn
dies benic blide int herte mijn
her somer ghi selt hem spelen sijn spel
her winter ghi hebt mi geweest soe fel
dat ic niet en hebbe dorren spreken
ic weet wel van uwen treken
ghi hebt mi gedaen soe groten aermoede
nu prisic den somer met sinen hoede
want hi verblijdt die herte mine
ende daer toe ander cockine
die in die asschen liggen en braden
nu comt die somer met sijnder genaden
die u verdriven sal van hier
ghi hebt mi doen sitten bi tfier
in die asschen ghelijc der hinnen
daer omme moetic den somer minnen
die u nu verdriven sal
ghi hebt mi gedaen groet ongheval
in die asschen doen sitten bi den vier
her winter nu moetti van hier
ghi sijt mi hier al te lanc
ghi hebt mi doen sitten inden stanc
ende inden roec alst mi wel schijnt
daer omme es hi van mi ghemint
die somer die u sal nemen dlijf
maect u henen wel vul keytijf
met uwer overmoedegher spraken
ic sal u noch soe confus maken
dat u rouwen sal u leven
ic sal u noch van couden doen beven
ende dmeerch doen berren uten schenen
vul keytijft nu maect u henen
ghi moet gaen ligghen in die muut
her somer ic segghe u over luut
dat ghi moet setten enen borghe
dat icx mach bliven sonder sorghe
her somer tuwen camp te comen
alsoe moet mi god verdoemen
ic wil een vanden borghen sijn
ic minne met alder herten mijn
den edelen somer die coene wigant
ic sette te borghe al mijn lant
ende mijn lijf ende al mijn goet
dat hi sal comen met hoghen moet
her winter jeghen u int crijt
swijch al stille ter quader tijt
in duvels name maect u van hier
ende gaet sitten biden vier
want ghi hebt die coude soe groet
mi dunct ghi sijt van clederen bloet
ghi staet recht als een cockijn
ghi hebt emmer ter goeder merct gesijn
want ghi hebt herde wel vercocht
welken duvel heeft u hier brocht
ghi dunct mi een recht lodder wesen
haddi den somer ghi waert ghenesen
dat sie ic wel aen uwen scilt
ende oec soe dunct mi haddi geelt
ghi soudet verdobbelen al u macht
vrient ghi en sijt hier niet geacht
ghi moet hier besiden staen
ay boey haddic goede cleder aen
soe soudic voertghetrocken sijn
maer nu benic ghescouden cockijn
om dat ic niet wel en ben ghecleedt
al dus hebbic mi beleedt
metten boeven onder die cockine
mi waer ghereder ene gaudine
dan enen mantel van scaerlaken roet
maer ware die felle winter doot
soe soude mijn herte in vrouden leven
god moet den somer victorie gheven
dat hi verwinnen moet tghevecht
her winter na der campen recht
soe werdic borghe den hoghen baroen
dat hi sal comen als een lioen
sijn ere verwaren int crijt
her winter om dat ghi aenlegger sijt
soe doet oec na der campen gise
nu willic dat men den winter prise
ic werde sijn borghe nu alte hant
dat hi sal comen als een coen wigant
voldoen dat hi heeft begonnen
god moet hem der doeghden onnen
dat hi moet bliven in sijn ere
nu gaet henen ende haest u sere
die winter die sal hem ghereiden
ay god wie sal dit moghen scheiden
tusschen dese twee heren dit paerlement
al die werelt die blijft ghescent
eest dat die somer tonderblijft
ende wert oec die winter ontlijft
soe eest tfierendeel vanden jare verloren
daer sal af comen groten toren
welc van beiden tondergaet
ay nu en wetic ghenen raet
hoe men dit ghebreken mocht
want si sijn beide alsoe bedocht
ende hebbent bi dieren eden ghesworen
hine es op eerde niet gheboren
diet soude beletten met siere macht
maer mi es comen in mijn ghedacht
dat ic wil gaen met bliden sinne
tot venus der godinnen
die een vrouwe es boven al
ic hope dat sijt wel breken sal
als ict haer segghe ende make vroet
venus der edelen vrouwe goet
hoe die saken sijn ghesciet
ic weet wel si en saels laten niet
sine saelt opnemen dit ghevecht
nu willic gaen lopen als een knecht
tot venus der vrouwen mijn
verloren wi den somer metten sonneschijn
soe waer die vrocht al meest verloren
waer sidi vrouwe hoghe gheboren
venus edel coninghinne
segt mi vrient met soeten sinne
om wat saken sidi uut
vrouwe ic segt u overluut
hets van tween heren hoghe geboren
die hebben mallijc anderen doot gesworen
ende ghedaecht al in een crijt
eer morghen te vespertijt
hebben si ghesworen mallijc anders doot
hine es op der eerden niet soe groet
die dit opghenemen can
here noch vrouwe wijf noch man
meer dan ghi vrouwe allene
dese twee heren en sijn niet clene
die een es die somer van haven rijc
die ander es die winter al ghelijc
ende sijn ghevallen in een kijf
om uwen wille vri edel wijf
sijn dese saken al toecomen
nemmermeer en werdet opghenomen
en si dat ghijt selve doet
lieve vrient nu maect mi vroet
hoe sijn die saken comen bi
ghi segt dat es ghesciet bi mi
ende ic ben onschuldich alder daet
vrouwe ic wille dat ghijt verstaet
si hebben ghestreden met fellen woorden
daer stonter vele omtrent diet hoerden
hoe si mallijc anderen verspreken gingen
ende elc bracht voert van sinen dingen
van sinen doen van sinen viertuut
doen sprac die somer overluut
dat hi ware scone ende gracioys
ende dat hi alle herten proys
maecte ende van vrouden wijt
ende dat men inden somertijt
meer noyaelder minne vint
dan te winter si u bekint
edel vrouwe dat was sijn woort
doen tart die felle winter voert
ende wert verbolghen ende gram
enen hantscoe dat hi nam
ende hiesch den somer in een crijt
ende die somer scoet met vlijt
ten hantscoe ende heeften opghenomen
ende meint hem te camp te comen
ende hebben ghesekert in beiden siden
edel vrouwe benemt dat striden
want ghi hebbes wel die macht
die winter es van felder cracht
ic duchte den somer minen here
vrient ic sal mi haesten sere
ic sal daer morghen tilijc wesen
eer die sonne es opgheresen
sal ic daer wesen wel in tijt
eer die heren gaen int crijt
sal ict opnemen in beiden siden
want liet men die heren striden
daer soude af comen menich wonder
welc van beiden dat ginge tonder
die werelt blever bi ghescent
ic sal opnemen dit paerlement
op dat icx macht hebbe en ic can
och edel vrouwe soe willic dan
keren met enen bliden moede
ghi selet bringhen wel te goede
dat wetic wel ghewaerlike
hine leeft niet op eertrike
diet bevellen mach dan ghi
vrient ic sal daer wesen bi
eer dat morghen die sonne opgaet
dit dochte mi die beste raet
hets beter dat ghescheiden blijft
want worde enich van tween ontlijft
daer soude af comen jammer groet
maer bleve mijn here die somer doot
soe hadden wi alle qualijc ghevaren
want die winter en souts niet sparen
hi heeft te male enen fellen aert
nu soe benic op die vaert
inden camp als mi toebehoert
hier roepic den somer voert
dat hi come ende beware sijn ere
her winter ghine doerft nemmermere
peinsen ic en sal u comen
daer omme hebbic den camp ghenomen
dat ic u dleven nemen sal
god die here es boven al
her somer die moet u victorie gheven
dat ghi den winter moet nemen dleven
soe soude verbliden al mijn herte
hi doet mi dicke soe groten smerte
dat mi die lever van couden beeft
ghi heren ic bidde u dat ghi mi gheeft
dit paerlement ende desen strijt
want ghi beide ghebroeders sijt
soe duncket mi herde qualijc staen
jeghen een in een crijt ghegaen
ende sout mallijc anderen willen ontliven
her somer nu willes te miweert bliven
dies biddic u op gherechte minne
vrouwe venus edel coninghinne
dies en doe ic niet alte gherne
nochtan en willicx u niet wernen
om dat ghi vrouwe vander minnen sijt
soe willic u gheven desen strijt
doet daer mede dat ghi ghebiet
hine leeft op der eerden niet
diet mi verbidden soude dan ghi
her somer here dies moetic mi
van u bedancken emmermere
nu biddic u her winter here
dat ghi mi vanden selven doet
venus vrouwe ghi draecht den hoet
ende sijt vrouwe vander minnen
daer omme en wijstic hoe beghinnen
u tontsegghene dat ghi begheert
venus vrouwe ghi sijts mi wel weert
ic wils gherne tuweert bliven
sone seldi voert ane nemmermeer kiven
ende ewelijc ghebroeders sijn
god die ghemaect heeft water ende wijn
ende al dat men ter werelt vint
hi heeft ghemaect dat firmament
ende seven planeten daer ane gheset
ende daer toe twaelf teken met
dese hebbent al in haer behout
si makent heet si makent cout
dese doent winter ende somer wesen
als ons die astrominen lesen
deen es cout die ander heet
nemmermeer dat stille en steet
het moet winter of somer sijn
somtijt dat hete sonneschijn
somtijt den haghel ende couden snee
dit en sal vergaen nemmermee
soe langhe als die werelt sal dueren
sal elc werken na sijn nature
want god hevet alsoe gheset
worde enich van beiden belet
somer of winter dier ghelijc
al dat es op eertrijc
soude vervaren ende vergaen
bleve die tijt al stille staen
deen en mach sonder dander niet wesen
venus vrouwe ghi hebt mi ghenesen
want u woorde die sijn al waer
ic moet den somer volghen naer
ende die somer moet volghen mi
dat wetic alsoe wel als ghi
dat deen sonder dander niet sijn en mach
maer mijn verdriet ende mijn beclach
dat es dat ghi mi wout verdriven
doen ic sprac ende hiet mi swighen
ende seit ghi waert die dwinghelant
her winter dats mi wel becant
dat ghi der gheenre dwijngher sijt
die ic doe leven met jolijt
als ic come met minen bloemen
ghi heren dit hebbic opghenomen
tusschen u beiden dit paerlement
bi uwen wille ende bi u consent
daer uut te segghene minen wille
nu swijcht van allen saken stille
ende ewelijc seldi ghebroeders sijn
laet ons eten ende drincken wijn
ende met goeder vrouden leven
ay nu moetic al mijn leven
sijn onder dies winters roede
die mi doet soe groten aermoede
dat ic en weet wies beghinnen
dies wetic venus der coninghinnen
ondanc dat si daer quam
ende tusschen hen beiden den camp opnam
die duvel brachse daer in tijt
ic was int herte alsoe verblijt
dat die winter soude sijn verdreven
die somer hadde hem genomen dleven
want hi hadde soe goeden moet
ende sine wapene was soe goet
ende sijn sweert van goeder snede
hi hadden seker verslegen daer mede
hadden si ten camp ghecomen
nu heeften vrouwe venus opghenomen
dies es droeve die herte mijn
nu willic gaen lopen als een swijn
te maestricht biden steencolen
daer willic gaen ligghen ter scolen
