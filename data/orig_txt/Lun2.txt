een heilich man daniel
seet ons dese redene wael
salomon eest dies orcondt
dat hi nye mit sinen monde
anders dan waer en seide
hij seide nae der waerheide
dat droem ende visione
bi der manen nemen si gome
bi der manen neemt men ware
van live van dade apenbare
hij seet als die mane prime si
tallen dingen es se guet si
tkijnt dat dan wort geboren
is ten gueden wercke vercoren
lange salt leven ende sijn vroet
hij vijndet gescreven dat waer sijn moet
hij sal sijn guet coepman
ende landt te wijnnen guet ackerman
guet te wijnnen ende geradich
ende te durne lange gestadich
dien dan comt an ongesonde
si sal geduren lange stonde
dan sijn die dromen loes
meer dan ennigen tijt altoes
bi der manen soe geet all
dat in die werlt heeft geval
ende wildijs nemen waer
gij moget proven apenbaer
hier moechdi grote virtute horen
een kijnt dat wort geboeren
alse secunde is die mane
alle guet vloyet hem ane
dan daet guet met sijnnen
alle ambochte begijnnen
die dan geboeren wort als wi lesen
hij sal vroet ende sachte wesen
dies en ontsie cleyn noch groet
hij sal sterven schoenre doet
die en worden nummer soe verholen
dingen die dan sijn gestolen
si en werden wedervonden
wil men derom pinen tien stonden
die dan wort ongesont
hij geneest in corter stont
dan sijn die droem loes
dies sijt seker altoes
alse tertie is die mane
dan doet ons dit boec verstaen
dat totter primetijt is guet
alle dinc die men doet
mer alse prime lijdt
soe verargert die tijt
dan sal men hueden van comenscape
ende van der zee te vaeren mit scepen
eeren sayen copen vercopen
daeraff dat men luttel hopen
enne si doer gads wille allene
ende doer andere wijnninge engheen
die dan yet copen sall
hij sal die wijnninge hebben smal
dan sal men peerde telden leren
ende fel beesten van quaden seden leren
dien dan quade ziecheit comt toe
neghen dagen blijft se soe
mit hem en si dat sake
dat hij mit genen gemake
opten tienden dach mach opstaen
soe is sijn leven gedaen
tkijnt dat dan geboren sal sijn
stout ende fier ende quaet fijn
saelt sterven ende armeliken
salt doen ende keytiveliken
het sal die doet mit suerden ontfaen
ofte aen galgen hangen zaen
alse vier dage heeft die mane
elc man vang coenliken ane
alrehande werc ende begijnne
het sal hem comen te gewijnne
die dan geboeren wort eest wijff of man
luxurie sal hem comen an
dat verstolen is tien stonden
dat wort wedervonden
bijnnen seven dagen noemdijs goem
ondervijndi uwen droem
die mane opten vijften dach
beteykent ons quaet bejach
tkijnt dat dan wort geboren sal onlange leven
ende levet lange et sal sneven
ende hebben veel pynlicheiden
ende die dan wort met siecheiden
hij sal sterven in grote pine
nyemant en vertelle den droem sijn
bedi si beteikent quaet ende guet
ende eest quaet dies is onspoet
dmeisken dat dan wort geboren
het sal quelliken sterven alse wi horen
ende het sal ter dolheit trecken
ende guet te quade verwecken
die seste mane brengt ons guet
ende ten gueden dingen spoet
die iet verliest hij vijndet zaen
ende die mit ziecheiden wort bevaen
hij geneest zaen sonder toren
tkijnt dat dan wort geboren
sal sijn livech ende waerachtich
ende schoen ende berechtich
dmeisken dat dan lijff gewijnt
dat sal sijn zere gemijnt
elc man sal dan ondervijnden dies goemt
dat hem dan bi nachte droemt
die sevende maent als wi verstaen
si is guet al sonder waen
beide vroech ende spade
die dan sieck wort hi mach bi rade
bijnnen den vijften dach genesen
die dan geboeren sal wesen
eest dat hij ridder si
coene ende guet van orloge wort hi
eest oec dat men hem clerc maect
in gueden leven wort hi geraect
hi wort bisscop ende in gueden doen
ofte groet man van religioene
wort hi coman guet hi wijnnet
in enen dage sinen droem hi ondervijndet
die achtende maent is guet
dingen te vijndene geet si spoet
die dan tsijn verloeren
die dan siecheit heeft ende toren
hij sal zaen sijn genesen
in corten tijden ofte doet wesen
die dan ter werlt wort genesen
vroet sal hij sijn ende lange leven
ende eest oec een meisken
het sal vroet ende suver sijn
die dan heelt sinen droem
bijnnen x dagen ondervijndt hi hem neemt hijs goem
alse die mane heeft ix dage
dat seg ic u sonder sage
dat se dan guet si
want dinc die verstolen si
sal haesteliken sijn vonden
tkijnt die geboeren wort tien stonden
en sal niet leven vij jaer
ic seg u over waer
verborren off verdroncken of verslegen
wordet aldus is sijn doet gelegen
drome werden dan ondervonden
bijnnen iij dagen ende ontbonden
bernende sijnne sal hebben dmeisken
dat dan geboeren sal sijn
lichteliken sal ment mogen brengen
te keytiveliken dingen
die tiende maent is quaet apenbaere
waert dat dan geboeren waere
een meysken et soude quaet bliven
totten eynde van sinen live
eest een knechtken et sal dolle
sijn ende van pilicheiden voll
geerne salt vechten ende striden
ende mit pilicheiden sinen tijt liden
drome die dan comen an
die sijn loes elken man
die xiste maent is haert
dat kijnt dat dan geboeren wort
dat en mach nummermeer worden rike
wat pijnen dat doet yemans gelike
het moet ommer arm bliven
eest een meysken van sinen live
saelt quaet sijn ommermeer
droem en duden no min no meer
alse die mane xij dage heeft
dien dan got lijft geeft
hij sal sijn guet werckman
vroet ende wael gemijnt dan
rike ende tot allen dingen guet
eest een meysken et sal sijn vroet
schoen ende luxurie vlien
suverheit mijnnen dat moet geschien
die dan steelt men sal hem hangen
niet wael en mach hijs ontgangen
bijnnen xx dagen sal men geware
drome werden apenbaere
alse xiij dage heeft die mane
dat doet ons dit boec te verstane
die dan wort geboeren
dat hij niet wael en is vercoren
hij sal sterven quader doet
ende hebben mennigen noet
drome sal men dan verstaen
in den derden dage sonder wane
eest een joffrouwe si wort gemeyne
al der werlt alleyne
van hare sal veel quaets comen
die dan steelt et wort vernomen
ende diegene wort in corter tijt
verhangen eer jaergetide lijdt
die xiiij mane is alsoe gedane
dat doet ons dit boec te verstane
dat dan doet guet werc begijnnen
tkijnt dat ter werlt comt bijnnen
sal rike sijn van groeten guede
ende fier van groeten moede
gheern salt vechten ende pijnlic wesen
eest oec een meisken als wi lesen
het sal sijn lichtvoerech ende drome
ondervijnt men in ix dagen dies neemt gome
die xv maene nu verstaet
is te veel dingen quaet
tkijnt dat dan wort geboren sal quelliken sterven
verbernen hangen off int water verderven
die dan siecheit ontfeet
eest dat si hem niet en vergeet
in xx dagen doet blijft hij
droem en duedet niet die dan si
die xvj mane si is quaet
den dieven dat verstaet
die dieff die dan sal stelen
hij en sal sijn diefte niet mogen helen
vliet hi hi is zaen gehangen
men vertene ofte men doet hem hangen
arm wort hi die dan wort geboren
in die kijntscheit mer comt hi te voren
dat hi leeft hi wort rike
eest een meisken ic seg u waerliken
dat si onsalich sal sijn ende keytive
ende gemeyne van hoeren live
die dan siecheiden ontfaen
si bliven lange daer in gonnen
dat enen dan mach dromen
dat sal in seven dagen toecomen
die xvij mane guet is
tallen dingen want tkijnt dat dan is
geboeren sal guet wercman wesen
lange leven gesiert sijn
eest oec een meisken et sal sijn vroet
suver reyn ende waelgemoet
die dan diefte doet sonder waen
hij sal lichteliken ontgaen
die siec wort het sal hem duren
lange stont ende lange uren
sinte daniel doet ons verstaen
alse xviij dagen heeft die maen
dat se swaer is ende suren
allen gueden creaturen
tkijnt dat dan wort geboeren
dat seg ic u wael te voeren
dat sal quaet ommer werden
stelen roven ende moerdeneren
mer int deynde salt daertegen
verdrincken hangen ofte worden verslegen
eest dat si oec een meisken
het sal quaet van sinen live sijn
onsuverheit minnen suverheit laten
dat rade ic u hem utermaten
dat u dan in drome comt
dat gijt heelt ende niet en beroemt
alse die mane is out negentiene
soe is ons guet in scine
tkijnt dat wort geboren dan
dat sal sijn een rike man
lange leven ende hoge man werden
ende wel te levene met verden
eest dat si een meisken
en sal niet herde scone sijn
die dan siec sal wesen
mit groter pinen sal hi genesen
uwen droem en suldi niet tellen
si mogen beide guet ende quaet spellen
alse die mane xx doet
dan is si heilich ende guet
dan doet guet alle dinc begijnnen
tkijnt dat comt ter werlt bijnnen
sal guet wercman sijn ende rike
lange sal hi leven eerlike
wordet ridder het sal sijn fier
ende wordet clerc dat seg ic hier
het sal een hoge man sijn
eest oec een meiskijn
soe salt schone sijn van lichame licht
ende vroet dat seget tgedichte
die dan steelt hi wort gevangen
ende bi sijnre kelen sal hi hangen
dat seg ic u allen apenbaer
drome die sijn dan ware
die xxi maene en is niet guet
want dan altoes quaet doet
alrehande werc begijnnen
ende die dan vecht mit onmijnnen
soe wie die dan wort gewont
hij en geneest niet in corter stont
die drome keren dan te quade
dat seg ic u in gueden rade
die xxijste mane is guet
tkijnt dat dan wort geboren gadert groet guet
eest dattet wort coepman
salt sijn een rike man
te wat ambocht dat hem doet
saelt hebben gueden spoet
eest oec een clerc et sal vroet sijn
ende eest dattet si een meiskijn
vroet ende licht saelt wesen
suverheit minnen eest alsoe wij lesen
saen sal hi genesen die is ongesont
ende drome sijn guet talre stont
alse die mane es xxiij out
soe is se guet in mennichfout
werc te begijnnen es se guet
ende te vechtene geeft se spoet
tkijnt dies men dan sal genesen
sal al sijn leven dorper wesen
hij sal werden herde rike
sonder vroetscap sekerlike
licht saelt sijn eest een meiskijn
ende sine wille doende saelt sijn
ende dan hem hout sijn die drome
ende die siec wort dies neem goem
hij sal mit pinen genesen
die vechten wil hi sal verwonnen wesen
die xxiiijste mane
die is gemeyne als ic wane
beide te guede ende te quade
totter tijt prime dats gestade
ende achter dien dat men prime luyt
soe comt er al quaet uut
tkijnt dat dan wort geboeren
sal hebben pilicheit ende toren
achter lande sal hi loepen
sere sal hi sine sotheit becopen
eest dat oec si een meiskijn
dol ende quaet salt sijn
ende die dan sieck sal wesen
hij sal nidelike genesen
ende die dan iet sal dromen
het sal hem te voeren comen
die xxv mane is quaet
want tkijnt dat dan lijff ontfaet
sal pinen eweliken
nochtan wordet nummermeer rike
eest een meysken et sal hebben lichte herte
ende der quaetheit dogen smerte
ende die vechten wil dan
hij wort verwonnen van elken man
ende die dan iet geet stelen
hij moet hangen bi sijnre kelen
die xxvi mane is guet
si geeft te veel dingen spoet
tkijnt dat dan wort geboeren
guet wercman salt sijn vercoren
lange salt leven ende sijn blide
ende licht van sijnne tallen tide
wort hi coepman hi sal sijn rike
ende wort hi clerc waerlike
hij sal vroet sijn van sijnne
ende eest dat hij ridderscap gewijnne
soe wort hi fier ende coene
ende die besteet te doene
stelingen hi moet verhangen sijn
eest oec dat si een meisken
het sal sijn gestade ende vroet
suver schone hoge gemoet
haren selen hebben grote ere
van haer altoes tallen keere
die dan wort ziec hi sal genesen
ende gesont bijnnen drie dagen wesen
bijnnen ix dagen neemt hijs goem
sal elc man vijnden sinen droem
die xxvijste mane
is guet nae mynen wane
wort een knechtken geboren in dien dage
dat sal sijn van hogen name
al die werlt sals hebben ghere
hem te doene lieff ende ere
ende hij sal vorderen al guet
eest een meisken et sal sijn vroet
quaetheit laeten suverheit minnen
ende die dan ziecheiden gewijnnen
die mach niet sijn gevaen
drome sullen te guede vergaen
die xxviijste maen dat is waer
die is quaet al apenbaer
beide avont ende morgen
eefse pinen ende sorgen
tkijnt dat dan wort geboeren sekerlike
dat en mach nummermeer worden rike
hoe groet dat is sijn pine
ic seg u oec van den meiskijne
dat overdadich sal sijn
ende luxurien volgen den tijt sijn
vader eren en salt niet roeken
die dan diefte sal besoeken
hij moet ommer doen quaden fijn
ende dan siec sal sijn
macht vij dage liden
hij en sterft niet te dien tiden
die xxixste mane die is
te veel dingen guet des sijt gewijs
tkijnt dat dan geboren wort ter stont
sal lijffachtich sijn ende gesont
eest dat wort een coepman
so sal hij sijn een rike man
wort hi ridder hi sal sijn coene
ende besteet hi hem ter clerregien te doen
hij sal vroet sijn ende veel connen
wort oec een dan gewonnen
het sal sijn licht ende dol
ende loiseden vol
hij sal doen al sinen wille
die dieff die dan stelen wil
hij wort gevaen al waert lanc
ende wort gehangen sonder wanck
die xxxste mane is guet
tkijnt dat dan comt wort vroet
gesont sal sijn ende lange leven
sine kijnsche dagen liden sonder sneven
wort hi man hi wort gestade
van sijnne ende van rade
dmeisken dat dan wort geboren
sal sijn schone ende uutvercoren
hovesch wijs ende vroet
die dromen die men dan doet
sullen in x dagen worden ondervonden
ende die geboeren wort tien stonden
hij mach op sulke ure worden geboeren
dit boec seet dat gijt moget horen
dat hij sal hebben pine groet
ende sterven quader doet
hij sal sijn verhangen schier
off verslegen of verbornen in viere
ende hij mach geboren sijn in sulker ure
hij sal weeldich sijn ter cure
lange leven ende hebben ere
ende emmer in lanc soe meer
schoenre doet moet hi sterven
anders en mach hi niet bederven
aldus in dit buc nu bidt alle
dat ons got verre van ongevalle
dies gonne ons die hemelsche vader
amen segget allegader
