ic wille v in die ere ons heren
bi beesten ende bi vogelen leren
wisen ende wel bedieden
die nature van den lieden
elke beeste heeft hare manieren
deene soe es fel dander goedertieren
dus sijn die man maer die quade
verwinnen die goede dat es scade
die ene beeste driuet gherne
dander daer si mach te scherne
dus es elc man op andren fel
bedi slachten si den beesten wel
al eest scande te segghene
man ieghen beesten te legghene
aen c beesten es nochtan
min valscheden dan an i man
ic sal v hier exemple maken
van beesten recht of si spraken
maer merket ende hoert
meer die redene dan die woert
ontdoet elc wort ghi vinter in
redene ende goeden sin
die goede redene bringhet voert
daer si qualijc es ghehoert
hi worpt op den steen sijn saet
daert nemmermeer vut en gaet
die vroede horet vroescap gerne
die dulle nemet al in scherne
selke liede horen gherne tgoede
dat es die semple ende die vroede
bedi en latic niet nochtan
ic en sal segghen dat ic can
bedi en es no wijf no man
hine magher leren vroescap an
hier beghint esopet
verstadine v werdes te bet
int mes daer i hane sochte
spise die hi eten mochte
daer vant hi i dieren steen
doe seide die hane haddi een
ghierech man aldus hier vonden
hi soudi doen met sinen ponden
hi soude met di maken feeste groet
dijns en hebbic ghenen noet
ic quam hier soeken mine spise
die ic voer alle stene prise
wat doestu hier dine mach van mi
gheen goet ghescien no mi van di
dese fauele es gheseit
van den ghenen die vroescap hebben leit
die no doghet no redene
int herte en roeken te bestedene
een wolf ende i lam goedertieren
quamen drinken tere riuieren
si ghinghen drinken in ij steden
die wolf dranc bouen dlam beneden
doe seide die wolf du bevuulst mi al
dwater dat ic drinken sal
ay here sprac dlam wat segdi
dwater comt van v te mi
ia seide die wolf vloecstu mi toe
dlam antworde here in doe
du doest sprac hi dus dede dijn vader
wilen eer ende dijn gheslachte algader
dlam sprac in was doe niet gheboren
twi soudicker af hebben toren
noch seide die wolf horic di spreken
ic wane wel ic saels mi wreken
die wolf sloech te sticken ende scoert
dlam nochtan hads niet verboert
dus vint i quaet man occusoen
als hi den goeden quaet wille doen
een muus wilde tenen tiden
over i riuiere liden
ghene muus bat i puut
dat hi haer over holpe ganser huut
hi bant die muus an sinen voet
ende swam in die vloet
die puut liet hem int water sinken
omdat hi wilde die muus verdrinken
die muus en mochte dwater niet ghedoghen
een wuwe quam daer gheuloghen
die de muus int water vinc
ende den puut die an haer hinc
die valscheit penst tandren wart
hets recht dat hi mesuaert
hets recht dat valsche tauerniere
drinken van hars selfs biere
het es oec recht dat quaet man sneeft
ende die quaet iaeght dat hi quaet heeft
tote enen scape tere stont
quam i herde pijnlijc hont
gef hare seiti die hont mijn broet
dat ic di leende in groter noet
tscaep en weet niet wat hi meent
mi en heefstu niet gheleent
ic doe seit hi ic saelt wel proeuen
met lieden meer dan mi behoeuen
tscaep quam voert metten honde
daer seide die wolf sine orconde
ic ben seide hi wel seker das
dat dbroet den scape gheleent was
die wuwe seide op minen eet
nemic oec dat ict wel weet
doe quam mijn here die hauech voert
ende seide ten scape dese woert
waeromme loechenstu eens dinges
die du openbare ontfinges
tscaep was in corten stonden
verwonnen met iij valschen orconden
doe moeste tscaep sijn vlies vercopen
bescoren ende al naect lopen
ende moeste om onrechte dinc
ghelden dat het noit ontfinc
bi deser fauelen soe bespellen
die valsch sijn ende valscheit tellen
die quade die de goede quellen
met orconden van haren ghesellen
die niet en roeken wat si sweren
moghen si i andren onteren
over i brugghe ghinc i hont
die i been droech in den mont
doen hi die scade int water sach
van den bene hort wat hi plach
hi snauwede omt stic van onder
dus wert hi van den bene sonder
dese fauele es gheseit van dien
die al willen hebben dat si sien
die emmer anders goet begaren
onblide worden si van den haren
tscaep die coe die geet metten barde
gheselden hem metten liebarde
doen dese iiij iaghen ginghen
gheuiel dat si i hert vinghen
si deelden den hert in iiij quartieren
die liebart sprac ten andren dieren
deen stic nemic alse here
dander dat ic liep soe sere
des derds magic niet faelgieren
want ic ben sterx van ons viere
die tfierde stic name hi soude
daer om hebben mine onhoude
dus hadde hi den hert allene
die si vinghen alghemene
bi deser fauelen soe bespellet
die an heerscap es ghesellet
het was i dief die huwen soude
doer sinen wille ende doer sine houde
quamen siere ghesellen vele
te siere brulocht te sinen spele
dit sach i vroet man ende seide
dit spel mach wel vergaen te leide
hoert na mi wel lieue ghebure
ic sal v segghen i auenture
die sonne wilde tenen tiden beghinnen
huwen ende kinder winnen
hare ghebure seider ieghen
hoe souden wi dat ghedoghen moghen
al es die sonne nv allene
si verbornt ons ghemene
of si dan kinder heeft
so ne ontgaet haer man die leeft
dus segghic v van desen dief
al es v nv die brulocht lief
die kinder selen haren vader slachten
alsoe vele te meer moeten wi ons wachten
van dinghen es blide menech man
daer hi luttel winnet an
een wolf becnaegde bene vele
hem bleef i stekende in die kele
hi beloefdem giften groet
diene holpe vter noet
met langhen halse quam daer een
crane die hem trac vte dat been
als die wolf al was ghenesen
wilde die crane ghepayt wesen
doe seide die wolf hi es wel onvroet
mijn here die crane die om tgoet
niet en penst dat men hem doet
hi pensder omme waer hi vroet
hi stac sijn hoeft in minen mont
ic lieten keren al ghesont
hoert hier wonder soete liede
nochtan wil hijs hebben miede
souder emmer miede sijn
met meeren rechte waer si mijn
dus mach hi winnen die doet
den quaden ere ende goet
ene teue ghinc swaer met welpen
soe dat si haer niet en conste gehelpen
si bat i der ander teuen orlof
te gheligghene in haer hof
ende in haren nest op houesschede
die teue dede der ander bede
alse die teue gheleghen was
ende van ij welpenen ghenas
dander bat dat si boude
hare stede rumen soude
die ghene en wilde doer haer niet vlien
si seide wie soude di ontsien
wiltu vechten ieghen ons drien
di magher wel leit aue ghescien
het wort met storme ende met wighen
seldi uwen nest weder ghecrighen
die al gheloeft dat hi hoert
scone sprake ende scone woert
wort dicke te scerne ghedreuen
dit leert ons dbispel van der teuen
een man vant ligghende inden rijm
i ionc serpent in swijm
die man naemt in sinen arm
ende maket daer soe warm
dat het van der couden ghenas
daert te voren siec af was
doe want omtrent sinen here
ende het dedem daer soe sere
doe seide die man ganc wech serpent
twi doestu mi soe groet torment
tserpent en wilde nieuwer gaen
dus heuet den man gheuaen
dus es die goede man ghehoent
dus es hem goet met quade gheloent
die den quaden doet vter pine
hi verdient ghepijnt te sine
een esel sach i euerswijn
god houdi lieue broeder mijn
die esel loech ende hilt sijn sceren
dan mochte den euer niet ghederen
dat everswijn sweech ende hadt ommare
ende voer of hem no weders en ware
het ware seit hi grote scande
bewuldic hier an mine tande
selc hout met andren sijn sceren
waer hi vroet hi souts ontberen
dit fauelkijn leert ons nochtan
verdraghen enen dullen man
ene portmuus ghinc omme merghen
met ere veltmuus herberghen
die veltmuus leide haren gast te voren
ene ecle ende een gersten coren
smerghens leedde die portmuus
dandere met hare thuus
gheent huus was van groten prise
bewaert wel van goeder spise
die waert seide het es al vse
dat hier es in desen huse
si waren te ghemake ter cure
mettien quam daer i ter dure
doe liep die portmuus tharen hole
maer die ander was in dole
si liep al omme harentare
sine was noit eer in selken vare
die man ghinc weder vutwaert
doe quam voert mijn here die waert
ende hi sprac al onghespaert
twi bestu seit hi soe veruaert
comt hare seit hi bi miere side
et ende drinct ende maect v blide
in mach niet eten sprac die gone
hier en ben ic niet ghewone
in prise niet i twint dijn duut
ic wildic weder ware daer vut
daer etic bonen ende cruut
daer soe hebbic mijn deduut
al en vindic daer niet vele
ic ete met ioyen ende met spele
ic ben daer soe wel te ghemake
ic en ontsie ghene sake
wat prisic dan hier te sine
in dese sorghe in dese pine
men vanghet di met vallen hier
die catten biten di onder dijn lier
het es al met pinen dattu leues
ende met sorghen dattu heues
verstonden wi dit wel wi souden
ons tonsen huus over ghepayt houden
een luttel smaket bet met spele
dan met sorghen vele
een aren nam wilen ere vossinnen
haer ionc met bliden sinnen
droech hise te sinen kinden
die hi hongherech waende vinden
doe was die vosinne gram
ende liep tessi ten bome quam
daer die aren op sat met sinen broede
si bat hem doer omoede
dat hi haer kinder weder gaue
sine bat hem ander haue
hine wils niet doen hi hadt ommare
want hi sat hoghe bouen hare
doen wassi sere tonghemake
si ghinc halen i stake
al bornende ende stroes vele
daer speelde si van reinaerts spele
doen ghinc si met behendicheden
den boem ontsteken van beneden
dat vier sloech op ten neste wart
dit sach die aren ende wert veruart
doe gaf hi weder ter seluer stont
hare kinder al ghesont
dit fauelkijn leert riken lieden
dat si den weken niet mesbieden
doen sijt oec ic weet i dier
datse bornen sal int vier
wilen vant i aren i slecke
hi namse ende droechse op biden becke
die slecke sloet haer in die scelle
dat haer die aren daer ic af telle
in ghere manieren mochte daren
doe seide die wuwe toten aren
du dragest daer i diere gherechte
constuut ghereden te sinen rechte
doe seide die aren wiltuut mi wisen
ic gheue di van miere spisen
ia ic seide die wuwe nem dinen vloge
vliech op toten wolkinen hoghe
laet vallen die slecke int herde lant
ende dan vliech hare te hant
aldus sal breken hare scelle
dan nem die slecke bi den velle
op vloech die aren ende vant soe groet
die hitte dat hiere om bleef doet
ende die slecke viel opt lant
soe datse ghene wuwe vant
ende hiefse op te hant
ende sloechse in sinen tant
dus comt lachter ende scade
meneghen man bi quaden rade
oec es menech man soe quaet
die i andren gheuet raet
alsoe hiere best siet in
sijns selfs vrome ende sijn ghewin
op i boem sat tere stont
i roec ende hadde in sinen mont
i case dit sach reinaert
ende sprac aldus ten roeke waert
dine vederen sijn soe scone
du mochts bouen allen voglen crone
draghen hadstu claren sanc
bi gode ia ic seidi goddanc
doen toendi aldaer sijn luut
hi gapede ende die case viel vut
den case greep die vos reinaert
ende liep te sinen hole waert
dus siinre vele te scherne ghedreuen
bi prise die si hem horen gheuen
wilen was i liebaert
van ouden ghecranct ende gheswaert
soe dat hi op sinen ende lach
alse dat deuerswijn versach
het galt hem den ouden slach
die hi hem gaf over meneghen dach
die stier wrac hem met sinen horen
van dat hi hem hadde ghedaen te voren
die esel tert hem op sijn hoeft
hoert hoes hem die liebart loeft
wach sprac hi als ic was ionc
ende wel op minen spronc
doe dwanct ict al doe was ic here
doe dienden si mi doe daden si mi ere
nv doen si mi onwerdichede
ende slaen te sticke mine lede
edele ende onnedele mede
ende daer toe mede clenen vrede
ten ghenen spreect dit bispel
die vele mach ende dan es fel
alse hi tsine heeft verloren
hi moet sijn sachter dan te voren
een rijc man hadde tere stont
enen ezel ende i hont
om dat hi hadde den hont soe wert
droech desel nijt ten honde wert
hi sach den hont in groter weelde
ende dat sijn here ieghen hem speelde
ia penst mijn here boudewijn
wat meent mijn here wat mach dit sijn
twi maect hi dus grote feeste
met ere quader vulder beeste
ic ben beter dan die hont
menech ambacht es mi cont
ic doe meer pinen dan si twee
ic draghe ic hale ic hebbe wee
ic wille oec sijn mijns heren vrient
ende dienen hem daer hem die hont af dient
mettien quam mijn here die wert
die esel hief op sinen stert
hi maecte feeste hi loech hi sanc
soe dat hi op sinen here spranc
met sinen vordren voeten bede
ende dede hem herde lede
hi wilden cussen an sinen mont
in dier wise van den hont
helpe helpe riep die here
dese quetset mi herde sere
doe quam die cnape ghelopen
ende dedem sine quaetheit becopen
si sloeghen ende si blouwen
dat hem sijn leuen mochte rouwen
aldus sijn vele liede die prien
om eens anders heerscepien
si hebbens nijt si hebbens sprake
dat iemen es met ghemake
daer in i hout sliep i liebaert
i muus liep over sinen baert
die liebaert vinc die muus ter vaert
ende woudse doden onghespaert
ghenade seit soe soete here
vergheuet mi in doet nemmere
die liebaert dochte het ware onnere
dat musekijn te quetsen sere
oec docht hem scande dat hijt hilde
doe liet hijt lopen daer het wilde
daer na gheuiel dat die liebart
in i strec gheuanghen wart
hi riep lude hi was veruaert
doe quam daer die muus ter vart
here seit si al doet ment selden
ic sal v goet met goede gelden
si beet ontwee met haren becke
al die bande van den strecke
waren si cleine ofte groet
ende halp den liebart vter noet
dus soude die rike man den armen
verdraghen ende sijns ontfarmen
doet hijt hine es niet ghehoent
bedi het wort hem wel gheloent
die wuwe lach ene weruen
soe siec dat si waende steruen
si bat hare moeder dat si vare
in peelgrimagien over hare
tallen kerken die si vint
doe seide die moeder lieue kint
het gaet al over niet mijn varen
du heefst die kerken ende die outaren
bevult soe dicke ende besmet
gheneestu oec soe saltu bet
du heuest die heilighen soe verwrocht
dine diet ghene hulpe an hem ghesocht
bi deser fauelen wi verstaen
die in peelgrimagien gaen
ende haer sonden met hem draghen
hets om niet dat si jaghen
grote veede droech i part
ende groten nijt ten herte wart
om dat het sach den hert soe licht
sijn hoerne groet sijn haer soe slicht
geent part quam tenen man ghegaen
hadstu seidet ghevaen
i hert die ic di sal wisen
sijn vleesch dat ware goet te spisen
beide sijn hoerne ende sijn vel
dat soutstu vercopen wel
in wat manieren seide die man
moghen wiere best comen an
sit op seide tpart ic sal di draghen
wi selen daer omme varen jaghen
die man sat op ende versach
den hert al staphans daer hi lach
die hert was dapper ende snel
ende ontliep den parde wel
tiersten dat geent part was mat
het sprac ten man die op hem sat
soete vrient beet of
ic ben moede gef mi orlof
ic hebdi seidi soe gheuaen
dune const mi niet ontgaen
ic dwinghe di metten breidele voren
ende dine siden metten sporen
dattu mi niet ontgaen en macht
al daetsture toe al dine cracht
die valt in sijns selfs net
dat hi spredet ende set
hine mochte geensins varen bet
te sinen rechte te siere wet
hi es sot die daer begint vechten
daer hi hem niet en can verrechten
een esel sprac tenen liebart
van mi selen sijn veruart
beesten vele ic saelti toghen
op ghenen berch vor dinen ogen
doe seide die liebart tsinen scerne
her esel dit sagic gherne
alsi op den berch waren
begonste desel soe ghebaren
dattie hasen harentare
ende die geeten vloen van vare
her esel sprac die liebart
ic ware oec van v veruaert
maer onse vrienscap es soe goet
ic hope dat ghi mi niet en doet
die luttel mach ende beroemt vele
hets recht dat men met hem spele
wachtens hem dies hem beroemen
men sieter niemen ere af comen
een roec wilde i feeste houden
hi bat den voglen dat si souden
met hem eten op houeschede
die vogle daden sine bede
ende alsi waenden comen eten
worden si van den roec verbeten
selc waent te feesten ende te spele
gaen hi vinter rouwen vele
een liebart seide op i stont
dat hi siec ware ende onghesont
die beesten diene quamen vanden
onthaelde hi met sinen tanden
ende verbeetse elc achter andren
doe quam daer voer die dore wandren
reinaert die vos ende sach in wart
god houdu here her liebart
reinaert seidi comt bet naer
comt int huus wat sta di daer
reinaert sprac wat mijns ghesciet
in come binnen uwer dore niet
ic sie hier voesporen inwart staen
ic en sie ghene vutwart gaen
hi es vroet die hem seluen can
castien bi i andren man
selc gaet te houe wart met eren
hi moet met scanden weder keren
wilen sayde i man sijn saet
als die swaluwe dit verstaet
si geeft den anderen vogelen raet
wi doen seegt si ons seluen quaet
wine treckent vut eert meer vut gaet
ic ontsie des mans baraet
die vogle hilder mede haer sceren
si ne pensden niet wat hem mochte deren
daerna quaemt hem al te quade
si hadden bat ghewrocht bi rade
alst coren vut ginc men leide strecke
ende vincse doen bi haren becke
maer die swaluwen daden beste
ende maecten in die huse haer neste
die heeft goeden raet onwart
dus siet men dicke dat hi vart
die pude waren sonder here
ende si beclaegden hem herde sere
si baden herde dat men hem gaue
i meester i graue
diese dwonghe te haren rechte
als i here doet sine knechte
ghenen pude was ghesent
i meester dat was tserpent
diese dwanc ende al verbeet
dat hem was lief was hem doe leet
dus hebben die pude gheuaren
die te voren weeldich waren
hets recht die wederseget tgoede
dat hi hebbe armoede
die wuwe dwanc die duuen sere
doe ghinghen si soeken i andren here
den hauec baden si dat hi soude
hem ontfaen in sine houde
te wachtene ende te achterwerne
die hauec sprac hi deet gherne
als hise hadde in siere warde
daer en was noit i die hi sparde
hine dede hem allen pijnlijchede
meer dan die wuwe te voren dede
doe seide daer i wi sijns wel waert
dat wi varen hinderwaert
dese hauec es ons vele wreder
dan die wuwe ende doet ons leder
dus siet men dat die ghene varen
die emmer nieu heerscap garen
een dief boet i honde broet
die hont sprac in hebs ghenen noet
men geeft mi seegt hi broets ghenoech
du bids mi om dijn gheuoech
du hads wel gerne dus ghestolen
mijns heren goet dat mi es beuolen
lietic minen here aldus ontgoeden
wat soudic doen soutstu mi voeden
neen du niet nv vlie nv vlie
dune vlies ic wroeghe die
ic basse ic make selc gheluut
dat mijn here comet vut
die hont en slacht niet den riesen
die om i luttel al verliesen
die om i cort delijt verburen
dat ewelijc sal gheduren
een wolf quam daer in pinen
i soghe ginc van verkinen
ic wille sijn dijn heuemoeder
van selker saken ben ic vroeder
dan iemen es die ic weet
brenc voert dine vrucht ghereet
ic sal doen datter toe staet
die soch bekenden over quaet
soete vrient seit soe nv vlie
ic sal wel doen sonder die
oec hadstu moeder edel here
spare mi doer diere moeder ere
die wolf ginc wech die soch dede
met verden hare verholenhede
hadse den valschen gheloeft
haer kinder waren haer gheroeft
hine es gheen vroet man die pleget
te ghelouen dat men hem seghet
bedi die andren wille bedrieghen
hem es luttel om i lieghen
in i berch hoerden lieden
groet gheluut soe dat si hem berieden
wat hem best te doene ware
sine waren noit eer in selken vare
mettien quam i muus daer vut
die ghemaect hadde dat gheluut
dus heeft men vaer ende sorghe groet
dicwile al sonder noet
een hont sach wilen onder geeten
i lammekijn lopen ende bleeten
die hont seide toten lammekine
dine bestaet niet hier te sine
volch diere moeder die di vliet
si es metten scapen si ne es hier niet
in soeker niet sprac dlam
si es dicke te mi wart gram
die mi ix maende droech
ic hebbe hier bat mijn gheuoech
van deser geet die bi mi staet
an hare es al mijn toeuerlaet
ieghen mi en spaert si niet i twint
si voet mi als haers selfs kint
nochtan seit hi es si di naer
die di droech dlam seide hets waer
als in dien dat si mi wan
maer daer es i ander redene an
si vliet mi die soude broeden
bi naturen ende voeden
ende dese die mi niet en bestaet
geeft mi troest helpe ende raet
ende voet mi met hare spise
soe eest recht dat icse prise
dus mach i meer goets beiaghen
an vremde liede dan an maghen
het was i sterc hont ende i ionc
ende wel op sinen spronc
hi hadde ghesijn goet vrient
dicke ende wel ghedient
als hi quam te sinen jaren
begonsti crancken ende swaren
hi verloes sinen loep te handen
ende die beten van den tanden
hi quam daer hi waende vaen
i hase die hem es ontgaen
doe sprac die here ten honde wert
dune best niet ere blasen wert
die hont seide here ic volges v
nochtan soudi mi sparen nv
ende pensen om grote doghet
die ic dede in miere joghet
die hem wel proefde ionc hi soude
met rechte gheeert sijn in sine oude
die hasen liepen harentare
in sorghen ende in groten vare
doe begonsten si hem bedinken
dat si hem wouden gaen verdrinken
doe vonden si pude in i riuiere
sittende als die pude die diere
saghen waren si sere veruaert
ende si vloen te watre waert
ha ha seide i hase wat ic nv sie
dese pude sijn bloder dan wie
laet ons leuen dats mijn raet
ende doghen dat ons overgaet
die merket op eens anders pine
te min vernoyt hem die sine
die geet ghinc wilen te velde
haren kinde hiet si dat helde
sine dore besloten wel
vor den wolf die es soe fel
vor de dore ghinc hi bleeten
in die wise van der geeten
dat geetkijn sach vut doer i gat
ay dief seidsoe bestu dat
twi heefstu dijn luut verkeert
voer gode moetstu sijn onteert
tkint es te beter ende vroeder
horet na vader ende na moeder
een serpent quam bi costumen
teens arms mans huse diet metten crume
van siere tafelen voede wel
doe wart die man rike ende fel
ende sloech tserpent met ere aex
het en hadde daer noit soe vele ghemaex
alst smerten hadde doent sach sijn bloet
nv wart den man verdwenen sijn goet
soe dat hi dochte in sinen moet
dat ic tserpent sloech dat doet
dat ic dus beghinne weeken
doe begonsti weder smeeken
mi es leet dat ic mesdede
vergheuet mi op houesschede
eest di leet seide dat serpent
ende ic vergeten mach den torment
van den fellen slaghe ic moet
vergeuen di minen euelen moet
maer wachti wel dat seggic die
alsoe langhe alsic tlitteken sie
die vrienscap en wort nemmermeer
alsoe goet alsi was eer
dus siet men die betruwet
sinen ouden viant dats hem beruwet
daer bliuet gherne i wortelkijn
daer nijt ende haetscap heeft ghesijn
die hert quam metten wolf ghegaen
daer hi vele scaep sach staen
van ghenen scapen bat hi enen
dat hi hem terwe soude lenen
des boet hi hem den wolf te borghe
tscaep hadde van den wolue sorghe
te wedersegghene dese dinc
maer doe die wolf wech ginc
sprac tscaep aldus toten herte
ic kenne wel seit hi dijn herte
ten iersten dat die dach sal comen
van geldene die ghi hebt ghenomen
du loeps metten herten int wout
wien heischic dan mine scout
dijn borghe es valsch ende quaet
dune best oec niet sonder baraet
die vele beslaen ende luttel sorghen
soeken gherne valsche borghen
maer hi es i vroet man
diere hem voren wachten can
die vlieghe beet i caluwen man
opt hoeft die geen haer hadde an
hi gaf hem seluen slaghe groet
om die vlieghe te slane doet
hi sloech te sticken sine kaken
hine conste die vlieghe niet gheraken
die vlieghe dede hem herde seer
ende si beten soe lanc soe meer
als hi achter die vlieghe sloech
ende missede die vlieghe loech
doe seide die caluwe man ter vlieghen
du doest mijn hant dicke na di vlieghen
al bestu hier dus menech weruen
ontgaen  nochtan moesture om steruen
du lachges alsic placte mi
du salt steruen gherakic di
die vele pijnlijcheden maket
int ende wert hi gheraket
soe langhe stuuct men ende steect
den stoep te watre dat hi breect
een vos die met hem eten dede
i odeuare op houesschede
hi goet hem in i coel vat
dat ondiep was ende plat
i poelment was claer ende dinne
nv et sprac hi met soeten sinne
die odeuare begonste pecken
maer hine conste niet ghetrecken
dus at die vos ne ware
daer bleef i hongerich odeuare
smergens at met hem reinaert
die was gast moeste nv sijn waert
dus dreef hi oec den vos te scherne
hi gaf hem teten vut eere kerne
nawe lanc ende diep daer binnen
doe ne mochts reijnaert niet gewinnen
die odeuare at emmer toe
twine doestu reinaert alsic doe
sprac hi  du lerest mi dit spel
besie canic mine lesse wel
daer men quaet met quade loent
daer es deen van den andren wel ghehoent
een groensel dat was houerdich
ende vele meer dant was werdich
het vant die vederen van den pau
die scone was groene ende blau
het versierde soe daer mede
dat het bi siere houerdichede
den sinen onwerscepe dede
het decte al sine lede
metten vederen van den pauwen
alse dit saghen die metten clauwen
trocken si hem die vederen vut
ende scoerden hem al sine huut
doe moeste dat groensel met onneren
te sinen maghen weder keren
alsijt dus lelijc comen saghen
doe seide daer i van sinen maghen
dies en hadstu ghenen noet
haddi ghenoeghet dijn ghenoet
ende diere naturen cleder
nv wortstu emmermeer te leder
ende tonwerder met ons allen
dus siet men van den ghenen gheuallen
die sine houerdichede driuet
met dinghen die hem niet en bliuet
wanneer dat hijt heeft verloren
soe es hi keytiuer dan te voren
het mende i man met ij mulinnen
int lamoen ghinc die i binnen
daer hi op sat ende reet
i vlieghe diese beet
doe seide die vlieghe dese wort
auant mulinne ganc bet vort
ic saldi soe sere stoten
du salt bet herder lopen
die mulinne antworde van die
ne achtic niet maer ic ontsie
den ghenen meer die sit op mie
die heuet scerper roeden drie
die mi gheiaghet bringhet
ende met sinen breidele dwinghet
ende met sinen gerden slaet
an hem es dat mijn leuen staet
du ne mogest mi doen no goet no quaet
al segestu dine overdaet
aldus sijn vele quader lieden
die i goeden man mesbieden
alsine te vernoye sien
al vernoy moet hem ghescien
die vlieghe street met groter prie
ieghen i wilt om heerscepie
doe begonste die vlieghe segghen
ieghen mi en dorstu di niet legghen
waer soe men i beeste spit
ic ben dierste diere onbit
ic sitte op eens coninx houet bouen
van meer maghic mi belouen
ic cusse vrouwen ende ioncfrouwen
swijch ic raedt di bi miere trouwen
antworde dwilt ende seide
noch maegt di wel vergaen te leide
dijn heerscap dattu noemes
ende dine quaetheit daer du di af beroemes
du best quaet ende du best fel
ende dune best niewer comen wel
du segest emmer hets al dijn
nochtan moetstu onwert sijn
si veriaghen di ende dwinghen
met wayen ende met andren dinghen
in somer mogestu iet
inden winter en mogestu niet
maer ic ben soe te ghemake
in ontsie ghene sake
mine draghet niemen nijt
waer ic ben daer es delijt
winter somer allen tijt
dus ben ic beter dan ghi sijt
dus scelden dicke die domme
nochtan en weten si waer omme
si dalen alsi wanen risen
die ghene die hem seluen prisen
een wesel vinc eene muus
doen vinc die here van den huus
dat wesel ende quetset sere
ghenade seit hi lieue here
ic hebbe al uwe muse geten
met rechte soudijs mi danc weten
danc seide die man hoe mach dat sijn
du ne dadest niet doer den wille mijn
du doest om dattu selue wils leuen
bider spisen die hem es bleuen
du nemest al du doest mi scade
bedi en doe ic di ghene ghenade
al waenstu wel sijn ontladen
ic bens noch al onberaden
dus es menech man die doet
i dinc doer sijns selfs goet
ende wille i andren doen verstaen
dat hijt doer hem heeft ghedaen
een puut sach i osse staen
ic wildic ware aldus ghedaen
die puut goet sinen buuc vol wasen
hi dranc ende begonste blasen
doe sach hi sitten sine kinder
nv siet seit hi ben ic noch minder
dan die osse die staet int velt
ia ghi seiden si die helt
die puut dranc meer ende hi verblies
nv siet seit hi wat segget gies
lieue vader seiden si
die osse es vele meerre dan ghi
doe dranc hi soe ter derder weruen
dat hiere om moeste steruen
wie es die ghene die dat doet
i man die hem versmort int goet
ende draghet selken overmoet
int herte dat hiere af spliten moet
een liebart sach int velt i paert
ende hi ghinc ten parde waert
die liebart pensde ende dochte
hoe hijt best ghecrighen mochte
ic ben seit hi arsatre goet
dit hoerde tpart ende verstoet
herde wel des liebarts baraet
meester seit hi geeft mi raet
ic hebbe i doren in minen voet
die mi herde wee doet
doe begonste die liebart hopen
ende quam van achter toe ghelopen
ende soude trecken vut den doren
maer hadde sine hure te voren
tpaert gaf den liebart i slach
dat hi daer in ommacht lach
als hi van den slaghe ghenas
ende hi te hem seluen comen was
doe seide hi ic bens wel wart
oit quamic als i liebart
ende woude mi arsatre maken
dat becochten mine kaken
die tonen dat si noit en waren
doer baraet dus moeten si varen
een paert droech i vergult ghesmide
i esel sneef an sine side
tpaert verbalch hem ende seide
siestu niet mijn scoen ghereide
ende minen breidel claer van goude
hets wonder dat ic mi onthoude
in stake di met minen voete
twi quaemstu in minen ghemoete
twine hadstu stille ghestaen beden
tes ic verre ware leden
die esel seide ay here ghenade
in mochte ic quam soe gheladen
maer hi pensde sonder spreken
god moete dese overdaet wreken
daerna begonste tpart van pinen
breken cranken dwinen
als sine cracht dus was verdoruen
men dede hem draghen mes met koruen
dit sach die esel ende loech
waer es seidi dijn vorboech
van wat tornoye comestu
waer es dine sierheit nv
al warstu te ghemake i stic
wat bestu scoenre nv dan ic
al sidi here op i tijt
ic rade v dat ghi ghemate sijt
penst om die auenture
die na tsoete gheuet sure
het was die hadde tonghen twee
hi dede hem seluen herde wee
om te maken tusschen ij vrienden
haetscap dies noit en verdienden
hi sprac an beden siden quaet
quaet ende valsch was al sijn raet
int ende als sijn baraet vut quam
waren die ij liede gram
opden quaden valschen man
die dus doen dus winnen sier an
die beesten hadden groten strijt
ieghen die vogle op i tijt
die vledermuus hilt metten beesten
als metten stercsten ende metten meesten
si ontsach haer ende si dochte
dat si daer seker wesen mochte
doe quam mijn here die aren
met siere groter cracht gheuaren
hi hadde die gracie ent gheual
dat hi verwan die beesten al
doe quamen alle die vogle gemene
op die vledermuus allene
ende traken haer die plumen vut
doe moeste si vlieghen bloter huut
bi nachte algader niet bi daghe
om dat si liet hare selfs maghe
dus es hi over al ghehaet
met rechte die de sine laet
een hauec vant i nachtegale
in haren nest met soeter tale
bat si hem dat hise soude sparen
ende hare ionghe diere in waren
gherne seit hi wiltu singhen
die nachtegale liet haer dwinghen
van den hauec ende si sanc
met droeuer herten doer sijn bedwanc
du ne heuest seit hi niet wel ghesonghen
doe greep hi i van haren ionghen
staphans quam daer i man die scoet
met sinen boghe den hauec doet
die emmer wille den andren vaen
nemmermeer en moet hijs ontgaen
een wolf hadde in sijn hol ghedraghen
spise ghenoech te xl daghen
om met ghemake daer in te sine
sonder sorghe ende sonder pine
dit verstont die vos reinaert
ende maectem swolfs hole waert
oem seegt hi god moet v minnen
ende al v meisniede daer binnen
het es seit hi somech dach
dat ic v niet int velt en sach
in wiste wat v was ghesciet
soete here oem mescomt v iet
die wolf verstont des vos baraet
du best seegt hi valsch ende quaet
hier en comstu niet bi minnen
maer om dattu wanest winnen
van minen goede van hier binnen
het en wort di niet met minnen
doe was reinaert herde gram
hi liep tes hi ten herde quam
robijn seit hi hebdi mi lief
of ic v wise den valschen dief
die v dicke heeft ghestolen
die beesten die v sijn beuolen
lief ia ic bi gode seegt hi
ende wils verdienen ieghen di
doe seide die vos tusschen ij linden
in sijn hol saltune vinden
doe ghinc hine steken in den buuc
int hol daer haddijs goet gebruuc
doe sanc reinaert ende loech
ende hadde van ghere spisen ghenoech
sider was hi selue ghewont
al toter doet van i hont
allaes seegt hi reinaert
al hebbic pine ic bens wel waert
oit wasic quaet ende fel
nv scijnt mi mine quaetheit wel
dese fauele souden horen die gone
die ter quaetheit sijn ghewone
wachtes v wel het es vorsproken
negeen quaet blijft onghewroken
een hert quam drinken tere riuiere
hi sach sijn horne die hi diere
prijsde  maer sine beene
versprac hi om dat si waren clene
mettien quam daer i man met honden
die den hert daer staende vonden
sine beene waren soe snel
dat hi ontliep den honden wel
al dore i velt in i foreest
daer bome ende telgre waren meest
daer bleef hi vaste met sinen horen
ay mi seegt hi ic ben verloren
nv sie ic wel al eest te spade
ic lachterde tgoede ic prijsde tquade
aldus es menech man vernest
die tgoede laet ende tquade mest
hi mochte winnen daer hi verliest
core hi tgoede daer hi tquade kiest
tenen hope stonden in i perc
goede weders ende sterc
alsi den vleeschhouwer saghen comen
dene woude achter den andren dromen
elc woude andren steken voert
int ende vielen si alle over boert
die vleeschouwer sloech sine hant
ane den vortsten die hi vant
ende dodene metter vaert
doe doken die ander achterwaert
elc riep daer hi lach ende doec
ic bens ontgaen soe ben ic oec
als men den achtersten soude slaen
nv eest seegt hi wel te rechte vergaen
soe hert eest hoeft anden weder
wi hadden wel ghesteken neder
hadden wijs ghedreghen over een
wi hadden quaden raet dat sceen
nochtan eest i ghemeen ghebod
helpt di seluen soe helpti god
es i gheslachte groet van maghen
ende conen si niet over i ghedraghen
hare cracht es al verloren
als biden weder van te voren
het saten vogelkine vele
op i boem met groten spele
ende met solace saten si daer
bedi si waren sonder vaer
doe quam daer i vogelare
ende wert der vogelkine gheware
gheen voghelare hadde doghen seer
ende si dropen emmermeer
hi ginc spannen sinen boghe
ten bome wart keerdi sijn oghe
dit saghen ghene vogelkine
ende si seiden al stillekine
gheent es die beste man
die noit lijf ghewan
hi ne mach van groter iammerhede
op ons sien hi ne wene mede
i vogel was dar was herde vroet
die beide quaet wiste ende goet
lieue ghesellen seghet hie
die dlijf behouden wille hi vlie
ic kenne wel des mans raet
dat hi iaghet dat es quaet
het es om v al dat hi spiet
hi sal v scieten ghi ne vliet
sijn oghen die ghi drupen siet
sijn hem seer si ne wenen niet
eens vroets mans raet mach vele man
wel helpen  willen siere hem houden an
een recht man ende i valsch tyrant
quamen te gader in i lant
daer men vele scimmincle vant
daer en ginc oec geen in bant
i scimminkel was daer here
ende dwanc al dander sere
het was coninc ende het droech crone
nochtan waren si euen scone
het sat hoghe bouen dien andren
doe saegt ij mans daer wandren
het riep den valschen man tote hem
wat duncti seget dat ic bem
doe seide die man du best i here
i coninc werdich van alre ere
ende wat duncti seget hi
van desen volke dat hier si
dat sijn v ridders seegt die gone
die tuwen dienste sijn gewone
hi prijsden soe dat hi ne dede
ontfaen met groter werdichede
als dit die rechte man verstoet
ia pensdi in sinen moet
na dien dat men desen doet
om sijn lieghen dus groet goet
seggic waer van deser sake
ic worde vele bet te ghemake
tote desen man sprac martijn
die soe here wilde sijn
wat duncti seghet hi nv besie
van desen heren ende van mie
een scimminkel seghet hi
bestu  ende dander slachten di
doe deden tscimminkel daer verbiten
al te sticken ende sliten
die metter waerheit emmer voert
wille  hi ne es niet ghehoert
maer dats i gheminnet man
die sijn heerscap smeken can
het gheuiel in i stonden
dat men i hert iagede met honden
soe dat hi vloe daer ossen stonden
vele ane i crebbe ghebonden
die hert ginc ligghen in die crebbe
met hoye decti sine rebbe
doe seide i osse dul keytijf
hier en machtu niet behouden tlijf
twine hadstu int foreest geuloen
hier bestu doet wat seltu doen
laet mi hier sijn edel heren
toter nacht dan salic keren
sossen wachters quamen in
sine werden gheware meer no min
van den hert die ginder lach
daer ne was niemen diene sach
doe seide i van ghenen ossen
wi souden die van der doet verlossen
en saghe di mijn here niet
die met c oghen siet
mettien quam daer mijn here gheghaen
ter cribben daer die ossen staen
hi taste of si hadden coren
ende sloech sijn hant op i horen
helpe seit hi wat vindic hier
wanen quam hier dusdaen dier
doe quamen die cnapen met groter feeste
ende doedden ghene beeste
bi desen cnapen es verstaen
die duuel die den man sal vaen
die hier wel decket sine sonden
hi slacht den hert die daer was vonden
die met c oghen siet
dats god die al weet wat ghesciet
voer hem en es verholen niet
men machen te scherne oec driuen niet
die liebart die bouen alle dieren
coninc was  begonste antieren
die doghet  ende die quaetheit laten
hi wilde sijn in caritaten
ende trecken alle dinc vorwaert
daerna berau hem siere weldaet
doe dedi siere naturen raet
soe dat hi vant i groet maelgaet
dit grote goet vindic hiere
dat riep hi te sinen diere
hi riep die beesten te sinen rade
ic wane seegt hi ic ga te quade
mi dunke ic ben onghesont
ic vraghe v heb ic quaden mont
soe wat si seiden ia of neen
hem ne ontginker nemmer een
daer na quam tscimminkel voert
ende seide ten liebart dese woert
dijn mont es soeter dan i cruut
ende soeten roke gater vut
het gaf den liebart selken prijs
dat hi hem in dusdaneger wijs
in ghere manieren ghenaken mochte
soe dat die liebart hem bedochte
hi maecte hem siec ende onsiene
doe quamen siere om te besiene
ende tasten sine puls nochtan
en vonden siere ghene siecheit an
si hieten hem eten ganse spise
ende leuen coninx wise
ende doen al dat hem dochte goet
si daden wel si waren vroet
noch eest costume dat men moet
prisen al dat heerscap doet
doe riep die liebart gef mi vleesch
van i scimmincle dats mijn eesch
doe wert tscimminkel daer gheuaen
dat wel waende sijn ontgaen
soe wat cnapen doen of laten
hebben si heren diese haten
emmer vinden si occusoen
dat si hem pijnlijchede doen
een vos sach i besie hanghen
ende hem begonster omme langhen
hi spranker na en diede niet
die besie bleef daer hise liet
doe was herde gram reinaert
ende sprac aldus ter besien waert
du best soe hert ende soe groene
blijf daer dijns en hebbic niet te doene
quaet man die cranc es in die daet
ten minsten sal hi spreken quaet
een wesel was soe out van daghen
si ne conste haer seluen niet ontdraghen
in plumekine ginc si haer decken
om datse woude die muus getrecken
doe quamen daer die muse ghereet
die de wesel al verbeet
nv was daer i oude muus
dat was die vroetste van den huus
si wiste die quade treken alle
van der cat ende van der valle
van stricken ende van alre dinc
daer men muse mede vinc
ten wesel quam si ghegaen
waenstu mi aldus vaen
alse du dander heuest ghedaen
neen du du salter bloet af slaen
ic weet ghenoech van dinen spele
die langhe leeft hi siet vele
dus siet men dat behendichede
beter es dan sterchede
een man iaegde i wolf opt velt
tote i herde die beesten helt
sprac die wolf ay here
behout mi mijn lijf datti god ere
ic sal hier gaen ter rechter hant
of mi hier soeket i seriant
sech dat ic liep an dander side
gherne seegt hi nv sijt blide
staphans quam daer die man ghereet
ende vragede of i wolf daer leet
ia seide die herde ic sachen liden
ter luchter hant daer besiden
al sprac die herde dus ten man
wencte hi op hem nochtan
ende woude hem weten doen
waer die wolf waer gheuloen
ant winken niet maer ant woert
hilt hem die iagere ende ginc voert
dit horde die wolf ende sach
daer hi onder die haghe lach
ende quam voert dat seggic v
her wolf seegt die herde nv
hebbic vele ghedaen doer v
ia seget die wolf dat hebstu
ic danke diere tonghen al goet
maer al euel ende blentheit moet
den valschen oghen comen an
die soe wencten op den man
hets menech man al seegt hi wel
sine herte es emmer fel
een pau quam claghen siere vrouwen
ic sterue seegt hi van rouwen
om die nachtegale dat soe
scoenre singt dan ic doe
du clagest seegt si sonder noet
dine scoenheit es soe groet
die scinet clare herde vele
dan der nachtegale kele
wat redene seegt hi es daer toe
dat si bet singt dan ic doe
daer es seegt si redene goet
god die alle dinc bi redenen doet
heeft hier in verlicht v leuen
een deel gracien ghegeuen
du best scone die swaluwe snel
die nachtegale singet wel
die duue es sempel die aren sterc
die vledermuus en doet geen werc
sonder dat si vlieget vut
in dauonstonde bloter huut
die hane crayet ende wacht
al die getiden van der nacht
die leewerke groet den dach
dus doet elc dat hi vermach
dus hout hem elc an sijn present
dat hem van die gode es ghesent
dese pau slacht den man
die meer begeert dan hem god an
een hinde quam in vremder stede
daer men haer luttel eren dede
doe viel die hinde in i pit
als die liede saghen dit
waren si blide ende si loeghen
ende scoudense ende sloeghen
ghenade seit si laet mi gaen
allaes wat hebbic v mesdaen
some hadden sijs iammerhede
dat men haer soe grote pine dede
ende si worpen haer broet
daer si lach in groter noet
dander gauen haer slaghe groet
ende lietense ligghen over doet
daerna als die hinde ghenas
ende si te haer seluen comen was
doe quam si ten ghenen gaen
die haer hadden quaet ghedaen
daer ginc si biten slaen ende steken
ende hare leelijchede wreken
ic weet wel seegt si ic bens vroet
di mi quaet dede ofte goet
ic wille quaet met quade gelden
ende goet met goede al doet ment selden
hets dorperheit te doene scande
i man in vremden lande
diet doet mach noch wel gheraken
daer mens comen sal te wraken
het was i hoghe coninghinne
dat was iuno die goddinne
si prijsde sere haren lieden
suuerhede  ende dede ghebieden
dat elc wijf namen i man
sonder meer ende hilder haer an
doe quam mijn vrouwe venus voert
ende seide te iuno dese woert
vrouwe iuno seegt si op minen vloer
gaet i hinne die ic beswoer
ende bat haer of si woude wisen
hoe vele dat haer bedorste spisen
dat ic hebbe etic seegt soe
nochtan scrauic emmer toe
of ic di van miere haue
ij half viertel tarwen gaue
soutstu dan dijn scrauen laten
nenic seegt si bi caritaten
al ontdadi mi die dure
ende liet mi lopen in die scure
doe riepen si alle laet ons wachten
die wiue selen der hinnen slachten
doe liepen si alle te hope ghemene
jonc out groet ende clene
man ende wijf heren ende vrouwen
daer en hilt niemen andren trouwe
dit was costume van wilen eer
maer goddanc men doets nemmeer
die goede wijf sijn alle goet
diese lachtert hi mesdoet
in i graf soe was begrauen
i herde rijc man van hauen
sijn wijf ginc ligghen op sijn graf
si ne wouder niet scheden af
ende dreef daer haren rouwe groet
om haren man die daer lach doet
nv hinc daer i dief vaste an
ane i galghe den welken i man
te wachtene op sijn hoeft nam
alst bi der middernacht quam
doe hadde die man den dorst soe groet
dat hi liep met groter noet
om drinken daer die vrouwe lach
hi ginc bet naer als hise sach
vrouwe seegt hi god houde v
ay mi seegt si wie es daer nv
vrouwe seegt hi hier es i man
ay mi seegt si nv vlie dan
nemmermeer so ne willic comen
of god wilt daer men man hort noemen
ay mi seegt si hier leget doet
mijn soete vrient mijn bedde ghenoet
die mi soe grote werdichede
ende soe meneghe ere dede
bi gode seegt hi lieue vrouwe
mi es herde leet v rouwe
maer die leuende ende die dode
moeten sceden al doen sijt node
v en es niet soe goet als goet verdrach
dat men verbeteren niet en mach
verdraghet vrouwe als ghi best moghet
ende penst om v ionghe joghet
vrouwe ghi sijt soe scone i wijf
twi verliesdi dus v lijf
selker vrouwen sate wel
joye bliscap ende spel
al was hi goet als hi was
men vint noch betre dan hi was
betre seegt si aymi aymie
wie soude dat sijn segt mi wie
vrouwe seegt hi dat ben ic
die v ghemint hebbe i stic
ghi hout v scaren ic wane seegt soe
god weet vrouwe seegt hi in doe
soe langhe sprac hi ende soe vele
dat hi haer speelde van sinen spele
doe keerde die man ende vant verloren
den dief daer ic af sprac te voren
doe quam hi toter vrouwen ghegaen
allaes wat hebbic ghedaen
mi es te nacht i dief verstolen
die mi opt hoeft was beuolen
ia goede vrient seegt si wattan
wi selen daer hanghen minen man
daer toe wetic raeds ghenoech
hoe mocht bet sijn ons gheuoech
staphans nam sine vut sinen ghedelue
ende hinken an die galghe selue
tverwoede wijf es herde coene
haren wille in quade te doene
die wiuen segghen lelijchede
si doen hem luttel eren daer mede
si bliuens gherne sonder ere
die goede wijf willen onteren
het was i ioncfrouwe vroet van sinne
die an niemen en droech minne
si hadde bedroghen meneghen man
si was diere vele af can
si quam an i ionghelinc
dien si vriendelike ontfinc
nochtan hadse hem te voren gheloghen
menech werf ende bedroghen
si toendem i scoen baraet
buten scone ende binnen quaet
al heeft mi seegt si becocht
menech man ende giften brocht
nochtan seegt si min ic die
voer al die ghene die ic sie
soe doe ic v seegt hi ioncfrouwe
nochtan en dadi mi noit trouwe
maer tsolaes van minen liue
doet mi dat ic an v bliue
hets menech man die wel verstaet
dat hi doet dulheit ende quaet
nochtan so ne mach hijs laten niet
aldus es den ionghelinc ghesciet
die in sijn herte heeft ghescreuen
der wiue sin ende haer leuen
hi soude hem allen orlof gheuen
wildi leeden i heilech leuen
een man hadde i verwoyt kint
hen woude doer niemen doen i twint
hi hadde cnapen den welken hi hiet
tkint te dwinghen si ne dadens niet
dus liet die man sijn kint ontfechten
int ende en mochte hijt niet verrechten
in diere ghelike was i man
die sijn lant sieu ende wan
hi spien in die egede sijn
i osse ende een caluekijn
tcalf was ionc ende het ontsloech
alt hernasch dat dosse droech
ia seegt die man als hi dit siet
van dinen werke en achtic niet
maer ic wille mijn calfkijn dwinghen
ende in goeden poente bringhen
hadde die man aldus bedwonghen
sijn kint en ware hem niet ontspronghen
men soude de kinderen in die ioghet
dwinghen ende leren doghet
i roedekijn soude daer boeghen
i boem en souds niet doghen
int wout ghemoete i wolf i hont
hoe bestu seegt hi die wolf dus ront
ende dus vet om dat ic wachte
seegt die hont dus wel bi nachte
ic veriaghe meneghen dief
daer bi heeft mi mijn here lief
ende die kindre alle ghemene
si gheuen mi vleesch ende bene
ontgaet mi tgrote ic neme tsmale
emmer vullic mine male
ic can wel seegt hi die ghene smeken
die mi voeden ende queken
doe seide die wolf ic woudic mochte
metti leuen aldus sochte
soe comt seegt die hond met mie
te minen huus  doe ginghen sie
die wolf sach an des honts hals i rinc
van ere ketenen daer hi in ghinc
wat bediet seegt hi dese dinc
ic sie an dinen hals i rinc
ic saelt die segghen seegt die hont
ic sta ghebonden some stont
om dat ic sal te wreder sijn
doe seide die wolf nv si al dijn
dine grote weelde dine vite
ende dine affare sceldic quite
ic hebbe alre weghe ghewout
ic lope sonder vaer int wout
mine dwinghet strec no bant
ic doer lope menech lant
ic ben altoes in groter feesten
ic ete tseisoen van den beesten
ic en prise niet metti te sine
hout dine vite ic houde die mine
hets vernoy te sine langhe
in eens anders mans bedwanghe
maer die sinen wille al vut
mach doen  dats i groet ghebruuc
beide den voeten ende den handen
mesquam ende begonsten anden
dat si pijnden dat hi at
die buuc die emmer leghet sat
doe saten si stille binnen iij daghen
ne wilden si hem niet ontdraghen
doe seide die buuc brenc hare broet
ic hebbe seegt hi hongher groet
hi riep men gaf hem niet
doe die buuc sijn roepen liet
die hande wilden hem geuen broet
doe waest te spade die buuc was doet
dus moeste die buuc van honger steruen
ende al sine lede daer bi ontderuen
die ghene en wreken hem niet wel
die hem seluen slaen int vel
een man es maer i man allene
hi ne hebbe vrient sine macht es cleene
die die sine laet hi moet
selue vallen onder voet
die boem moet dwinen ende cranken
als hi verliest sine branken
tscimminkel sach den vos reinaert
draghen i langhen staert
ay reinaert seegt hi edel here
dijn stert verweegt di soe sere
gheefs mi i luttel op houeschede
bachten mi te decken mede
ic hadde lieuer seide reinaert
dat ic noch ware meer verswaert
ende hi mi vele meer verwoeghe
dan ics di gaue te dinen gheuoeghe
ende du driuen souds daer mede
dine grote werdichede
aldus es menech rijc man
al haddi goets te vele nochtan
soude hijt laten eer verdwinen
eer hi iet gaue van den sinen
bedi sal hi inden ketel driuen
metten andren keytiuen
tere iaermerct voer i man
met sinen esel daer hi an
begonste metten garden nopen
om dat hi soude te sere lopen
hi wiste wel quame hi te spade
dat hijs soude nemen scade
die esel hadde die pine soe groet
dat hi begerde te sine doet
dat hi hoepte in minder pine
achter sine doet te sine
doe begonsti soe vermoeden
dat hi ter doet wert moeste spoeden
dus dogede desel pine groet
beide leuende ende doet
die keytijf die hier soe leeft
dat hi in dander werelt heeft
min dan hi hadde te voren
ter quader tijt wert hi gheboren
