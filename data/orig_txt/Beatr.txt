van dichten comt mi cleine bate
die liede raden mi dat ict late
ende minen sin niet en vertare
maer om die doghet van hare
die moeder ende maghet es bleven
hebbic een scone mieracle op heven
die god sonder twivel toghede
marien teren diene soghede
ic wille beghinnen van ere nonnen
een ghedichte god moet mi onnen
dat ic die poente moet wel geraken
ende een goet ende daer af maken
volcomelijc na der waerheide
als mi broeder ghijsbrecht seide
een begheven willemijn
hi vant in die boeke sijn
hi was een out ghedaghet man
die nonne daer ic af began
was hovesche ende subtijl van zeden
men vint ghene noch heden
die haer ghelijct ic wane
van zeden ende van ghedane
dat ic prisede hare lede
sonderlinghe haer scoenhede
dats een dinc dat niet en dochte
ic wille u segghen van wat ambochte
si plach te wesen langhen tijt
int cloester daer si droech abijt
costersse was si daer
dat seggic u al over waer
sine was lat no traghe
no bi nachte no bi daghe
si was snel te haren werke
si plach te ludene in die kerke
si ghereide tlicht ende ornament
ende dede op staen alt covent
dese joffrouwe en was niet sonder
der minnen die groet wonder
pleecht te werken achter lande
bi wilen comter af scande
quale toren wedermoet
bi wilen bliscap ende goet
den wisen maect si oec soe ries
dat hi moet bliven int verlies
eest hem lieft ofte leet
si dwingt sulken dat hine weet
weder spreken ofte swighen
daer hi loen af waent ghecrighen
meneghe worpt si onder voet
die op staet alst haer dunct goet
minne maect sulken milde
die liever sine ghiften hilde
dade hijt niet bider minnen rade
noch vintmen liede soe ghestade
wat si hebben groet oft clene
dat hen die minne gheeft ghemene
welde bliscap ende rouwe
selke minne hetic ghetrouwe
in constu niet gheseggen als
hoe vele gheluux ende onghevals
uter minnen beken ronnen
hier omme en darfmen niet veronnen
der nonnen dat si niet en conste ontgaen
der minnen diese hilt ghevaen
want die duvel altoes begheert
den mensche te becorne ende niet en cesseert
dach ende nacht spade ende vroe
hi doeter sine macht toe
met quaden listen als hi wel conde
becordise met vleescheliker sonde
die nonne dat si sterven waende
gode bat si ende vermaende
dat hise troeste dore sine ghenaden
si sprac ic ben soe verladen
met starker minnen ende ghewont
dat weet hi dient al es cont
die niet en es verholen
dat mi die crancheit sal doen dolen
ic moet leiden een ander leven
dit abijt moetic begheven
nu hoert hoeter na verghinc
si sende om den jonghelinc
daer si toe hadde grote lieve
oetmoedelijc met enen brieve
dat hi saen te hare quame
daer laghe ane sine vrame
die bode ghinc daer de jonghelinc was
hi nam den brief ende las
die hem sende sijn vriendinne
doe was hi blide in sinen sinne
hi haestem te comen daer
sint dat si out waren xii jaer
dwanc die minne dese twee
dat si dogheden menech wee
hi reet soe hi ierst mochte
ten cloester daer hise sochte
hi ghinc sitten voer tfensterkijn
ende soude gheerne mocht sijn
sijn lief spreken ende sien
niet langhe en merde si na dien
si quam ende woudene vanden
vor tfensterkijn dat met yseren banden
dwers ende lanx was bevlochten
menech werven si versochten
daer hi sat buten ende si binnen
bevaen met alsoe starker minnen
si saten soe een langhe stonde
dat ict ghesegghen niet en conde
hoe dicke verwandelde hare blye
ay mi seitsi aymie
vercoren lief mi es soe wee
sprect jeghen mi een wort oft twee
dat mi therte conforteert
ic ben die troest ane u begheert
der minnen strael stect mi int herte
dat ic doghe grote smerte
in mach nemmermeer verhoghen
lief ghi en hebbet uut ghetoghen
hi antworde met sinne
ghi wet wel lieve vriendinne
dat wi langhe hebben ghedragen
minne al onsen daghen
wi en hadden nye soe vele rusten
dat wi ons eens ondercusten
vrouwe venus die godinne
die dit brachte in onsen sinne
moete god onse here verdoemen
dat si twee soe scone bloemen
doet vervaluen ende bederven
constic wel ane u verwerven
ende ghi dabijt wout neder leggen
ende mi enen sekeren tijt seggen
hoe ic u ute mochte leiden
ic woude riden ende ghereiden
goede cleder diere van wullen
ende die met bonten doen vullen
mantel roc ende sercoet
in begheve u te ghere noet
met u willic mi aventueren
lief leet tsuete metten sueren
nemt te pande mijn trouwe
vercorne vrient sprac die joncfrouwe
die willic gherne van u ontfaen
ende met u soe verre gaen
dat niemen en sal weten in dit covent
werwaert dat wi sijn bewent
van tavont over viii nachte
comt ende nemt mijns wachte
daer buten inden vergier
onder enen eglentier
wacht daer mijns ic come uut
ende wille wesen uwe bruut
te varen daer ghi begheert
en si dat mi siecheit deert
ocht saken die mi sijn te swaer
ic come sekerlike daer
ende ic begheert van u sere
dat ghi daer comt lieve jonchere
dit gheloefde elc anderen
hi nam orlof ende ghinc wanderen
daer sijn rosside ghesadelt stoet
hi satter op metter spoet
ende reet wech sinen telt
ter stat waert over een velt
sijns lieves hi niet en vergat
sanders daghes ghinc hi in die stat
hi cochte blau ende scaerlaken
daer hi af dede maken
mantele ende caproen groet
ende roc ende sorcoet
ende na recht ghevoedert wel
niemen en sach beter vel
onder vrouwen cledere draghen
si prijsdent alle diet saghen
messe gordele ende almoniere
cochti haer goet ende diere
huven vingherline van goude
ende chierheit menechfoude
om al die chierheit dede hi proeven
die eneger bruut soude behoeven
met hem nam hi vc pont
ende voer in ere avonstont
heymelike buten der stede
al dat scoenheide voerdi mede
wel ghetorst op sijn paert
ende voer alsoe ten cloestere waert
daer si seide inden vergier
onder enen eglentier
hi ghinc sitten neder int cruut
tote sijn lief soude comen uut
van hem latic nu die tale
ende segghe u vander scoender smale
vore middernacht lude si mettine
die minne dede haer grote pine
als mettenen waren ghesongen
beide van ouden ende van jongen
die daer waren int covent
ende si weder waren ghewent
opten dormter al ghemene
bleef si inden coer allene
ende si sprac haer ghebede
alsi te voren dicke dede
si knielde voerden outaer
ende sprac met groten vaer
maria moeder soete name
nu en mach minen lichame
niet langher in dabijt gheduren
ghi kint wel in allen uren
smenschen herte ende sijn wesen
ic hebbe ghevast ende ghelesen
ende ghenomen discipline
hets al om niet dat ic pine
minne worpt mi onder voet
dat ic der werelt dienen moet
alsoe waerlike als ghi here lieve
wort ghehanghen tusschen ii dieve
ende aent cruce wort gherecket
ende ghi lazaruse verwecket
daer hi lach inden grave doet
soe moetti kinnen minen noet
ende mine mesdaet mi vergheven
ic moet in swaren sonden sneven
na desen ghinc si uten core
teenen beelde daer si vore
knielde ende sprac hare ghebede
daer maria stont ter stede
si riep maria onversaghet
ic hebbe u nach ende dach geclaghet
ontfermelike mijn vernoy
ende mi en es niet te bat een hoy
ic werde mijns sins te male quijt
blivic langher in dit abijt
die covel toech si ute al daer
ende leidse op onser vrouwen outaer
doen dede si ute hare scoen
nu hoert watsi sal doen
die slotele vander sacristien
hinc si voer dat beelde marien
ende ic segt u over waer
waer omme dat sise hinc al daer
ofmense te priemtide sochte
dat mense best daer vinden mochte
hets wel recht in alder tijt
wie vore marien beelde lijt
dat hi sijn oghen der waert sla
ende segge ave eer hi ga
ave maria daer omme si ghedinct
waer omme dat si die slotel daer hinc
nu ghinc si danen dorden noet
met enen pels al bloet
daer si een dore wiste
die si ontsloet met liste
ende ghincker heymelijc uut
stillekine sonder gheluut
inden vergier quam si met vare
die jongelinc wert haers gheware
hi seide lief en verveert u niet
hets u vrient dat ghi hier siet
doen si beide te samen quamen
si begonste hare te scamen
om dat si in enen pels stoet
bloets hoeft ende barvoet
doen seidi wel scone lichame
u soe waren bat bequame
scone ghewaden ende goede cleder
hebter mi om niet te leder
ic salse u gheven sciere
doen ghinghen si onder den eglentiere
ende alles dies si behoeft
des gaf hi hare ghenoech
hi gaf haer cleder twee paer
blau waest dat si aen dede daer
wel ghescepen int ghevoech
vriendelike hi op haer loech
hi seide lief dit hemelblau
staet u bat dan dede dat grau
twee cousen toech si ane
ende twee scoen cordewane
die hare vele bat stonden
dan scoen die waren ghebonden
hoet cleder van witter ziden
gaf hi hare te dien tiden
die si op haer hoeft hinc
doen cussese die jonghelinc
vriendelike aen haren mont
hem dochte daer si voer hem stont
dat die dach verclaerde
haestelike ghinc hi tsinen paerde
hi settese voer hem int ghereide
dus voren si henen beide
soe verre dat began te daghen
dat si hem nyemen volghen en saghen
doen begant te lichtene int oest
si seide god alder werelt troest
nu moeti ons bewaren
ic sie den dach verclaren
waric met u niet comen uut
ic soude prime hebben gheluut
als ic wilen was ghewone
inden cloester van religione
ic ducht mi die vaert sal rouwen
die werelt hout soe cleine trouwe
al hebbic mi ghekeert daer an
si slacht den losen coman
die vingherline van formine
vercoept voer guldine
ay wat segdi suverlike
ocht ic u emmermeer beswike
soe moete mi god scinden
waer dat wi ons bewinden
in scede van u te ghere noet
ons en scede die bitter doet
hoe mach u aen mi twien
ghi en hebt aen mi niet versien
dat ic u fel was ofte loes
sint dat ic u ierst vercoes
en haddic niet in minen sinne
ghedaen een keyserinne
op dat ic haers werdech ware
lief en liete u niet om hare
des moghedi seker wesen
ic vore met ons ute ghelesen
vc pont wit selverijn
daer seldi lief vrouwe af sijn
al varen wi in vremde lande
wine derven verteren ghene pande
binnen desen seven jaren
dus quamen si den telt ghevaren
smorgens aen een foreest
daer die voghele hadden feest
si maecten soe groet ghescal
datment hoerde over al
elc sanc na der naturen sine
daer stonden scone bloemkine
op dat groene velt ontploken
die scone waren ende suete roken
die locht was claer ende scone
daer stonden vele rechte bome
die ghelovert waren rike
die jonghelinc sach op die suverlike
daer hi ghestade minne toe droech
hi seide lief waert u ghevoech
wi souden beeten ende bloemen lesen
het dunct mi hier scone wesen
laet ons spelen der minnen spel
wat segdi sprac si dorper fel
soudic beeten op tfelt
ghelijc enen wive die wint ghelt
dorperlijc met haren lichame
seker soe haddic cleine scame
dit en ware u niet ghesciet
waerdi van dorpers aerde niet
ic mach mi bedinken onsochte
godsat hebdi diet sochte
swighet meer deser talen
ende hoert die voghele inden dalen
hoe si singhen ende hem vervroyen
die tijt sal u te min vernoyen
alsic bi u ben al naect
op een bedde wel ghemaect
soe doet al dat u ghenoecht
ende dat uwer herten voeght
ic hebs in mijn herte toren
dat ghijt mi heden leit te voren
hi seide lief en belghet u niet
het dede venus diet mi riet
god gheve mi scande ende plaghe
ochtic u emmermeer ghewaghe
si seide ic vergheeft u dan
ghi sijt mijn troest voer alle man
die leven onder den trone
al levede absolon die scone
ende ic des wel seker ware
met hem te levene m jare
in weelden ende in rusten
in liets mi niet ghecusten
lief ic hebbe u soe vercoren
men mocht mi dat niet legghen voren
dat ic uwes soude vergheten
waric in hemelrike gheseten
ende ghi hier in ertrike
ic quame tot u sekerlike
ay god latet onghewroken
dat ic dullijc hebbe ghesproken
die minste bliscap in hemelrike
en es hier ghere vrouden ghelike
daer es die minste soe volmaect
datter zielen niet en smaect
dan gode te minnen sonder inde
al erdsche dinc es ellinde
si en doeghet niet een haer
jeghen die minste die es daer
diere om pinen die sijn vroet
al eest dat ic dolen moet
ende mi te groten sonden keren
dore u lieve scone jonchere
dus hadden si tale ende weder tale
si reden berch ende dale
in can u niet ghesegghen wel
wat tusschen hem tween ghevel
si voren alsoe voert
tes si quamen in een poert
die scone stont in enen dale
daer soe bequaemt hem wale
dat siere bleven der jaren seven
ende waren in verweenden leven
met ghenuechten van lichamen
ende wonnen ii kinder tsamen
daer na den seven jaren
alse die penninghe verteert waren
moesten si teren vanden pande
die si brachten uten lande
cleder scoenheit ende paerde
vercochten si te halver warde
ende brochtent al over saen
doen en wisten si wat bestaen
si en conste ghenen roc spinnen
daer si met mochte winnen
die tijt wert inden lande diere
van spisen van wine ende van biere
ende van al datmen eten mochte
dies hem wert te moede onsochte
si waren hem liever vele doet
dan si hadden ghebeden broet
die aermoede maecte een ghesceet
tusschen hem beiden al waest hem leet
aenden man ghebrac dierste trouwe
hi lietse daer in groten rouwe
ende voer te sinen lande weder
si en sachen met oghen nye zeder
daer bleven met hare ghinder
twee uter maten scone kinder
si sprac hets mi comen soe
dat ic duchte spade ende vroe
ic ben in vele doghens bleven
die ghene heeft mi begheven
daer ic mi trouwen toe verliet
maria vrouwe oft ghi ghebiet
bidt vore mi ende mine ii jonghere
dat wi niet en sterven van honghere
wat salic doen elendech wijf
ic moet beide ziele ende lijf
bevlecken met sondeghen daden
maria vrouwe staet mi in staden
al constic enen roc spinnen
in mochter niet met winnen
in tween weken een broet
ic moet gaen dorden noet
buten der stat op tfelt
ende winnen met minen lichame ghelt
daer ic met mach copen spise
in mach in ghere wise
mijn kinder niet begheven
dus ghinc si in een sondech leven
want men seit ons over waer
dat si langhe seven jaer
ghemene wijf ter werelt ghinc
ende meneghe sonde ontfinc
dat haer was wel onbequame
die si dede metten lichame
daer si cleine ghenuechte hadde in
al dede sijt om een cranc ghewin
daer si haer kinder met onthelt
wat holpt al vertelt
die scamelike sonden ende die zwaer
daer si in was xiiii jaer
maer emmer en lietsi achter niet
hadsi rouwe oft verdriet
sine las alle daghe met trouwen
die seven ghetiden van onser vrouwen
die las si haer te loven ende teren
dat sise moeste bekeren
uten sondeliken daden
daer si was met beladen
bi ghetale xiiii jaer
dat segghic u over waer
si was seven jaer metten man
die ii kindere an hare wan
diese liet in ellinde
daer si doghede groet meswinde
die leste vii jaer hebdi gehoert
verstaet hoe si levede voert
als die xiiii jaer waren ghedaen
sinde haer god int herte saen
berouwennesse alsoe groet
dat si met enen swerde al bloet
liever liete haer hoet af slaen
dan si meer sonden hadde ghedaen
met haren lichame alsi plach
si weende nacht ende dach
dat haer oghen selden drogheden
si seide maria die gode soghede
fonteyne boven alle wiven
laet mi inder noet niet bliven
vrouwe ic neme u torconden
dat mi rouwen mine sonden
ende sijn mi herde leet
der es soe vele dat ic en weet
waer icse dede ocht met wien
ay lacen wat sal mijns ghescien
ic mach wel jeghen dordeel sorgen
doghen gods sijn mi verborgen
daer alle sonden selen bliken
beide van armen ende van riken
ende alle mesdaet sal sijn ghewroken
daer en si vore biechte af ghesproken
ende penitencie ghedaen
dat wetic wel sonder waen
des benic in groten vare
al droghic alle daghe een hare
ende croeper met van lande te lande
over voete ende over hande
wullen barvoet sonder scoen
nochtan en constic niet ghedoen
dat ic van sonden worde vri
maria vrouwe ghi en troest mi
fonteyne boven alle doghet
ghi hebt den meneghen verhoghet
alse wel teophuluse sceen
hi was der quaetster sonderen een
ende haddem den duvel op ghegeven
beide ziele ende leven
ende was worden sijn man
vrouwe ghi verloesseten nochtan
al benic een besondech wijf
ende een onghetroest keytijf
in wat leven ic noy was
vrouwe ghedinct dat ic las
tuwer eren een ghebede
toent aen mi u oetmoedechede
ic ben ene die es bedroevet
ende uwer hulpen wel behoevet
dies maghic mi verbouden
en bleef hem nye onvergouden
die u gruete maget vrie
alle daghe met ere ave marie
die u ghebet gherne lesen
si moeghen wel seker wesen
dat hem daer af sal comen vrame
vrouwe hets u soe wel bequame
uut vercorne gods bruut
u sone sinde u een saluut
te nazaret daer hi u sochte
die u ene boetscap brochte
die nye van bode was ghehoert
daer omme sijn u die selve woert
soe bequame sonder wanc
dat ghijs wet elken danc
die u gheerne daer mede quet
al waer hi in sonden belet
ghi souten te ghenaden bringhen
ende voer uwen sone verdinghen
dese bedinghe ende dese claghe
dreef die sondersse alle daghe
si nam een kint in elke hant
ende ghincker met doer tlant
in armoede van stede te steden
ende levede bider beden
soe langhe dolede si achter dlant
dat si den cloester weder vant
daer si hadde gheweest nonne
ende quam daer savons na der sonne
in ere weduwen huus spade
daer si bat herberghe doer ghenade
dat si daer snachts mochte bliven
ic mocht u qualijc verdriven
sprac die weduwe met uwen kinderkinen
mi dunct dat si moede scinen
ruust u ende sit neder
ic sal u deilen weder
dat mi verleent onse here
doer siere liever moeder ere
dus bleef si met haren kinden
ende soude gheerne ondervinden
hoet inden cloester stoede
segt mi seitsi vrouwe goede
es dit covint van joffrouwen
jaet seitsi bi miere trouwen
dat verweent es ende rike
men weet niewer sijns ghelike
die nonnen diere abijt in draghen
in hoerde nye ghewaghen
van hem gheen gherochten
dies si blame hebben mochten
die daer bi haren kinderen sat
si seide waer bi segdi dat
ic hoerde binnen deser weken
soe vele van ere nonnen spreken
alsic verstoet in minen sinne
soe was si hier costerinne
diet mi seide hine loech niet
hets binnen xiiii jaren ghesciet
dat si uten cloester streec
men wiste noyt waer si weec
oft in wat lande si inde nam
doen wert die weduwe gram
ende seide ghi dunct mi reven
derre talen seldi begheven
te segghene vander costerinnen
oft ghi en blijft hier niet binnen
si heeft hier costersse ghesijn
xiiii jaer den termijn
dat men haers noyt ghemessen conde
in alden tiden ene metten stonde
hen si dat si waer onghesont
hi ware erger dan een hont
diere af seide el dan goet
si draghet soe reynen moet
die eneghe nonne draghen mochte
die alle die cloesters dore sochte
die staen tusschen elve ende der geronde
ic wane men niet vinden en conde
ne ghene die gheesteliker leeft
die alsoe langhe hadde ghesneeft
dese tale dochte haer wesen wonder
ende seide vrouwe maect mi conder
hoe hiet haer moeder ende vader
doe noemesise beide gader
doen wiste si wel dat si haer meende
ay god hoe si snachs weende
heymelike voer haer bedde
si seide ic en hebbe ander wedde
dan van herten groet berouwe
sijt in mijn hulpe maria vrouwe
mijn sonden sijn mi soe leet
saghic enen hoven heet
die in groten gloyen stonde
dat die vlamme ghinghe uten monde
ic croper in met vlite
mochtic mier sonden werden quite
here ghi hebt wan hope verwaten
daer op willic mi verlaten
ic ben die altoes ghenade hoept
al eest dat mi anxt noept
ende mi bringt in groten vare
en was nye soe groten sondare
sint dat ghi op ertrike quaemt
ende menschelike vorme naemt
ende ghi aen den cruce wout sterven
sone lieti den sondare niet bederven
die met berouwenesse socht gnade
hi vantse al quam hi spade
alst wel openbaer scheen
den enen sondare vanden tween
die tuwer rechter siden hinc
dats ons een troestelijc dinc
dat ghine ontfinc onbescouden
goet berou mach als ghewouden
dat maghic merken an desen
ghi seit vrient du salt wesen
met mi heden in mijn rike
dat segghic u ghewaerlike
noch here waest openbare
dat gisemast die mordenare
ten lesten om ghenade bat
hine gaf u weder gout no scat
dan hem berouden sine sonden
u ontfermecheit en es niet te gronden
niet meer dan men mach
die zee uut sceppen op enen dach
ende droghen al toten gronde
dus was nye soe grote sonde
vrouwe u ghenaden en gaen boven
hoe soudic dan sijn verscoven
van uwer ontfermecheit
ocht mi mijn sonden sijn soe leit
daer si lach in dit ghebede
quam een vaec in al haer lede
ende si wert in slape sochte
in enen vysioen haer dochte
hoe een stemme aen haer riep
daer si lach ende sliep
mensche du heves soe langhe gecarmt
dat maria dijns ontfarmt
want si heeft u verbeden
gaet inden cloester met haestecheden
ghi vint die doren open wide
daer ghi uut ginges ten selven tide
met uwen lieve den jonghelinc
die u inder noet af ghinc
al dijn abijt vinstu weder
ligghen opten outaer neder
wile covele ende scoen
moeghedi coenlijc ane doen
des danct hoeghelike marien
die slotele vander sacristien
die ghi voer tbeelde hinct
snachs doen ghi uut ghinct
die heeft si soe doen bewaren
datmen binnen xiiii jaren
uwes nye en ghemiste
soe dat yemen daer af wiste
maria es soe wel u vrient
si heeft altoes voer u ghedient
min no meer na dijn ghelike
dat heeft de vrouwe van hemelrike
sonderse doer u ghedaen
si heet u inden cloester gaen
ghi en vint nyeman op u bedde
hets van gode dat ic u quedde
na desen en waest niet lanc
dat si uut haren slape ontspranc
si seide god gheweldechere
en ghehinct den duvel nemmermere
dat hi mi bringhe in mere verdriet
dan mi nu es ghesciet
ochtic nu inden cloester ghinghe
ende men mi over dieveghe vinghe
soe waric noch meer ghescent
dan doen ic ierst rumde covent
ic mane u god die goede
dor uwen pretiosen bloede
dat uut uwer ziden liep
ocht die stemme die aen mi riep
hier es comen te minen baten
dat sijs niet en moete laten
si en come anderwerf tot hare
ende derde werven openbare
soe dat ic mach sonder waen
weder in minen cloester gaen
ic wilre om benedien
ende loven altoes marien
sanders snachs moghedi horen
quam haer een stemme te voren
die op haer riep ende seide
mensche du maecs te langhe beide
ganc weder in dinen cloester
god sal wesen dijn troester
doet dat maria u ontbiet
ic ben haer bode en twivels niet
nu heefsise anderwerf vernomen
die stemme tote haer comen
ende hietse inden cloester gaen
nochtan en dorst sijs niet bestaen
der derder nacht verbeyt si noch
ende seide eest elfs ghedroch
dat mi comt te voren
soe maghic cortelike scoren
des duvels ghewelt ende sine cracht
ende ocht hire comt te nacht
here soe maecten soe confuus
dat hi vare uten huus
dat hi mi niet en moete scaden
maria nu staet mi in staden
die ene stemme ane mi sint
ende hiet mi gaen int covint
ic mane u vrouwe bi uwen kinde
dat ghise mi derdewerven wilt sinden
doen waecte si den derden nacht
een stemme quam van gods cracht
met enen over groten lichte
ende seide hets bi onrechte
dat ghi niet en doet dat ic u hiet
want u maria bi mi ontbiet
ghi moecht beiden te lanc
gaet inden cloester sonder wanc
ghi vint die doren op ende wide ontdaen
daer ghi wilt moghedi gaen
u abijt vindi weder
ligghende opten outaer neder
als die stemme dit hadde gheseit
en mochte die zondersse die daer leit
die claerheit metten oghen wel sien
si seide nu en darf mi niet twien
dese stemme comt van gode
ende es der maghet marien bode
dat wetic nu sonder hone
si comt met lichte soe scone
nu en willics niet laten
ic wille mi inden cloester maken
ic saelt oec doen in goeder trouwen
opten troest van onser vrouwen
ende wille mijn kinder beide gader
bevelen gode onsen vader
hi salse wel bewaren
doen toech si ute al sonder sparen
haer cleder daer sise met decte
heymelike dat sise niet en wecte
si cussese beide aen haren mont
si seide kinder blijft ghesont
op den troest van onser vrouwen
latic u hier in goeder trouwen
ende hadde mi maria niet verbeden
ic en hadde u niet begheven
om al tgoet dat rome heeft binnen
hoert wes si sal beghinnen
nu gaet si met groten weene
ten cloester waert moeder eene
doen si quam inden vergiere
vant si die dore ontsloten sciere
si ghincker in sonder wanc
maria hebbes danc
ic ben comen binnen mure
god gheve mi goede aventure
waer si quam vant si die dore
al wide open jeghen hore
in die kerke si doe trac
heymelike si doe sprac
god here ic bidde u met vlite
hulpt mi weder in minen abite
dat ic over xiiii jaer
liet ligghen op onser vrouwen outaer
snachs doen ic danen sciet
dit en es gheloghen niet
ic segt u sonder ghile
scone covele ende wile
vant si ter selver stede weder
daer sijt hadde gheleit neder
si traect an haestelike
ende seide god van hemelrike
ende maria maghet fijn
ghebenedijt moetti sijn
ghi sijt alre doghet bloeme
in uwen reine magedoeme
droeghedi een kint sonder wee
dat here sal bliven emmermee
ghi sijt een uut vercoren werde
u kint maecte hemel ende erde
dese ghewelt comt u van gode
ende staet altoes tuwen ghebode
den here die es ons broeder
moghedi ghebieden als moeder
ende hi u heten lieve dochter
hier omme levic vele te sochter
wie aen u soect ghenade
hi vintse al comt hi spade
u hulpe die es alte groet
al hebbic vernoy ende noet
hets bi u ghewandelt soe
dat ic nu mach wesen vroe
met rechte maghic u benedien
die slotele vander sacristien
sach si hanghen in ware dinc
vor marien daer sise hinc
die slotele hinc si aen hare
ende ghinc ten core daer si clare
lampten sach berren in allen hoeken
daer na ghinc si ten boeken
ende leide elc op sine stede
alsi dicke te voren dede
ende si bat der maghet marien
dat sise van evele moeste vrien
ende haer kinder die si liet
ter weduwen huus in zwaer verdriet
binnen dien was die nacht ghegaen
dat dorloy begonste te slaen
daer men middernacht bi kinde
si nam cloc zeel biden inde
ende luude metten so wel te tiden
dat sijt hoerden in allen ziden
die boven opten dormter laghen
die quam alle sonder traghen
vanden dormter ghemene
sine wisten hier af groet no clene
si bleef inden cloester haren tijt
sonder lachter ende verwijt
maria hadde ghedient voer hare
ghelijc oft sijt selve ware
dus was die sonderse bekeert
maria te love die men eert
der maghet van hemelrike
die altoes ghetrouwelike
haren vrient staet in staden
alsi in node sijn verladen
dese joffrouwe daer ic af las
es nonne alsi te voren was
nu en willic vergheten niet
haer twee kindere die si liet
ter weduwen huus in groter noet
si en hadden ghelt noch broet
in can u niet vergronden
doen si haer moeder niet en vonden
wat groter rouwe datsi dreven
die weduwe ghincker sitten neven
si hadder op ontfermenisse
si seide ic wille toter abdisse
gaen met desen ii kinden
god sal hare int herte sinden
dat si hen goet sal doen
si deden ane cleder ende scoen
si ghincker met in covent
si seide vrouwe nu bekent
den noet van desen tween wesen
die moeder heefse met vresen
te nacht in mijn huus gelaten
ende es ghegaen hare straten
ic en weet west noch oest
dus sijn die kinder onghetroest
ic hulpe hen gheerne wistic hoe
die abdisse spracker toe
houtse wel ic saelt u lonen
dat ghijs u niet en selt becronen
na dat si u sijn ghelaten
men gheve hen der caritaten
elcs daghes om gode
sint hier daghelijcs enen bode
die hen drincken hale ende eten
gheberst hen yet laet mi weten
die weduwe was vroe
dat haer comen was alsoe
si nam die kinder met hare
ende hadder toe goede ware
die moeder diese hadde ghesoghet
ende pine daer om ghedoeghet
haer was wel te moede
doen sise wiste in goeder hoede
haer kinder die si begaf
in groter noet ende ghinc af
sine hadde vaer no hinder
voert meer om hare kinder
si leide vort een heylech leven
menech suchten ende beven
hadsi nacht ende dach
want haer die rouwe int herte lach
van haren quaden sonden
die si niet en dorste vermonden
ghenen mensche no ontdecken
noe in dichten oec vertrecken
hier na quam op enen dach
een abt diese te visenteerne plach
eenwerven binnen den jare
om te vernemen oft daer ware
enech lachterlike gheruchte
daer si blame af hebben mochte
sdaghes als hire comen was
lach die sonderse ende las
inden coer haer ghebet
in groter twivelingen met
die duvel becorese metter scame
dat si haer sondelike blame
vore den abt niet en soude bringhen
alsi lach inder bedinghen
sach si hoe dat neven haer leet
een jonghelinc met witten ghecleet
hi droech in sinen arm al bloet
een kint dat dochte haer doet
die jonghelinc warp op ende neder
enen appel ende vinken weder
vor tkint ende maecte spel
dit versach die nonne wel
daer si in haer ghebede lach
si seide vrient oft wesen mach
ende of ghi comen sijt van gode
soe manic u bi sine ghebode
dat ghi mi segt ende niet en heelt
waer om ghi voer dat kint speelt
metten sconen appel roet
ende het leet in uwen arm doet
u spel en helpt hem niet een haer
seker nonne ghi segt waer
en weet niet van minen spele
weder luttel no vele
hets doet en hoert no en siet
al des ghelike en weet god niet
dat ghi leest ende vast
dat en helpt u niet een bast
hets al verloren pine
dat ghi neemt discipline
ghi sijt in sonden soe versmoert
dat god u beden niet en hoert
boven in sijn rike
ic rade u haestelike
gaet ten abt uwen vader
ende verteelt hem algader
u sonden al sonder lieghen
laet u den duvel niet bedrieghen
die abt sal u absolveren
vanden sonden die u deren
eest dat ghise niet en wilt spreken
god salse zwaerlike an u wreken
die jonghelinc ghinc ute haer oghen
hine wilde haer nemmer vertoghen
dat hi seide heeft si verstaen
smorghens ghinc si alsoe saen
ten abt ende bat dat hi hoerde
haer biechte van worde te worde
die abt was vroet van sinne
hi seide dochter lieve minne
des en willic laten niet
bepeinst u wel ende besiet
volcomelijc van uwen sonden
ende si ghinc ten selven stonden
den heyleghen abt sitten neven
ende ondecten hem al haer leven
ende haer vite van beghinne
hoe si met ere dulre minne
becort was soe uter maten
dat si moeste ligghen laten
haer abijt met groten vare
eens snachts op onser vrouwen outare
ende rumede den cloester met enen man
die twee kindere aen hare wan
al dat haer ye was ghesciet
dies ne liet si achter niet
wat si wiste in haer herte gront
maecte si den abt al cont
doen si ghebiecht hadde algader
sprac dabt die heyleghe vader
dochter ic sal u absolveren
vanden sonden die u deren
die ghi mi nu hebt ghelijt
gheloeft ende ghebenedijt
moet die moeder gods wesen
hi leide haer op thoeft met desen
die hant ende gaf haer perdoen
hi seide ic sal in een sermoen
u biechte openbare seggen
ende die soe wiselike beleggen
dat ghi ende u kinder mede
nemmermeer te ghere stede
ghenen lachter en selt ghecrigen
het ware onrecht soudement swigen
die scone miracle die ons here
dede doer siere moeder ere
ic saelt orconden over al
ic hope datter noch bi sal
menech sondare bekeren
ende onser liever vrouwen eren
hi deet verstaen den covende
eer hi thuus weder wende
hoe ere nonnen was ghesciet
maer sine wisten niet
wie si was het bleef verholen
die abt voer gode volen
der nonnen kinder nam hi beide
ende vorese in sijn gheleide
grau abijt dedi hen an
ende si worden twee goede man
haer moeder hiet beatrijs
loef gode ende prijs
ende maria die gode soghede
ende dese scone miracle toghede
si halp haer uut alre noet
nu bidden wi alle cleine ende groet
die dese miracle horen lesen
dat maria moet wesen
ons vorsprake int soete dal
daer god die werelt doemen sal
