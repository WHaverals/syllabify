van spisen ende van wine mede
nu hort wat fromont dede
hi ginc in die grote sale
ende ontboet die princen altemale
ghi heren seit hi geeft mi raet
ghi siet wel hoet hier nu staet
wi sijn besloten harde vaste
ende buten hebwi sware gaste
ende te starke viande
ware elc in sinen lande
ende warneerde sine castele
wi souden met betren hele
onsen vianden doen leit
jn welker manieren seide ysoreit
jc ate vele eer mijn rosside
eer valsch raet teneghen tide
liden soude minen mont
neen neue seide fromont
ghine verstaet mi niet wel
nv hort vanden verradre fel
barnaerde van naisel die was
jns conincs hachte als ic las
daerne begge gheuaen brachte
nu hort wat die verradre dachte
hi seide her coninc hort na mi
karle marteel die coninc vri
die so menich lant uerwan
ende gheraerde den edelen man
van rosselioen dien hi verdreef
so dat hi int lant niet en bleef
hi verarmde so sine riddren coene
met orloghen ende sine baroene
dat si niet en hadden in die hant
doe quamen die hunen int lant
entie wandelen ende wonnen riemen
het en conste gheweren niemen
het moeste al meest gaen in hant
die coninc conste selue sijn lant
cume uerweren met pinen
vanden quaden sarrasinen
want die riddren waren arm sere
doe moeste karle die grote here
den paus claghen sinen noet
die paus hem doe geboet
dat hi name moelne ende rente
wildine here vten lande jaghen
ende emmer doen rumen altemale
so sal hi met hem voeren wale
driewaerf dusent riddren coene
sonder sine andre baroene
so en es onder gode man
die jeghen hem ghestaen
no lant soude houden moghe
v seluen soude hi genoech orloghen
ghi sijt noch jonc ende kint
daer hi fromonde doe vant
sittende in een praieel
ende met hem sire vriende een deel
hi knielde ende gaf den graue
die lettre die hem vraeghde waer aue
die lettre quame ende wiese sende
die bode seide met ghenende
here v sendse dat wet wel
v oem barnaerd van naisel
die lettren fromont lesen dede
dit es vele die beter raet
doe sendde fromont ter vaert
ii boden ten coninc waert
deen was van verdoen lancelijn
ander heinrijc die neue sijn
van grantpreit die graue
dese voeren die borch aue
sonder beiden so voeren si
tes keisers tente geloeues mi
den keiser gruette lancelijn
van fromonds weghen des neuen sijn
here seit hi die graue fromont
die v ghedient heeft talre stont
ende v man es ende houdt van v
sijn lant hem heeft wonder nu
waer omme ghi hem doet selke scande
dat ghine wilt jaghen vten lande
hine heeft ieghen v niet mesdaen
entrouwen hi doet seide puppijn saen
here seide lancelijn
sint ghijt segt so maegt wel sijn
ende es hi jeghen v mesdadech dan
so geeft hem hier vore v man
vast gheleide ende vrede
te v te comene teneger stede
te beterne sine mesdaet
na uwen wille ende uwen raet
begge seide here dit seldi doen
heeft mesdaen die baroen
jeghen v te eneger tijt
wat het si ende wille hijt
betren na die riddren van uwen lande
ghi selt vonnesse te hande
ontfaen daer ane so doedi wel
doe seide barnaert van naisel
dit es dbeste dat men doen mach
ghebenedijt si die dach
entie vre dat leeft selc man
die selken raet gheuen can
doe loueden sijt alle mede
die daer waren te dier stede
so dat sijt alle den keiser rieden
doe seide die keiser te hen lieden
so doetene mi comen voren
jc wilt van sinen monde horen
enen goeden vrient ther noet
ende al mijn gheslechte groet
beide mine kindre van minen wiue
moghen nu leuen met droeue liue
haddic mi iet ghehoedt van desen
si hadden riddren nu ghewesen
doe dus gheclagt die ridder goet
hadde nam hi onder sinen uoet
drie bladre hi in die gods ere
nutte ouer onsen here
doe starf die edele palezin
god moet sijns ontfarmech sijn
ende halen die ziele daer hi es
die tue glotoene dies sijt ghewes
om dat hi was sonder were
stackene elc met sinen spere
tue wonden ochte drie
nu waenden wel dese tuee
doet hebben enen glotoen
neen si mer enen stouten baroen
den vroemsten uerre vit vercoren
die noit van moeder wart geboren
begge hiet hi die lorrain
die daer lach doet op dat plain
die tuee glotoene die daer waren
maecten ene bare tuaren
daer si die knechte mede hene vuren
oec loeden si ther seluer uren
dat suijn op een part voren
oec namen si spriet ende horen
ende vordent the lens daer naer
die drie honden lieten si daer
want sine constense niet gewinne
dese bleuen inden woude binnen
liggende biden doeden graue
daer si niet en wouden sceden aue
want gheene dinc es so getrouwe
si briesten ende huilden en dreue rouwe
oec vorden si mede wech tien tide
bancente dat goede rosside
d vs voiren wech die pauteniere
met haren quaden forestire
tote lens in die sale
daer leiden si haren vorster tale
dat ors settense inden stal
dat metten voeten maecte ghescal
ende brieschte ende neide sere
ende hadde rouwe om sinen here
oec leiden si op ene banc
den euer die die tande lanc
vte enen haluen uoet wel hinghen
daer quamen sien gingen
beide riddren ende knapen
sariante vrouwen ende papen
ende seiden dat sijt nie en vernamen
jn want lande dat si quamen
so groten noch so starken suijn
si seiden het moeste emmer sijn
een coene man diet nie bestoet
the stekene desen euer goet
daer was oec die rouwe groet
vanden ghenen die hadde doet
die graue in dat wout gheslagen
ende daer oec quamen gedraghen
fromont die verhorde dat
jn sine camere daer hi sat
doe ginc hi in die zale binnen
doe sachi daer in allen sinnen
die liede staen den euer bi
met luder stemmen so riep hi
wat rouwen so maecti daer
puten kinder nu segmi waer
wanen compt dat suijn ende die spriet
ende die horen en liegt mi niet
laet mi sien in mine hant
den wel gheraecten olifant
die scone was ende goet
ende daer menech steen an stoet
ende met goude al omme beslaghen
noit en leueden liede die saghen
horen bat beset met goude
doe seide fromont die oude
dits goet garnement ende fier
dit en droech noit knecht no bernier
noch oec on edel man mede
nu segt mi die waerhede
wanen dat v comen si
bi minen barde liegdi mi
ghi doghtere omme rouwe en seer
jc saelt noch weten inne weet wanneer
die knechte die hen veruarden sere
seiden wi waren here
jn ghene bosch varen iagen
daer wi voer ons staen saghen
enen leckeren truwant
die daer hadde vor sine hant
enen euer doet ghesteken
wi quamen daer ende woudent wreken
ende woudene v hebben bracht
maer hi hadde selke cracht
dat hire drie daer versloch
metten spriete dien hi droch
fromont seide doe die graue
wat daetdi vort daer aue
here seidense wi doetdenne daer
ende liettenne int bosch dats waer
liggende ende oec sine honde
fromont seide dats grote sonde
fromont seide dits grote scade
noch mochte comen wel die stade
dat hi mochte ghewroken wesen
ghaet haeltene seide hi mettensen
ende bringten hier in derre nachte
jc wille datmenne hier wachte
ende doe alle sine behoue
selc magt sijn ic saels sijn droue
want edel man es recht dat si
serech ende droeue gheloues mi
alse andren edelen man messciet
ghaet haelten mi en lates niet
si seiden here wi selent doen
doe keerden si toten baroen
jnden woude daer hi lach
op ene bare so men irst mach
leiden si den stouten man
ende vordene henen van dan
the lens wert then graue fromonde
ende hen volgeden die drie honde
tote lens in die zale
daer leiden si den ridder tale
op ene tafle die daer lach
daer fromont op tetene plach
met sinen riddren ende sinen ghenoeten
then hoghen feesten ende then groten
die honde ginghen om hem staen
ende lecten sine wonden saen
sine hande ende sijn antscijn
scoenre man en mochte niet sijn
dan die graue die daer lach
eiken ontfarmes diene sach
sijn lijf was claer ende wit
deus wat ridder so was dit
seiden riddren ende vrouwen
alle waren sijs in rouwen
het was scade dat hi hier quam
daer hi dus sinen ende nam
deus hoe scone was sijn mont
elc prisdene die daer stont
het es scade altegroet
dat hi dus es bleuen doet
vor onwerdeghe vule quadien
een edel man met sire pertien
hadde cume dorren bestaen
mettien quam fromont toe gegaen
ende besachene altemale
vore ende achter alse wale
leuende hadde hine ghesien
doet mochts hem te bat gescien
hi herkindene bi eerre wonden
die hi selue thenen stonden
hem gaf in danscijn den ridder fier
vor sinte quintijns int fergier
tirst dat hine dus verkinde
daer hi stoet onder sijn gesinde
soe sere dert mi vwe doet
edel prince goedertieren
doe die claghe was gedaen
sende fromont henen saen
omme den abt letrijs
van sinte amans dies sijt wijs
hi was neue sgrauen beggen
veertech riddren tere reggen
brachte hi met hem te male
ende xv moneke alse wale
tirst dat hi in die sale quam
ende hi die bare vernam
doe vragede hie den graue fromonde
wat dat ware datter stonde
ende die man diere stont
waer sie doet ochte gewont
fromont seide in loechens niet
hets begge die graue die gire siet
cnechte hebbene verslaghen
om een suin dat si hem saghen
hebben gevaen in ghenen woude
dat dert mi sere seide fromont doude
doe die abt dat verstoet
warthi herde suaer gemoet
ende seide te fromonde mettesen
wat duuel wat sal dit wesen
ghi hebt mijnen oem verslagen
nu salmen mi ane sien dragen
die starke witte halseberch ringe
ende laeten der ordenen heilege dinge
ende sal ontbieden mine mage
ende ic ben graue van den lande
die v mesdade het soude mi deren
ghi selt den lichame vanden baroen
voeren den hertoghe garine saen
ende segt hem dat ic hebbe geuaen
jn minen kerkeren die mordenaren
die sgrauen doet sculdech waren
die willic hem senden altemale
dat hire ouer rechte wale
ende doese doeden ende ontliuen
magic hier met sijn vrient bliuen
dabt seide dits goede tale
doet dit soe mogdi noch wale
genesen ende leuen met vreden
doe hiefmen op met haestechede
den graue alsoe alse hi stoet
op tue mule sachte gaende ende goet
vier cnapen gingen daer mede
dine hilden in elke stede
vvort seggic v van begs maisnieden
die inden woude van hem scieden
si reden then valencen wert
the berargire haren wert
den nacht bleuen si daer en trouwen
mer si en consten van groeten rouwen
en tuinteken niet gheslapen
noch die riddren noch die cnapen
ende desen pels hermerijn
dies salic den graue fijn
semi die goede sinte amant
soeken al dor dit lant
tote daer ickene vinden can
rygaut seide so sitte dan
stappans op lieue her wert
sint gine mede the soeke gert
ende si dadent sonder respijt
ende porden vore mettentijt
ende voeren van valescijn
rechte tote chambelijn
then cloesterkine daer plach
gode in the diene nacht ende dach
die goede wert hi voir uore
ende sach comen vter dore
enen monec dien vrageden si
ochte hi iet den graue vri
daer uore hadde liden gesien
die monec bepeinsde hem mettien
daerna seide hi ghi riddren fier
gisternauont so leet hi hier
ende iaghede een euersuijn
oec waren die honden sijn
som so mat hi moestse voren
en luttel troesten si hem tier uren
ende voeren vort daer naer
die goede monec voir mede daer
die horne setten si te monde
die haren here soeken varen
noch ontmoeten noch oec sien
want lichte moechter af mescien
want erre liede vrome ende goede
doen dicke in haren moede
daer af compt toren ende pine
dies willic keren ende die mine
voir vort the mes desen graue
mettesen sciet fromont aue
ende voir the lens in sine stat
die hi dede veruesten bat
ende warneerde doe sijn lant
wat hi cranc ende thebroken vant
dede hi vermaken altemale
want hi en was niet seker wale
dies hi hadde recht herde groet
want omden graue die doet
lach hadde hi menegen viant
daer af so porde altehant
soe groete orloghe gheloeft mi das
dats vrankerike the quader was
nv vert dabt siere straten
die fromont heft gelaten
soe verre reet hi dat hi vernam
waer begs maisniede quam
die wert heft den abt versien
ende heftene verkint mettien
den abt vragede hi tier stont
here es doet ochte gwont
die man die legt op die bare
gerne wistic wie hi ware
die abt seide dat sal sijn
hets begge die goede palesijn
garijns broeder shertoghen
die rike es ende vermoghen
jn desen woude dats scade groet
slogene fromonts liede doet
doe dat horde die maisniede
en sagdi noit so droeue liede
dat kint rigaut gegreep die bare
met beiden handen met groeten vare
ende helsede menech werf dat scrijn
hi ontecte den oem sijn
ende scoerde die hertene huit
ende dat wassen cleet vit
ende sach al bloet den graue gheert
sijn ogen donker ende verkeert
sine arme bleec en dien lichame
dat hem was herde ombequame
ay oem seit hi dits quade mare
dat gi dus ligt in desen bare
ende wat peinde hi die v versloch
hem bliuen viande gnoch
ende den dach dat ic leue mede
en hebbense van mi pais no vrede
ende die ioncheren die mede waren
die daer hilden neuen der baren
weenden herde bitterlike
want het soutse die graue rike
riddren hebben gemaect al
si clageden sere haer mesual
si riepen wat sele wi caytiue
ende wat selewi uwen goeden wiue
beatrisen segghen moghen
waer wi quite worden shertoghen
ende oec hernase ende gerine
den tueen sconenn kindren sine
wine selen dorren the lande keren
so sere selewise verseren
ga wise soeken seide rygaut
ende doen hen menech suar assaut
jnne prise mijn leuen niet ii sporen
ende keren metten like tuaren
tote garine tote mes
ghi selt daer horen gheloeft mi des
ander niemare die gi eer
selt horen al es v therte seer
rigaut seide dit sal sijn
dus reden si tote valencijn
tot haren wert berragiere
dat lijc ontloeden si sciere
ende settene in die meeste sale
daer quamen dat wet wale
riddren knapen en vrouwen
die dat lijc wouden scouwen
ende dine clageden herde sere
men sette daer oec omden here
stallichte van dieren werke
daer quamen papen ende clerke
die daer songhen die vigilien
rigaut riep the seluer wilen
sinen wert beragiere
her wert seit hi gheleit mi scire
den rechte wech the cellijs
jc sal v gheuen des sijt wijs
mine cleeder die ic hebbe ane mi
ochte leit mi tote crespi
ende nempt the hans die cleeder hier
gerne seide her berargier
doe saten si op alle beide
ende reden in die gods gheleide
rigaut sciet vanden andren daer
ende reet met sinen wert dats waer
ende reden dien nacht aldure
die wert leitdene wel ther cure
dat vorder niet en mochte gaen
tsiere herberghen beette hi saen
doen hi vanden orse ginc
vielt onder den iongelinc
sijn wert sacht en wart veruert
ende vragede hem wat hem dert
ende ware sijn here ware die graue
rigaut seide ic scieter aue
jn loraine so es hi
ende hi hiet keren mi
the lande wert daer hi mi sende
nu segt mi ochte ic hier vinde
die wel gheraecte keiserinne
die wert hi antwerde met sinne
jagi here bi mire trouwen
si was heden tonser vrouwen
the messen daer icse sach
rigaut haeste hem wat hi mach
ende ginc the houe wert boude
om dat menne niet kennen en soude
hadde hi sinen capruin getogen
tote verre ouer sijn oghen
ende ginc ther coninginnen na dat
jn die camere daer si sat
ende groettese haestelike
doe verkindene die vrouwe rike
ende seide sidi dit rigaudijn
waer es begge die here dijn
vrouwe seit hi sprect iegen mi
jc sal v segghen waer hi si
doe gingen si in ene camere saen
moeti helen ouer al
die vrouwe seide vrient ic sal
dit verhelen op dats es noet
beg es doet die here mijn
dies ic niet drouere en mach sijn
noch rouweger in ghere wisen
tybaut doetdene vanden plankisen
doe die vrouwe dat verstoet
wart si harde suaer gemoet
ware in onmacht gesegen
en hadt gedaen rigaut die degen
diese onthilt ende seide vrouwen
doer god en maecte en ghene rouwe
soe dats iemen werde geware
want eert weten die niemare
selen onse doet viande
salicse in haren lande
hebben gedaen pine groet
ende meneghen hopic hebben doet
maer vrouwe mi sciede wonder
daeric beten soude hier onder
doe viel mijn pert onder mi
van pinen wanic wel dat si
die vrouwe seide en sal niet scaden
een beter salic v beraden
si riep haren capellaen
ende hiet hem halen saen
hare goede ors arabi
dat haer gaf dabt van lengi
die capellaen deet eer iet lanc
rigaut seits hare groten danc
rigaut seide bigode vrouwe
jc hebbe ghad so groten rouwe
dat ic in tuen daghen lanc
noch en hat noch en dranc
noch en sliep oec entuint
die vrouwe seide lieue kint
ghi heren seit hi verstaet mi
begge die hertoghe vri
was in fromonts wout geslagen
om een suijn dat hi ginc iagen
van fromonts vrienden ende maghen
dat ic ewelike mach claghen
nv was hier fromont thenen daghe
ende sine vriende ende sine maghe
die doe ouerniet the ginc
nu hebbe wi vorden coninc
puppine enen andren ghenomen
daer willic met minen vrienden comen
jc ducht vergaen sal qualike
want die bordeloise sijn rike
doch en moghense hem onthouden niet
jc wille gierbeerte dien gi hier siet
ridder maken raetdijt mi
merghen vroech ende so mach hi
mi hulpen mine veede dragen
met minen vrienden met mine magen
doe seide die hertoghe auberi
het ees the doene dat dunkemi
mer settene puppine den coninc
dat hi make den ionghelinc
ridder ende wapene gheue
hi saelt wel doen hi es sijn neue
garijn seide danne mach niet sijn
jc duchte dat die sone mijn
soude werden onderweghen
van sinen vianden versleghen
doe seide ouri die aelman
oem daer en vrucht niet an
ghi selt hier v lant bewaren
ende ic sal met minen neue varen
met vele riddren gewapent wel
ende vielt oec vor den coninc el
dan al goet van fromonts maghen
si souden hen van ons versaghen
ontmoette wise oec onderwegen
wi souden hen comen ieghen
ende bestridense inder straten
wi en souden ons niet verdrucken laten
garijn seide ghi segt wale
nu bereit v altemale
ende vart met hem en weghe
god gheue v ghelucke ende sege
garijn dede met hem uuren
gout ende siluer the dier uren
viftien someren gheladen
si uoeren enwech met goeden staden
ende porden eens maensdags vroech
si hadden so wel haer geuoch
dat si tsauonts chalon quamen
daer si haer herberghe namen
metten bisscop garijns oem
die daer wale hens nam goem
smargen doe si souden riden
ende bereet waren hare rossiden
bat die biscop hen hare wert
wanneer si keerden the lande wert
dat si weder al daer quamen
ende sire prouenden namen
si ghelouedent onder hen lieden
mettesen worden si henen scieden
ende varen haren wech onweghe
god die gheue hen here ende seghe
soe langhe redense dies sijt wijs
dat si quamen the parijs
si name hare herberghen in die stat
ende die mare quam na dat
vorden coninc puppine
ende vore die coninginne fine
dat daer quame inde stat gheuaren
gherart van ludeke tuaren
ende die aleman ouri
ende die borghenioen auberi
ende hughe van camerike die getrouwe
ende wouter van henegouwe
met xm riddren coene
ende brachte gierbeerte garijns sone
die ridder gerne werden soude
wart dat die coninc woude
die coninginne seide willecome
moete sijn mijn neue vrome
bringet mi laken van samite
ende cleder met groten vlite
die willic gheuen mine neue
jn dien dat hem god ere gheue
die coninc hoede hem wale dat hi recht
doe minen neue den cnecht
ende voldoe sine begheren
vrouwe seide puppijn inne saels niet weren
hierrenbinnen quam in geuaren
gierbeert ende die met hem waren
ende groetten den keiser puppine
ende alle die baroene sine
here seit hi mi sent hier
mijn vader die hertoghe fier
ende ontbiet v here dat
dat gi mi al hier ter stat
ridder maect om sine minne
ochte merghen then beginne
ende gheft mi wapene ende pert
heerlec sende hi herwert
die keiser seide dat sal sijn
merghen gedaen neue mijn
mettien hine in sinen arme geprant
ende custene an sinen mont thehant
vriendeleke ende mettien
heft gierberte die coninginne versien
ende liep the hare haestelike
ende groette die vrouwe rike
daena soe sede hi vrouwe mijn
v ontbiet mijn vader garijn
bi mi vc godhouden
die vrouwe seide onuergouden
en moet hem god nemer laten
hi en moet hem gheuen te baten
nu segt mi neue wat hi doet
ende aalijs die vrouwe goet
dijn moeder die vrouwe vroede
tkint seide si sijn met goede
ende met hen es dies sijt wijs
mijn moye die scone beatrijs
die drouet utermaten sere
om beggen den stouten here
die keiserinne seide echt
tuaren neue si heft recht
dat sire droue omme si
so benic oec gheloues mi
die keiser riep gierbeert dat kint
ende heft om dander gesint
om den borghenioene aubrine
die vrouwe hadde hernaude ende gerine
ende cussesse herde menechfout
want si en waren niet out
die coninc hiet den borghenioen
dat hi soude baden doen
gierbeerte den nuwen man
hi so sude hem gheuen dan
bont ende grau ende hermerijn
die hertoghe seide dat sal sijn
dus sijn vanden coninc gesceeden
ende gingen daer benede
jn haer herberghergen daersi daden
cupen setten ende ginghen baden
gierbeert hadde ene cupe allene
diene was niet groet want hi was clene
banderside so baetden wel
vierwerf xx ioncheren snel
die riddren mede worden gedaen
die coninginne sende hem saen
mantel ende cleeder diere
ghemaect na edele maniere
si sende hem orse ende rossiden
die coninc sende hem oec tien tiden
bont ende grau al die ghelike
ende orse bereit rikelike
groet prosent dat es waer
gaf die coninc gierbeerte daer
ende die coninginne mede
nu hort wat dat gierbeert dede
hi sat op ende sine ioncheren
ende reet the houe wert met eren
daer hi wel was ontfaen
daerna gingen die heren duaen
ende gingen then taflen eten
naden etene wildijt weten
sijn die heren op gestaen
ende sijn the uespren gegaen
jn die kerke tonser urouwen
die si baden met trouwen
dat sise hoeden moete ende beuerden
die daer ridder wouden werden
die nacht waecten si alle daer
vor onser vrouwen outaer
tote smargens dat die dach ontspranc
ende die bisscop misse sanc
doe die misse was gedaen
quam die coninc vort gegaen
ende gorde gierbeerte sijn suert
ende hieten wesen onueruert
ende gaf hem den halslach mede
daena hijt alden andren dede
ende doe si ridder ghemaect waren
wouden si the houe uaren
daer si wel waren ontfaen
naden etene saten si saen
op ende reden vit borderen
daer was ghesien van bachelleren
scone ghemoet ende scone gestreden
deus wat wartere af gereden
ende geworpen onder uoet
mer bouen al so wasser goet
gierbeert die ionghe hertoghe
god moet hem gheuen dat hem doeghe
die coninginne merctene wel
mettesen so sciet dat spel
ende keerden ther herberghen toe
deus wijn ontboetmen daertoe
diemen gaf willechlike
doe saten op die heren rike
en voiren the houe wart
daer gincmen eten ongespart
die coninc nam den ionghen hertoge
ende dedene bi hem sitten hoghe
ende doe dat eten was gedaen
nam gierbeert orlof saen
anden coninc sinen here
ende seide hets tijt dat ic kere
here the minen vader nu
vwen orlof biddic v
want mergen vroech willic varen
die coninc hi antwerde tuaren
neue god moet v gheleiden
hoe en wildi niet langer beiden
here seit hi nenic niet
ende daer hi vanden coninc sciet
helsedine the meneger stont
ende custene ane sinen mont
ende beualne onser urouwen
daerna ginc gierbeert en trouwen
jn die camere ther coninginnen
die sijns was blide in allen sinnen
ende custene the meneger stont
sine liere ende sinen mont
si seide neue hort na mi
mijn herte mijn sin so sidi
mint uwe vriende radic v
ende vort biddic v nu
sijt getrouwe uwen neuen
die iammerlec verweest sijn bleuen
si gheliken altemale
van gedaenten beggen wale
deus hoe blide hadde hi gesijn
hadde hi v lieue neue mijn
jn dese ordene ghesien
mer dat en mochte niet gescien
peinst dat ghine vreken selt
god gheefs v macht ende gewelt
ammen seide gierbeert die ionghe
merghen vrouwen alsic ontspronge
soudic gherne thuswert keren
god moet v houden in ure eren
ende jn ure gesontheiden
vrient god moet v gheleiden
seide die coninginne wijs
god ende die goede sinte danijs
moet v gheleiden waer gi wart
jc sal v gheuen een scone part
ende ccc marc ghuldijn
thure weluart neue mijn
gierbert seits hare groten danc
daerna ouer niet lanc
sciet hi uter cameren daer
die coninginne riep daer naer
hernaude ende gerine
ende seide hort lieue neuen mine
sijt ghedinstech ende wert cone
tuaren dies hebdi te doene
dit seide si met wenenden ogen
si moeste hare vrientscap togen
die kinder seiden allebeide
si souden doen dat si seide
wouts hen onnen god onse here
doe sciedense van hare wenende sere
ende beualense onser urouwen
die coninginne bleef met rouwen
dor die doet van den graue beggen
nu willic v vort van gierbeerte seggen
die the sire herbergen ginc
smergens porde die iongelijnc
ende sine gheselscap altemale
hi hadde viixx riddren wale
riddren in sijn gheuerde
die saten alle op haer perde
ende keerden weder the lande
om dat si hadden uele uiande
hadden si hen wapenen doen
dus reden si tote chaloen
then biscop diese wel ontfinc
ende blide was vanden iongelinc
van desen willic v laten staen
ende wille v vort doen verstaen
van bernaerde van naisel
ende vanden bisscop alsoe wel
van verduin lanceline
die vernomen hadden dat te puppine
gierbeert ware the parijs
si ontboden dies sijt wijs
hare vriende ende hare maghe
soe dat sire hadden tenen dage
vergadert tien dusen wel
doe dede bernaert van naisel
die straten wachten ende beleggen
ende sueren diere ende seggen
mogense gierberte beuaen
si selen hem sijn hoeft afslaen
ende begges kindren mede
dit was nochtan binnen ghelede
dus mach gierbeert sijn in sorgen
mer dien god wille borgen
hi ontgeet den lieden wel
een messelgier die was snel
hi ginc vaste the chaloen toe
ende iauonts quam hire doe
doe die heren sliepen al
hi liep uort sonder gescal
the biscops cameren heimelike
ende clopte lijslike
die bisscop seide wie bestu
die daer uore cloppes nu
here seit hi dies sijt wijs
jc ben gheboren van parijs
en ben een messelgier
van verduin comic hier
ende segge v dat gegadert sijn
bernaert van naisel ende lancelijn
ende hebben belegt die straten
met vele lieden vtermaten
ende sueren mogen sine geuaen
gierberte si selen hem afslaen
thoeft ende oec den neuen sine
hernaude ende gerine
doe die biscop dat verstoet
wart hi droue in sinen moet
hi stont op ende ginc inde sale
daer die heren altemale
aldus the bordele wert
ende willem dies sijt wijs
quam in die sale gegaen
ende groete den coninc saen
her coninc seit hi god onse here
moet v gheuen bliscap ende ere
god lonu her willem seide puppijn
al te saen latine varen
die v weder wonnen tuaren
al vlaendren ende henengouwe
dit warense v getrouwe
ende ridsarde van normendien
brachten si met sire pertien
ende segt hem dat hier es
dese kerstine haren here
om dat siere ane winnen sere
si selen nochtan magic laten
haren wasdoem in derre straten
jc segge wat ic bidde v
dat gi v heimelec wapent nv
ende vart henen heimelike
jc sal v volgen cortelike
ende laetse ons inden wege bespien
daer si henen selen tien
ende laet ons hen met gewoude
nemen die someren metten goude
ende hen oec mede verslaen
hier en mach sijn niet bat gedaen
want die hoeneren salmen honen
ende quaet altoes met quaden lonen
si seiden here gi segt waer
wi willen met v varen daer
mochte wi die proie gewinnen
wi wordens te rikere in alle sinnen
dus sijn die siten wech geuaren
dies dandere nien wisten twaren
die haren wech henen reden
daer si die montainge leden
ende in dende vanden woude
voeren quamen geslegen boude
die siten die niet en sliepen
maer met luder kelen riepen
werwert so vardi gi heren
beidt en trouwen gi moet keren
gi sijt spieren dat dunct mi
laidoen seide wat segdi
wi comen vanden heere geuaren
daer wi die coninge spraken twaren
ende sijn hare vriende wale
die heren seide dits een tale
die herde ongeloflec si
slaetse doot gi ridder vri
ende en laetse ons niet ontfaren
die grauen die hem sere veruaren
lieten someren ende gout
ende vloen henen in geen wout
elc al daert hem werden mach
doe die site dat gesach
so toech hi ten goude wert
want hi hens nien gert
tgewen daer sijn herte an lach
voerde hi en wech so hi ierst mach
die cnechte heeft haer verslegen al
die daer hilden in dat dal
om datmen hem volgen nien soude
ende voer weder henen boude
ende voerde met hem sijn gewin
ende quam weder ten heere in
nv hort gi heren ende verstaet
hoe desen heren haer verraet
heeft geloent ende hare pine
si liggen nv in die woestine
herde verre versceden daer
want deen en wis te niet wel waer
hi den anderen heeft verloren
dies si hadden rouwe ende toren
dwout was groet ende wijt
ende woeste talre tijt
daer dese heren binnen waren
sere woest waest te waren
ende vol van eiseliken dieren
van wilden coyen ende stieren
van tygren ende van espentinen
werwert hen die heren pinen
si en connen vergaderen niet
mettien her pinabeel versiet
waer dat een eyke groet
op enen hogen berch stoet
daer so clam hi bouen saen
om dat hi gerne hadde verstaen
ochte hi vten woude iet sage
want het was wel te middage
mettien so heeft hi versien
van verren lant ende mettien
es hi vander eyken gegaen
ende ginc der wert sonder waen
ende geraecte daer bi gelucke
al stoet henen van hem i stucke
daer quam hi ane ene port
van daer so wijsdemen hem vort
dus so ginc hi lange wile
ende daer toe menege mile
eer hi weder quam ten heere
laidoen die oec hadde gere
te gerakene vten woude
op dats hem god onnen woude
hi quam gegaen in enen pat
want dies getroeste hi hem bat
dat hire mede soude vut comen
daer omme heeft hi den pat genomen
maer die pat dat wet wale
droech te woudewert altemale
want niet els dan die dieren
leuwen beren ende stieren
hadden geslegen dien pat daer
ende leiddene so verre dats waer
dat hi tote enen berge quam
daer hi bouen vernam
ende versach ende horde pipen
die ionge van enen vogelgripen
veruart wart die graue doe
want hi en wiste waer gaen toe
hi en hadde wapene no part
anders dan allene sijn swart
daer hi hem op vertroeste meest
dus ginc hi in dat foreest
sere dolende ende in vare
mettien so wart hi geware
waer die vogelgripe quam
te hem wert alse hine vernam
ende waendene ten nestewert vueren
maer hi toech tswert te dier vren
ende sette hem ter were
die grijp die sijns hadde gere
es hem comen van bouen toe
maer laidoen hi gegreep doe
sijn swert ende waende den grijp slaen
maer die grijp onthoechde hem saen
ende liet liden den swert slach
doe hief die vogel wat hi mach
sinen voet ende es weder
op den graue comen neder
eer hi tswert hertrecken conde
ende gaf hem ene wonde
jn dien slinken arm hi vloech
dien hi hem al aue toech
hulpe god here seide die graue
hoe werdic dus mijns leuens aue
ontferme v mijns dor v dogt
ende verloest mi ochte gi mogt
grote here sente iacob
jc geue v alle mine saken op
ontferme v mijns staet mi in staden
want ic ben te sere verladen
jc sal v versoeken vriendelike
magic ontgaen haestelike
dus heeft verloren her laidoen
die geport was om traisoen
sinen arm daer ter stede
ende waent noch selue steruen mede
nv en weet die graue laidoen
wat aneuerden no wat doen
sere es hi tongemake
gode beual hi sine sake
dat hine bescermen moete
noch vandies gripen voete
die grijp sinen arm geprant
ende voerdene wech te hant
ende aisde sine ionge daer mede
nv hort wat laidoen dede
hi scurde sijn hemde op die stonde
ende stoptere mede sine wonde
ende es henen vort gegaen
mettien so versach hi saen
waer i wolf i hinde verbeet
al was die wolf i deel wreet
hi liet liggen dat ree calf
daer al stille meer dan half
ende es geuloen dor smans wille
ende liet dander liggen stille
nv es die graue daertoe gegaen
ende vant al warm doe nam hi saen
ende scoeres af i groet deel
ende leit op sine wonde algeel
ende es vort gegaen en wech
al omme enen anderen wech
die grijp es hem weder naer
geuolgt maer doe sach hi daer
die beeste die de wolf verbeet
die gegreep hi gereet
ende essere mede ten neste geuaren
ende laidoen ginc vort twaren
den wech maer hem quam dauont toe
jnt wout ginc hi dolende doe
tote biden sconen dage
hien woude niet dattene die grijp sage
op gode so riep hi altenen
ende op siere moeder ginc hi wenen
sente iacob gelofde hi
sinen wech geloues mi
oec gelofde hi dat hi nemmermere
en sochte geerehande kere
daer hi karle ochte yone
mede pijnde te mesdone
ochte iemene van haren magen
gode so ginc hi op dragen
sine veede altemale
hi sal hem vort houden wale
noch nemmermere vort raet geuen
daer iemen bi verliese sijn leuen
maer altoes die soene geren
wille hem god die doot verweren
laidoen die dus dolende geet
ende die waerheit niet en weet
ende geeft nv soene in allen landen
beide vrienden ende vianden
al hadde hi oit geweest quaet
hi set ane gode nv sinen raet
ende geeft eweliken vrede
sinen vianden alse gelloen dede
maer mochte vut comen laidoen
hi sout bat houden ende doen
dan gelloen dede sijn gelof
want sekerlijc so es hi of
eere goeder hulpen ende i getrouwe
dat so was sijn slinke mouwe
die hem meer en steet niet bi
die laet hi daer geloues mi
al mochte hi anders vut comen
die hulpe daer af es hem benomen
laidoen die niet en sliep
dien nacht maer an gode riep
es tote bi den dage gegaen
mettien so verhorde hi saen
lude craien enen hane
doe was hi in goeden wane
dat hi lieden naken soude
derwert henen ginc hi boude
so hi rechste nemmeer can
ende guam doet dagen began
op ene cleine cluse gegaen
die al omme was beuaen
met enen watere dat groet was
ouer dwater geloft mi das
so ginc een brugxken clenen
daer woende in een man allene
een heylech ende hiet serpio
ende hadde gelegen daer alsoe
vele meer dan xl iaer
van outheiden was hi swaer
els hi te nuttene nien plach
dan dies hem god onse here versach
sijn valbrugxken dat stoet toe
want ic wane hi daer toe
jn xxx iaren niet en quam
nie en wart hi erre no gram
ende sat altoes in sine celle
ende in sine cleine capelle
daer so diende hi gode met vlite
alse ene helege hermite
niemen en dorste hem genaken
dor beren ende dor draken
die daer lagen inden woude
ende al waer oec dat comen soude
jemen te hem ter clusen daer
die wech hi was so ouer swaer
ende oec so ongetreden mede
dat hi lichte teere andre stede
ware geraect indie woestine
onder tygren ende espine
ende hadde daer verloren dleuen
dus so sijn si thuus bleuen
hi woende vii milen wel
vanden lieden sonder spel
ende sint hi dermitage nam
sijt seker dat te hem en quam
nie mensche daer hine sach
sonder nv op desen dach
nv es laidoen comen daer
ende riep lude ende oppenbaer
es daer iemen in van gods wegen
hi spreke hier nv mi iegen
menech werf so riep hi dat
die heilege man die doe sat
jn sine capelle ende betde sere
ende was verenecht met onsen here
ende horde laidoens roepen niet
want sijn gepeins hem en liet
te leste es hire vut comen
ende heeftene roepende vernomen
dat hem wonderde herde sere
ende seide genade god here
mi dunct ic enen mensche hore
sere roepen hier vore
nv es leden menech dach
dat ic en horde noch en sach
engenen mensche sekerlike
nv hulpt god van hemelrike
ende behoet die ziele mijn
die ewelike v moete sijn
ende behout mi mine raste
die ic in v houde vaste
die graue die daer buten lach
ende hem herde sere ontsach
riep lude menech weruen
laet in ochte ic sal steruen
op dat gi van gods haluen sijt
hoe teemt di dus langen tijt
ende in so grotere auonturen
staen een gods creaturen
ende enen kerstenen man
die werwert en weet trecken an
die dus verre verdoilt si
want geen lant es hem bi
die heylege man serpio
diene roepen horde also
es tote vor sijn dorken gestaen
ende sach daer vutwert saen
ende heeft den graue versien
ende die graue riep mettien
ontfermelike ende sere
laet mi in lieue here
verkindene daer op die stat
ende seide her graue sidi dat
jaic here seide gelloen
ende hoe steet v edel baroen
seide die coninc dat segt mi
gelloen seide neue dat si
jc ben hemelike comen hier
ende segge v hoe her coninc fier
ende hebbe gelaten te bordeas
mine kindre geloeft mi das
ende mine mage altemale
die belegen houden wale
met menegen man op dese wile
den coninc yoene in gyronuile
ende girbeerte ende garine
ende meest die mage sine
si hebbent daer nu tachter sere
maer nu es mi verstaen doen here
dat karel die keyser geeert
van lombardien es gekeert
ende comt te hulpen den coninc yoene
om dat lodewijc sijn sone
yoens dochter trouwen sal
dat ic ontsie bouen al
want op dat also keert
so sijn wi altemale onteert
ende om dat ic dat ontsach
haestic mi al dat ic mach
om te horne uwe tale
ende te vernemene also wale
hoe gi ons selt tstaden staen
wert die dinc al dus gedaen
dat si trout den iongen coninc
so wert gemindert sere onse dinc
die nu in goeden poente steet
ende dat ware mi van herten leet
ende om uwen wille sere
want mi dede verstaen here
alein die getrouwe graue
diere node soude liegen aue
dat hi met sinen ogen sach
dat yoen die coninc lach
bi uwen wiue der coninginnen
ende hi quam ter cameren binnen
ende oec so hemelike niet leet
hi en liet hem verstaen gereet
dathise beide sach te samen
liggen dies si hem mochten scamen
otte seide es dit waer
dat es mi van herten swaer
gelloen seide sijts seker iaet
want alein segt node quaet
ende soude yement node anetien
dies hi niet en hadde gesien
nv hort gi heren en verstaet
wat verstaen doet dese quaet
om te scadene sine vianden
wilt hi bringen sine vrient in scanden
gelijc hi dicken heeft gedaen
nu doet hi otten hier verstaen
dat hijt ginder heeft te voren
daer hi spel al heeft verloren
om dat hi wel gerne sage
dat otte bi sinen rade plage
ende dade nu dat hi
dat hi begert geloues mi
otte seide wel lieue neue
dat v god vele eren geue
nu segt mi ende doet verstaen
watic hier toe nu moge anuaen
gerne neue seide gelloen
wildi na minen rade doen
jc quamer omme hemelike
lidende dor vrankerike
om dat en geen man so goet
en es noch die bodscap doet
alse selue doet die man
dien si geet van rechte an
daer bi quamic selue hier
nu hort here her coninc fier
heeft lodewijc dese ioncfrouwe
dat es ons een ewelijc rouwe
ende uwe scande ende onnere
wert oec gebreit emmermere
wi en wreken onsen toren
die wile dat wijt hebben teuoren
beide hier ende ginder
so selen wi hare heerscap minder
maken ende cranken mede
want wijs stade hebben ende stede
otte seide wat selen wi doen
dan mogen lieue gelloen
gelloen seide dat segic v
gi selt dese ioncfrouwe nu
nemen ende paleren wale
ende sendense in die stat daer dale
ende doetse setten in bordele
ende roepenre toe manne vele
ende doet gebieden in die stat
wie begert te doene dat
hi ga ten bordele in dese wile
daer inne sit die scone basile
ende doere sinen wille met
jc wille wel here dat gijt wet
dat si lodewike verleiden sal
enten andren heren al
dus wert geuert ende benomen
hare macht maech hier toe comen
her otte die coninc seide
bi mire trouwen dits waerhede
dus wrekic minen lachter mede
die mi die coninc yoen dede
nu comt doet andre cleedre an
gerne seide die felle man
doe hi was vercleet wale
so gingen si in die zale
ende in die camere na dit
daer inne sat die scone iudit
blosende als ene rose roet
men vant cume haer genoet
so ouer scone was hare figure
si was scone bouen nature
maer teerst dat si gelloene sach
viel haer op therte een slach
als het mochte harde wale
ende si wart bleec ende vale
so wart die coninginne mede
ende haer begauen al die lede
so dat si in ommacht seech
die coninc lietse liggen ende sweech
ende nam die maget saen
ende seide si moeste met hem gaen
si seide dat sijt doen soude
waer hi begerde ende woude
doe leidise in die zale
doe seide die coninc dese tale
gi en wert nemmer sekerlike
coninginne van vrankerike
bi v en comt nemmermere
v geslachte in selke ere
den voecht ontboet hi van der stat
dien hi haestelike beual dat
dat hi leide die ionfrouwe
tallen haerre magen rouwe
jn een bordeel daer beneden
ende doe gebieden in der steden
datmen hem allen die haers geren
met hare laten sal geberen
ende haren wille doen daer mede
dat was grote iammerhede
otte die coninc ende gelloen
die gerne quatheit souden doen
beualen dat men die scone smale
henen lede uter zale
ende leiden ten bordele waert
die maget si wart so veruaert
dat si viel in ommacht neder
ende alsi was vercomen weder
riep si harde ontfaermelike
o god here van hemelrike
ende hoe benic hier toe comen
ende hoe wert mi dus genomen
mine ere al geheelike
hulpt mi coninc van hemelrike
gelloen seide dit moet sijn
het geet hier na den wille mijn
jc sal v selcs ambachts doen plegen
dat sal sijn den keyser tiegen
dat gi van vrankerike vrouwe
nemmer en wert sem mine trouwe
ende lodewijc hi mach sien wale
om ene andre tesen male
ochte hi sal ene pute
trecken tenen bordele vte
die maecht seide des swijcht stille
die quatheit comt van den wille
salic quaet geheten sijn
so moet doen die wille mijn
diere toe comt met genen kere
maer ic bidde v dor onsen here
op dat v dunct dat ic te hoge
ende v te machtech huwen moge
so geeft mi enen maten man
ende doetene mi trouwen dan
ende laet mi in wettegen bedde doen
die sake die ic sal mesdoen
jc hadde lieuer in dese noet
met enen man te gane om broet
dien ic hadde wettelike
dan sconinx amie van vrankerike
tsine al mijn leuen lanc
daer omne dats v god moet danc
weten doet mi wien gi wilt trouwen
jc sal verduldich sijn mijns rouwen
otte seide her gelloen
wat radi willen wi dit doen
neen wi seide gelloen doe
si moet ten bordeele toe
wi verlorense altemale
van hem toegse die vader wale
ende dat en ware maer een man
vollec leetse henen dan
seide die coninc toten voecht
ende doet so gi eerst moecht
haest v seide doe gelloen
die voget seide ic salt doen
maer weet wale die waerhede
dat ic noit dinc noder en dede
dan dese die ic nu doen moet
doen nam hi die maget goet
die van herten was beswaert
ende leidese ten bordele waert
die sere creet ende maecte mesbaer
doe horde die coninginne daer
dat mesbaer ende tgecrijt
ende vraechde te dier tijt
wat ware datter crete soe
niemen dorst haer seggen doe
doe liep si ter veenstren staen
ende sach die maget wel gedaen
trecken ten bordele waert
doen wart si harde sere veruaert
want si dies en wiste niet
waerwaert datse die voget tiet
ende es haer gelopen naer
ende riep den baliu daer
ende heeft hem haestelike geuraecht
waerwaert dat hi trect die maecht
doe die voecht die vrouwe sach
andwordi haer so hi eerst mach
vrouwe mijn here ende gelloen
doense ten bordele leiden doen
dat ic harde node doe
edele vrouwe hulpter toe
ende pijnt ane minen here
dat die maecht behout haer ere
hulpe god seide die vrouwe
ende wanen comt dese ontrouwe
si wart bleec ende vale
therte begaf haer altemale
so dat si seech in ommacht
ende verloes al hare cracht
doe droechmen die coninginne
weder in die zale inne
entie wel geraecte maecht
die droeuer was dan gi noit saecht
togense in tbordeel na dat
dat ane die porte stont van der stat
ende men dede gebieden dit
dat yoens dochter die scone iudit
ware ten bordele gedaen
ende wie woude mochter gaen
ende doen sinen wille daer mede
dit dedemen roepen dor die stede
entie baliu es gekeert
ende liet daer die maecht geert
want hi en conste niet anscouwen
den groten lachter der ioncfrouwen
nv es die maecht in tbordeel
daer toe quam die stat al geel
om te besiene haer gelaet
entie ontfaermelike daet
entie wile si daer staen
en dorste niement te hare gaen
want die liede scaemden hem
nu hadde gelloen in sinen sen
grote feeste om dat hi siet
dat si en sal werden niet
van vrankerike keserinne
die nu sit ten bordele inne
maer ocht wilt die gods cracht
en sal niet gaen alshi acht
want i ridder een goet man
die geheten was her ian
ende van mes was geboren
hi hadde geweest daer te voren
jn gasscoengen in waerre dinc
met girbeerten den coninc
ende met gerine mede
die hem grote ere dede
nu ontfaermede hem wel sere
dat die maget dus haer ere
verliesen sal ontfaermelike
ende si ene coninginne rike
soude wesen oppenbaer
op dat si comen conste van daer
ach aerme ende hebic algader
bi der ioncfrouwen ouderuader
al dat goet dies ic ben here
ende salic haer dan onnere
gescien laten neenic niet
op dat ic can geweren iet
god sal mijn hulpe wesen
enen cnecht riep hi mettesen
ende hiet hem dat hi sciere
sadelde sine paerde alle viere
ende leidetse ter porten wt
hemelike sonder geluut
daer dat bordeel steet bi
die cnecht seide here dat si
ende nam sinen geselle met heme
ende ginc na dat ict verneme
ende dede dat hem sijn here hiet
sodat mens en wiste niet
die ridder heeft sijn swaert genomen
ende es ten bordele comen
daer noch een deel liede waren
die ridder seide sonder sparen
gaet achterwaert dats wel gedaen
wat wildi hier voren bestaen
ende beneemt dat te hare
niement en dar comen nare
gaet wech oft mijn here sal
dat weetic wel ontliuen al
die liede worden doe veruaert
ende keerden thuus waert
die ridder hi es in gegaen
tote daer hi die maecht vant staen
die dreef wel groten rouwe
met haer stont van den huse die vrouwe
diese troeste wat si mach
ende teerst dat si den ridder sach
so heeft si hem daer geuraecht
ocht hi wille liggen bi der maecht
hi seide daer omme quam hi daer
ende hietse vte gaen daer naer
ende si vaste die dore slute
dat wijf si doet ende ginc vte
ende doe twijf daer buten was
sloet die ridder geloeft mi das
die dore harde vaste daer na hare
to ter maecht seide hi daer nare
twaren scone sijt sonder vaer
ende comt ende volcht mi naer
jc sal v leueren uwen vader
behoudeleec vre eren algader
want dicken hebben dat verdient
jegen mi scone vwe vrient
ende ic en sal v niet begeuen
al sout costen mi mijn leuen
die maecht die doe weende sere
seide god lone v lieue here
nv soude gerne die ridder coene
leueren den coninc yoene
sire dochter gans ende geel
ende es achter dor tbordeel
gegaen tenen straetkine
entie wel geraecte fine
hadde ane gedaen een cledekijn
dat der waerdinnen hadde gesijn
ende heefter haer ontlijcsent mede
aldus gingen si vter stede
ende sijn toten paerden comen
die ridder hi heeft doen genomen
een paert datmen mochte louen
ende setter die ioncfrouwe bouen
ende es op een ander geseten
sinen cnapen heefti geheten
dat si rinnen te mes waert
ende elc sitte op i paert
hi sal hen volgen op den voet
wech voeren die cnechten goet
ende doen si en wege waren
eshi enen andren wech geuaren
te aken waert so hi meest can
entie maecht volchde emmer an
dit dede hi om dathi woude
datmen den cnechten volgen soude
ende niet wanen si en waren
met hen te mets waert geuaren
dus reden si met groter cracht
tote diepe in die nacht
eer datsi beide te samen
jn die stat van aken quamen
daer rusten si tote het was dach
ende men scone baren sach
in aken hadde die keyser fier
enen borchgraue ende hiet ogier
ende was maech der maecht naer
want dat wetet ouer waer
dat wouters van henegouwe
die den loreinen oyt was getrouwe
hi was oem van desen ogiere
jan die ridder hi es sciere
gegaen als die dach op was
tote ogiere geloeft mi das
ende dede hem al verstaen
hoe in bordele was gedaen
yoens dochter die scone iudit
alse ogier verhorde dit
seide hi wapene wie dede dat
here die coninc vander stat
entie valsce verradre gelloen
dese dadent beide doen
o wach scone nichte seidi
nu was v vader te verre van di
achaerme ic waende sekerlike
dat si van den keiserike
soude vrouwe hebben gewesen
maer nu so en maecht niet wesen
jc waende dat die mage mijn
daer mede gesterct souden sijn
dat nu blijft verloren al
mijn her ian seide en sal
want ic hebbe die maget rike
hier gebracht verstolenlike
ende gevoert vten bordele
daer na haer wachten manne vele
ende heeft behouden noch haer ere
dat moete v lonen god onse here
seide die borchgraue ogier
nu laet ons halen die maget fier
gerne seide mijn her ian
om hare so gingen si dan
ende brachtense in die zale
daer si was ontfaen wale
ende daer men haer grote ere dede
ogier ende sine waerdinne mede
die oec weenden menegen traen
van bliscapen dat ontgaen
dus was die scone ioncfrouwe
ende verloest van haren rouwe
uan mes die stoute ian
sprac aldus ogiere an
her borch graue ic wille twaren
tote an haren vader varen
ende wille hem doen verstaen
hoet metter maecht es vergaen
hi sal waenic omme dat
hem haesten vele te bat
alse hem cont es ende versteet
aldus sirer dochter leet
ogier seide dats wel gedaen
nv vaert henen daer waert saen
wi selen die maecht houden hier
gerne seide die ridder fier
orlof so nam hi na dat
ende es geuaren vter stat
rechte te parijs waert
nu latic staen sine vaert
ende segge v vort van gelloene
die droeue was van desen doene
hort gi heren ende verstaet
nu weiti wel dat gelloens raet
es altemale benomen
ende niet na sinen wille comen
want doet den wiue wart te lanc
ende si en horde geen geclanc
van den ridder enter maecht
segic v dats haer meshaecht
ende loecte in hare entare
maer si en warter niet geware
dies wassi tongemake sere
banderside so stonden mere
jongeren cnapen vor hare dore
dien sere verlangede ter core
entie gerne inne waren
ten wiue seidense sonder sparen
dat sise hen ontsteken woude
maer entrouwen si en soude
ende sijn op die dore geronnen
die si gebreken niet en connen
ende niement wasser dat verstaet
binnen die seide gi doet quaet
alse dat wijf dat verstoet
wart si droeue in haren moet
ende ontsloet doe die dore
maer van binnen wasser vore
ene hameide vast ende goet
die vaste sluten doet
doe dat vernam dat wijf
wart beuende al haer lijf
want si ducht dat die coninc
haer tyen sal an dat si ontginc
ende es van achter omme gegaen
ende vant daer ongesloten staen
ende riep wapene harde lude
wat magic doen goede lude
dat met minen her ianne van mes
dese ioncfrouwe dus wech es
hulpe wat salic nu doen
jc bliue doet alst weet gelloen
jn weet watic moge angaen
jc wille mi henen maken saen
dus es wech gelopen twijf
die wel sere ontsach haer lijf
ende die mare van derre dinc
quam vor otten den coninc
ende vor gelloene mede
dat die maecht ware vter stede
ende dat met haer en wech es
die ridder mijn her ian van mes
droeue waren doe die heren
dat segic v bi mire eren
ende ontboden die meestresse
dieso sere ontsach die persse
die men hare soude doen
dat si te voren was geuloen
ende menre en vant niet
alse gelloen dat gesiet
washi vtermaten erre
ende pensde dat die maecht niet verre
en ware ende heefse soeken doen
maer om niet pijnt hem gelloen
dien dach sochtmense altemale
entien andren also wale
ende so deet den derden mede
al dore entore die stede
doe quam een bode die brachte mare
datsi bennen aken ware
met den borch graue ogiere
ende seit den coninc sciere
edel coninc seide gelloen
ende wat selen wi hier toe doen
wertse lodewike gegeuen
alle selen wire omme sneuen
ende hebben groten noet
ende leuen in pinen groet
otte die coninc andworde saen
jn weet wat ics mach angaen
jc segt v seide gelloen doe
vart met uwen here taken toe
ende beliget daer die stat
ende bid ogiere dat
dat hi v geue die maget vri
die v dus ontfoert si
stolinge vten huse dijn
dies gi wel droeue moget sijn
met enen ridder dat v dert
want yoen die coninc vermert
getrouder v altemale
dat gise hem sout houden wale
ende es nu al dus ontscaect
dies gi grote droefheit maect
ende maken selt tote dier tijt
dat gire weder seker sijt
dies so bid hem sere nu
dathise weder geue v
ocht gi selten houden belegen
jn allen siden in allen wegen
tote dat comt die keyser rike
gi en wilt niet dat stoetelike
v ontfoert werde die maecht
daer gi omme so sere claecht
otte seide gi segt wale
dit willic doen altemale
ende heeft ontboden vte thant
met hem altemale sijn lant
ende heeft met menegen degen
van aken die stat belegen
doen ontboet hi wel sciere
dit den borchgraue ogiere
dathi hem die maget sinde
die hi gehouden heeft van kinde
hi wiltse geuen haren vader
dat si niet en doe quader
dan si tote noch heeft gedaen
al essi met enen man ontgaen
jc hope dat si noch niet
met hem heeft gedaen iet
ende en wildise mi niet sinden
so moetic mi dies geninden
dat icse met crachte gewinne
want in wille niet datsi hier inne
liggende bliue met haren putier
ende hare ioie driue hier
ende oec salict clagen doen
haren vader den coninc yoen
ouer v dat gise hout
diese met rechte bescudden sout
dese bode quam te ogiere
ende heuet hem vertelt sciere
ende gesegt van worde te worde
ende alse ogier dat horde
ginc hi ter ioncfrouwen daer
ende vraechde haer ocht waer
ware dat die coninc seide
here seitsi bi mirer waerhede
dat so weet al coelne wale
ende tfolc mede op ende dale
dat die voegt in die zale quam
daer hi mi met crachte nam
also alshem hiet sijn here
ende toech mi nederwaert sere
tote enen bordele daer men mi dede
ane die porte van der stede
daer al die liede sagen toe
dient sere ontfaermede doe
ende doe quam dese goede man
dient tontfaermene began
dien lachter entie scande mijn
want hi seide hi hadde gesijn
met minen goeden ouder uader
dat soude hi mi lonen algader
ende ontfoerde mi hemelike
god loent hem in sijn hemelrike
hi heeft mi in mijn ere behouden
die mi quadien nemen wouden
es dit waer seide ogier
scone maget so bliuet hier
op dat mi god hout gesont
jc sal v houden toter stont
tote dat hier comt v vader
ende uwe andre vriende algader
dat v niement en sal deren
nu laet den coninc wel geberen
ogier die stoute borchgraue
heeft weder gesent aue
ende heeft den coninc ontboden dat
dat hi bliue vor die stat
alsoe lange alshi gebiet
der maecht so en wert hem niet
die hi te coelne in die stede
te bordele setten dede
ende hem also na bestoet
daer en dedi niet als coninc goet
hi mach strueren wilthi wale
des keysers lant altemale
ende daer na mocht god so vouden
dat wale soude sijn vergouden
gelloen die wel horde dat
hiet otten assalgieren tstat
ende haer doen al dat quaet
dat hi mach want dat verstaet
dat hi gerne mochte hi
weder name die maget vri
dus heeft otte die coninc saen
aken die goede stat bestaen
ende assalgierde die porte mede
daer men grote were dede
so datsi ongewonnen bleef
dies gelloen groten rouwe dreef
otte die coninc dat es waer
hi logierde sauonts daer
ende sanderdaechs sendi te besiene
gelloene waer men mochte engiene
stellen best vor die stede
daer men inne worpe mede
ende gelloen es vte geuaren
binnen desen so quam twaren
een bode die vanden keyser quam
ende teerst dathi vernam
dat die stat was belegen
en wiste hi in welker wegen
ende es comen ten coninc
dien hi vertelde dese dinc
ende vraechdem hoe hi in soude
want hi den borchgraue spreken woude
otte seide nu segt mi
wanen vrient so com di
die bode seide des sijt vroet
van karle den keyser goet
die mi heuet gesent hier
alse sinen messengier
om te sprekene ogiere
doe vragedem die coninc sciere
waer es die keyser segt mi dat
here te parijs in die stat
waenic wale dat hi nu si
ocht hi esser harde bi
otte seide nu sech mi waer
ende wie es met heme daer
here dat willic v weten doen
daer es met heme die coninc yoen
entie coninc arestant
entie coninc gondebant
naimes entie coninc ogier
salomon ende oliuier
ende al yoens groet geslachte
daer hi bordeas met crachte
mede wan ende al dat lant
dat gelloen hilt in sine hant
so dat hi bloet maer en ontfloe
otte seide eest dan alsoe
die gene seide twaren iaet
gelloene en wert vort meer raet
jc sach den graue agathoen
ende bouden den graue van cremoen
hangen bi harer keilen beide
vor bordeas op die heide
hulpe god seide otte saen
ende wat hebic dan gedaen
scande ende onnere minen magen
jc maecht ewelike clagen
hulpe seiti valsce gelloen
ende wat hebdi mi werken doen
datic duchtic bouen al
noch harde sere becopen sal
ende so seldi selue mede
comdi te coelne in die stede
een ridder die dit heeft verstaen
es te gelloene comen saen
ende verteldem dese sake
ende hoe otte ware tongemake
alse gelloen dat verstoet
wart hi droeue in sinen moet
ende seide te hem seluen doe
wat pijnic mi iegerincs toe
tongeual dat es mi bi
ende tgelucke verre van mi
nu waendic sijn daer toe comen
dat ic die brulocht hadde benomen
van lodewike maer ic en can
want hi moet emmer sijn haer man
wedert mi si lief oft leet
ouer mi dat al ute geet
noe moetic oec otten vlien
maer hadde dit mogen gescien
so en haddics geacht niet
al haddijs toren ende verdriet
gehadt ende mede sijn lant al
dathi nu groet hebben sal
jc wille varen mirer straten
dat heer so heefti gelaten
ende es geuaren te coelne waert
daer na nam hi sine vaert
tsinen lande waert van sweden
so lange so heefti gereden
dat hi quam te orcadijn
daer hi vant die vrouwe sijn
ende yrenen sirer dochter mede
die hem grote feeste dede
die vrouwe vraechdem waer dat waren
hare kindre beide geuaren
die graue hi andworde gereet
twaren vrouwe ic en weet
waer datsi geuaren sijn
hulpe seide die vrouwe fijn
ende sijn mine kindren doet
die vrouwe viel in rouwen so groet
dat sijt enen tijt bequal
doch so ginct ouer haer al
want sijt bestaref cortelike
doe dedemen die vrouwe eerlike
ter erden alse wale betam
selker vrouwen loefsam
ende gelloen bleef in sweden here
verhaet vtermaten sere
van den heren van den lande
die scade hebben menegerande
van haren magen nu genomen
dat altemale bi hem es comen
ende bi sinen quaden rade
sijn si comen in die scade
dus lach torcadijn in die stat
gelloen ende vernam dat
dat die keyser constantijn
van grieken soude den sone sijn
leone gerne huwen soude
gelloen sende daerwaert houde
vier besscoppe van sinen lande
hi tegader daerwaert sande
omme datsi souden maken
mochten si in enegen saken
den huweleic van den genen
ende van sirer dochter yrenen
met groter cierheit dats waer
voeren die bisscope daer
ende met groter macht weet dat
te constantinople in die stat
daer si waren wel ontfaen
hare boedscap hebben si gedaen
ende vertogen den keyser wale
gelloens macht altemale
ende sijn lant ende sijn haue
ende hoe dathi gerne gaue
sirer dochter bi sinen liue
leo sinen sone te wiue
ende si prijsden oec mede
harde sere sine scoenhede
die keyser louede wel die dinc
so dede mede die iongelinc
ende heeft om die maecht gesent
men gaf den heren groet prosent
so datsi blidelike scieden
gelloen quam met vele lieden
ende metter maget mede
te constantinople in die stede
daer men hilt brulocht groet
menech prince menech genoet
wasser ende menech man
dat ict vertellen niet en can
daer wan leo ane die fine
sinen sone constantine
dien na hem bleef tkeserike
nu weet dat gewaerlike
dat hier met die grote veede
die menegen sint verginc te lede
en es duchtic gemindert twint
want mi dunct si eerst begint
want so meer gelloens geslachte
wies ende wart van machte
so die veede meer wart hart
ende oec vele te starker wart
nv latic bliuen dese dinc
ende segge v van otten den coninc
dien harde swaer te moede was
ende doen hi wiste geloeft das
dat gelloen was wech geuaren
wart hi harde droeue twaren
ende nam ane sine genote raet
wat hi nu best bestaet
si rieden hem gemeenlike
dathi kere haestelike
ende late des keysers stat in vreden
die hi om niet heeft bestreden
ende biede hem iegen yoene
sine onscout te doene
so hijt best mach gedoen
want niet scalc en es yoen
ende dat hi oec versie wale
ende verueste altemale
sine borge ende sine stede
op dat worde in onurede
dathi hem onthouden moge
doch iegen een swaer orloge
otte die coninc seide
gi raet mi wel ende waerhede
ende ic moet doen alsoe
vander stat so toechi doe
ende es te coelne gekeert
daer hi die vrouwe vant verseert
die hem seide dathi sottelike
verwracht hadde den keyser rike
ende mede den coninc yoene
dor den quaden gelloene
die oit quaet was ende fel
entie en gert engeen dinc el
dan te uulbringene sijn verraet
ende van den goeden tseggene quaet
dat sal v lonen qualike
en versie god van hemelrike
otte seide wat meindi vrouwe
haddi mi geweest getrouwe
ende niet yoens wille gedaen
jc hebbe selke dinc nu angaen
die ic node hadde anevaen
helene si andworde saen
dat weet god wale ende kint
die alle herten ondervint
dat mi yoen noit an
noch daertoe oec noit man
jn warden noch in werken mede
sochten ane dorperhede
ochte enege dinc al haddi
selue daer gestaen bi
dat gijs v had gebolgen iet
dat mi die coninc gerne siet
ende met mi nemet raet
dan heeft v gedaen geen quaet
noch onsen lande altemale
maer her coninc dat weet wale
dat icken van herten minne
bouen allen mannen die ic kinne
buten v enten sone mijn
dan latic niement verholen sijn
otte seide godweet
vrouwe dats mi van herten leet
want twaren gi seles begeuen
ocht het sal v costen tleuen
dus was die coninc tongemake
harde sere om dese sake
entie vrouwe banderside
was hier aue sere onblide
om dat si van haren here
es gedreecht aldus sere
maer hort wat die coninc doet
hi pensde in sinen moet
quame yoen die coninc
jn tlant dat si dese dinc
ende hem soude vertellen al
ende hi mi daer mede sal
swaer sijn ende haten meer
dies moetic soeken enen andren keer
enen graue riephi mettesen
die oyt verradre hadde gewesen
ende was geheten coenraet
ten coninc so quam dese quaet
ende vraechde hem wathi begert
die coninc seide her graue mi dert
harde sere ene dinc
gi weet wel dat die coninc
yoen entie vrouwe mijn
harde wel te gader sijn
ende ic hebse gescouden sere
ende gedreicht dat haer mere
dert dan si mi verstaen doet
ende pense datsi haren moet
sal willen coelen ouer mi
als yoen comt die coninc vri
ende sal hem clagen altemale
mijn gescien dat weetic wale
dies behoeuic hier toe raet
gi segt wale here seide conraet
want vrouwen sijn dicken quaet
nu radic v na dat staet
dat gi sent die vrouwe mine
jn die stat van berine
jn nortwegen ende laetse daer
jn liggen dit naeste iaer
ende en laetse rumen niet
vter stat wat haers gesciet
ende bliuet selue hier
liggende tote die keyser fier
comen ende oec yoen
ende besiet wat si doen
met v willen van derre daet
dat emmer niet en was mijn raet
ende alse gi des al aue sijt
vaert dan in norwegen hets tijt
ende legt mire vrouwen geuaen
daer si niet en moge ontgaen
tote dien dat haer nemmer inne
en gedure die starke minne
ende doet haer hongers wel geuoelen
so salsi binnen wel vercoelen
her otte die coninc seide
twaren her graue gi segt waerhede
dit willic sekerlike doen
mettien so ginc die baroen
daer die coninginne sat
ende seide vrouwe ic segge v dat
dat gi margen selt twaren
te norwegen henen varen
ende bliuen te berine
ende beiden daer der comst mine
tote dien datic come daer
oec beueelic v oppenbaer
dat gi daer vte niet en vaert
teneger stat elder waert
ensi dat gi mi daer siet
die vrouwe seide neenic niet
jc moet doen al v geheet
wedert mi lief si ochte leet
nu doet mi hebben mijn geuoech
jc wille porren margen vroech
otte seide het sal gescien
wech so ginc hi mettien
daer hi haer beraden dede
datsi soude voeren mede
coenraet wijf die was daer
daer die coninc was so swaer
ende es te haren man gegaen
dien si al dede verstaen
dat die coninc gesegt heeft
die graue haer andworde geeft
ende seide vrouwe laet varen
die coninginne sal twaren
swaerlike sijn gecastijt
want men salse in corter tijt
leggen so vaste geuaen
si sals cume nemmermeer ontgaen
die vrouwe seide dats mi leet
want die hoefste vrouwe die ic weet
essi entie sachtste met
jc en weet niet wat haer let
die graue seide hets daer bi
datsi yoene den coninc vri
mint so vtermaten sere
dat sere mindert haer ere
die vrouwe seide hets mesdaen
mettesen essi wech gegaen
ende dede der coninginnen wale
dit verstaen altemale
die haer seluen bedroefde sere
ende seide wat dat wilt mijn here
dat salic doen ende wathi geert
twaren hi es wale wert
die gene daert mi omme gesciet
hieromme en salics haten niet
dus es der coninginnent vaert
al bereet te norwegen waert
ende si es henen geuaren
god die moetse achterwaren
ende otte dede waerneren wale
sine borge altemale
ende veruesten sine stede
ende wale spisen mede
alse die hem weren soude
op dat menne orlogen woude
ende hilt hem te coelne binnen
die hi veste iegen twinnen
nv hort gi heren dat v god lone
ene ieeste harde scone
ende oec mede die waerste ene
die men vint groet oft clene
gi hebt hier voren wel gehort
hoe van bordeas der port
was gereden her garijn
te coelne om der nichten sijn
ende haer broeder ritsart mede
dese quamen tote mes der stede
daer si wel worden ontfaen
van daer porden si saen
ende sijn geport te coelne waert
onuerre so was hare vaert
datsi ontmoeten die knechte twaren
die uor colne gesceden waren
van haren here ende van der maecht
ende hadden te trieren gedaecht
ende na haren here gebeit
die al elre wart geleit
die maecht hadde als v es cont
die knechte verkinden tier stont
den hertoge dien si groeten doe
ende hi hen weder alsoe
die hertoge seide nu segt mi
lieue kinder wanen com di
here wi comen van coelne waert
alst recht es sere beswaert
alse wi v wel seggen mogen
dat kinne god ende ongelogen
want het was te iammerne sere
ende selen v seggen hoe here
van bordeas quam sonder waen
die graue gelloen gegaen
met ere slauine al te voet
tote coelne der stat goet
daer hi otten den coninc vant
dien hi vertelde al te hant
ende oec ouer waerheit seide
dat gi ende v broedre beide
wart belegen in gironuile
ende had geweest lange wile
van hem ende sinen magen
ende sire noch voren lagen
oec seide hi dathi vernomen
hadde dat die keyser comen
soude entie borch ontsetten
dathi gerne soude letten
want hi seide hem vor waer
dat ene brulocht ware daer
besproken tusscen lodewike
den iongen coninc van vrankerike
ende yoens dochter der maegt
die van doegden elken baegt
ende van scoenheden mede
ende op dat dese brulocht lede
so ware hi ende sijn geslachte met
ewelike achter geset
ende bat otten omme raet
hoe ment best wederstaet
doch wart daer so vele gesaegt
dat men soude die scone maegt
ten bordele sitten doen
so en soude die coninc yoen
nemmermeer met ogen sien
van haer enege ere gescien
edel here verstaet vort
ende uulhort dese mort
die maegt wart in tbordeel gedaen
daer si haers ondancs in moeste gaen
wenende ende cretende sere
het mochte ontfaermen onsen here
die wile si in tbordeel sat
men dede roepen in die stat
wie bi haer liggen woude
dathi ten bordele comen soude
here dit vernam mijn her ian
van mes die getrouwe man
die gewonnen hadde algader
dathi hadde ane uwen vader
ende derde hem van herten sere
doe so beualhi ons here
dat wi sadelden ende bereiden
sine paerde entie leiden
vter stat hemelike
hi sal hulpen der maget rike
datsi hare ere behoude
watter hem aue comen soude
ende wi daden sijn beheet
ende hi ginc in tbordeel gereet
alse die die eerst te wesene gert
ane die ioncfrouwe wert
ende es in die camere gegaen
ende heeft haer ane gedaen
een harde cranc cledekijn
ende leide van achter die magt fijn
vter stat ende brochtse mede
tote daer hi ons houden dede
ende doe sethise op i paert
ende wi alle mede ter vaert
saten op al sonder beide
mijn here doe te ons seide
vaert wech te mes waert
wi selen v volgen ter vaert
maer wi willen henen riden
emmer desen wech besiden
ochte ons volget iement iet
nie sider here en sagen wijs niet
maer gistren sonder waen
dedemen ons te trieren verstaen
dat hise taken voerde in tstat
ende dat dedi omme dat
datsi daer eerst was bracht
vte ottes eerscap ende macht
ende dus essi vte des coninx lande
geloeft si god al sonder scande
hulpe god seide garijn
helech god hoe mach dit sijn
dat nie ernaut die stoute man
dus valscen sone gewan
noch oec die coninc gerijn
wanen quam hem dit venijn
dat so heeft mi wonder groet
het wort gewroken vor mine doet
magic dese quade daet
lieue knape nu verstaet
segt ons ende en lates niet
es der maegt iet gesciet
neent here bi mire trouwen
niet es messciet der ioncfrouwen
datse keyser ochte coninc
dorue laten om die dinc
garijn seide dats doch goet
nu so es gelloens moet
wers gekoelt dan hi gerde
jc en wane niet en derde
hem datsi so ontginc
noch salsi hebben den coninc
ondanc gelloene ende sinen magen
ende hem allen diet gerne sagen
dat toe niet en quame
sijnt si es bleuen sonder blame
dus voeren garijn ende ritsaert
taken waert sere beswaert
onderwegen vernamen si
dat otte die coninc vri
was vor aken getogen
met menegen man vermogen
maer dathi gekeert ware
om dathi vernam niemare
dat karel quame ende yoen
ende oec geuloen ware gelloen
dies was hem te moede swaer
dat gelloen was van daer
dus sijnsi in die stat comen
ogier die dat heeft vernomen
was te moede harde wale
ende voer iegen hen daer dale
ende heefse wel ontfaen
jn die zale leidise saen
ende vertelde hem met rouwen
wat gedaen hadde der ioncfrouwen
otte die coninc ende gelloen
ende hoe sine quamen beliggen doen
met enen starken here vermogen
ende oec twi si aue togen
dies en wisti niet te waren
garijn seide men laet varen
dit es niet die eerste quathede
die ons die valsce gelloen dede
maer mocht die leste sijn
dat ware mi lief seide garijn
nemmer en moethijs nochtan danc
hebben si sal eer iet lanc
keyserinne van rome wesen
daer toe so wert si gelesen
dies onne god der maget fier
seide die borchgraue ogier
in die camere ginc si na das
daer die scone maegt in was
metter goeder borchgrauinnen
ende teerst dat sire quamen binnen
entie maegt den broeder sach
ontploec haer herte als die dach
enten oem beide mede
met wenenden ogen si seide
oem willecome so moeti
wesen bede gode ende mi
want mi grote lelijcheide
otte ende gelloen beide
hebben gedaen na harer macht
maer danc so hebbe die gods cracht
jc bens met eren hen ontgaen
dat een ridder heeft gedaen
die geheten es her ian van mes
die te minen vader waert nu es
ende sal hem vertellen al
mijn leet ende mijn ongeual
entie versmadenesse groet
die mi die coninc otte boet
garijn seide nichte laet varen
het wert noch vergouden twaren
op dats ons onse here an
die alle dinc wel voegen can
wi sijn nichte comen om v
gi moet met ons varen nu
te parijs tuwen vader
enten keyser die v beide gader
na v beiden daer in die stat
die maecht seide ic doe al dat
men gereide daer tien tide
diere wagene ende gesmide
daer si henen porden mede
die borchgrauinne vander stede
voer met hare vriendelike
ende menege andre vrouwe rike
alse wel selker maegt betam
dus voer die maegt loefsam
net scoenre menechte te parijs waert
nu hort van sher ians vaert
van mes die den coninc yoene
woude seggen van dien doene
dat gelloen ende otte mede
sirer scoenrer dochter dede
soe lange so reet mijn her ian
dat hi te parijs quam an
entie keyser en was niet
te parijs noch comen iet
maer men liet hem verstaen
dathi comen soude saen
daer bleef die getrouwe here
maer hi wart onlustech sere
ende bleef liggende harde cranc
doch so staref hi eer iet lanc
dathi niet en sprac yoene
ende men groef den ridder coene
te sent pauwels god weeet
wies kerke dat in greuen steet
scone ende eerlike
alse wel betam selken like
want het was een goet man
daer vele trouwen was an
nv latic bliuen van desen here
die es tontfaermene sere
god moete sijns genadech sijn
ende segge van den keyser fijn
ende van den andren daer toe
die te parijs quamen doe
banderside quam garijn
ende daer mede die nichte sijn
die niet scoender wesen conde
die liede seiden met enen monde
dat nie quam in vrankerike
coninginne die haer gelike
van scoenheden groet ocht clene
lodewijc sach die maget rene
die hem behagede harde wale
si vercierde al ene zale
ende teerst datsi den keyser sach
ontboet si heme goeden dach
ende haren vader den coninc mede
gelijc datsi hen allen dede
met wenenden ogen so seitsi
edele heren verstaet mi
ende ontfaerme v der onnere
die mi otte dede die here
bi des quaets gelloens rade
pijndi mi te doene scade
ende scande mede groet
danc hebbe god dat niet besloet
dat niement dan god selue dede
die daer rechte wrachte mede
here gelloen quam van bordeas
daer hi vte verdreuen was
met erer slauine al te voet
tote coelne der stat goet
daer hi den coninc otten vant
dien hi vertelde al te hant
hoe hier ene brulocht gemaect si
tusscen den iongen keyser ende mi
dathi harde gerne brake
op dathi mochte in enege sake
doe berieden si hen daer
dat si mi togen daer naer
ten bordele in die stat
ende daden gebieden dat
datter quame wie dat woude
want hi bi mi liggen soude
edel here weet vor waer
datic onlange stont daer
dat een ridder een goet man
ende hiet van mes mijn her ian
ende seide dathi sijn goet algader
wan ane minen ouder vader
entaer omme so woude hi
auenturen dore mi
beide goet lijf ende lede
om mi te lossene mede
ende ontfoerde mi na dat
tote aken in die stat
daeric in uwe zale
van den borchgraue ontfaen was wale
ende otte quam daer naer
ende beleide ons in aken daer
maer in weet hoe hi sciet
ende ons met paise bliuen liet
dit clagic v her keyser here
ende minen vader harde sere
ende nemmermeer en nemic man
jn sire gewroken an
die keyser seide scone laet varen
het wert wel gewroken twaren
ende daer omme en laet niet dat
jc sal v wreken vele bat
dan gi selue sout visieren
mi dunct wel in allen manieren
dathijt dede in mijn despijt
sijnt dat gi so langen tijt
hebt geweest in sine macht
ende nu eerst toe es bracht
alse gi sout minen sone trouwen
magic leuen het salhem rouwen
hier omme en laet die brulocht niet
al en eest te voren niet gesciet
die maegt wart vertroest hier bi
ende seide ic sal gerne dat gi
begert doen lieue here
al dert mi mine scande sere
na dese tale quam in gegaen
die bisscop van riemen saen
die vrome man her tulpijn
ende hadde dat mesgewade sijn
jn die capelle doen dragen saen
want hi woude doe messe doen gaen
ende alse die goede man
hadde sijn ornament an
brachtemen geleit die maegt daer
ende het leidense weet vor waer
twe coninge stout ende fier
gondebant ende ogier
daer trouwetse lodewike
ende bleef coninginne rike
yoen gaf hem daer ter stede
vlaendren ende riemen mede
ende ene partie van gasscoene
ende garine liet hi nerboene
want sirer moeder hadde gewesen
ende garijn gaeft vort na desen
aymerine sirer dochter man
diet van den coninc ontfinc dan
oec so ontfinc ritsart
van den coninc daer ter vart
al die ere van bordeas
die te voren gelloens was
dus was ginder grote feeste
ende vroude seit die ieeste
ende oec die meeste mede
die nie was te parijs in tstede
teser feesten wonnen vele
bede yraude ende ministrele
ende goeden ridderen men oec gaf
diere scoenheden daer vele af
ware tseggene ende lange stonde
daer omme so slaict van monde
die feeste duurde sonder sage
al omme ende omme vii dage
dats daer niement en verdroet
euen scone ende euen groet
nv hort gi heren dor onsen here
dese dinc es te wonderne sere
ende te iammerne diese merct
nu es dese veede sere gesterct
jn beiden siden dat dunctmi
sint sconinx yoens dochter si
geweldege roemsce keyserinne
daer si sal steruen innei
ende yrene geloues mi
keyserinne van grieken si
dus hoget dunct mi alle dage
ende machtegen hare mage
het was een iammerlijc begin
want geen inde en heuet in
alse dese feeste was leden
heeft die coninc yoen gebeden
beiden vrienden ende magen
datsi hem also versagen
datsi hen stoeden in staden
jegen otten die vele mesdaden
hadde iegen hem mesdaen
want hi sals bate ontfaen
ende beternesse op dat hi can
want otte hi es mijn man
van lorein altemale
dathi verbort heeft wale
ende van coelne der stede
die hi van hem ontfinc mede
sine mage andwarden twaren
datsijs alle gereet waren
ende met hem varen wouden
ende te paesscen comen souden
ende selue die keyser rike
gelouet hem sekerlike
oec so rieden si hem dat
dathi come te aken in die stat
metten keyser oppenbaer
ende ontbiede otten daer
ende biedt hem vonnesse te doene
al daer vor des coninx baroene
hort sine onscout ende sine tale
op dat hi comt dat raden wi wale
beide vor ridderen ende vor heren
ende doet hem betren tuwer eren
gerne seide die coninc yoen
dit so salic emmer doen
hier met namen orlof die heren
ende wouden te lande keren
ende voeren op ende dale
ende scieden altemale
yoen voer te gasscoengen waert
ende met heme sijn sone ritsaert
ende in doringen voer garijn
ende gyrbeert die sone sijn
karel bleef des sijt wijs
jn die stat te parijs
ende maecte daer ene soene
tusscen normanne ende bertoene
van erer veeden ende nijt
die gestaen hadde langen tijt
yoen quam te bordeas
daer hi wel ontfaen was
ende besette na ritsarts hant
beide stat ende lant
vort voer hi te nerboene
daer quam aymeri die coene
ende deet hem besetten wale
na sirer hant altemale
te sent gilijs voer hi vort
ende besette tsire hant die port
machi daer en wert here
berengier aue nemmermere
van daer voer hi in gasscoene
ende bereide met sconen doene
sine prouanche ende sine vaert
so hi eerst mochte taken waert
ende aymerijn arnouts sone
brachte met heme die van nerbone
ende liet op die wile
heruine van gironuile
rewaert in den lande daer
ende voer en wech daer naer
ghi goede liede verstaet ende hort
ons doet die ieeste weten vort
dat astolf der lombarden here
brac beide gelof ende ere
dat hi den paus hadde gedaen
ende woude te rome al verslaen
watter was cleine ende groet
so dat die paus dor die noet
karlen ontboet den stouten here
die hem daerwaert haeste sere
met menegen man eshi gereden
ende es tgeberechte leden
ende heeft astolue den coninc
weder geuaen in waerre dinc
ende in prisoene gedaen
ende daer na so keerdi saen
in desen tiden dat karel was
jn lombardien geloeft das
hadde die stoute coninc yoen
al sijn her gaderen doen
beide vriende ende mage
so dat si in paesche dage
alle taken comen waren
ende yoen vernam daer twaren
dat die scone vrouwe helene
beide met rouwen ende met weene
ware om den wille sine
gesent in die stat van berine
dies hem was te moede swaer
arione so riep hi daer
ende hiet hem dathi soude varen
te berine sonder sparen
ane helenen der coninginne
daer hi toe droech grote minne
ende vragede haer hoet haer stoede
ende oft si ware in swarer hoede
ende dat hi dinc en gene rochte
dan dathise spreken mochte
ende datsi hem ombiede dat
ten welken dage ter welker stat
dat icse sal spreken mogen
jn werde nemmermeer in hogen
en si datsake dat icse sie
nu vaert dat v lieue gescie
ende haest v vtermaten sere
die gene seide gerne here
ende es geport tilike
doch voer hi niet so haestelike
hi en voer te coelne in tstat
ende vertelde otten dat
die hem beual op sine ere
dathi al daer weder kere
gerne seide arioen
otte die keyser pensde doen
mochticken in mijn seel gecrigen
jc souden wel doen swigen
touer en ontfoerdene mi
dit pensde otte die coninc vri
yoen die nu te haken legt
als ons die ystorie segt
ontboet otten den coninc
dat hi quame van derre dinc
die hi sirer dochter hadde gedaen
vor hem te vonnesse staen
hi woude hem pinen vonnesse te doene
na dat vonnesse der baroene
otte ontboet hem weder dat
dathi quame te coelne in tsat
hi souts hem berechten daer
anders en quame hi hem niet naer
yoen die warts doe te rade
dathi heme soude doen scade
waer hi mochte ende conde
doe toechi ter seluer stonde
te mes waert der goeder stat
daer hi iii maent voren sat
eer si hem wart op gegeuen
onlange so es hi daer bleuen
en ginc altemale in hant
watter was borge lant
ende heuet heme aue getogen
otte en werdes meer vermogen
doe toechi die mosele tale
ende belach couelense also wale
daer hi ene maent voren lach
eer dathise gecrigen mach
daerna so woudi maken
sine siege vor andernaken
maer onlange eshi daer bleuen
si en wart hem opgegeuen
doe toech hi te bonnen wert
dathi oec te winne gert
maer daer vernam hi mare
dat die keyser comen ware
ende hi taken ware in die stat
te hem voer hi na dat
ende vantene taken binnen
daer hi was ontfaen met minnen
daer dedi den keyser verstaen
wat dat hi hadde gedaen
die keyser seide beit hier
jc sal otten den coninc fier
ontbieden hier in dese sale
ende sal horen sine tale
dat willic wale seide yoen
maer also moet mi god doen
ere ende lieue mede
alse hi mes die goede stede
ende van den lande nemmermere
weder en werdet here
want ics heme niet mach onnen
en worde van hem met crachte gewonnen
karel sende na dese dinc
ane otten den coninc
dien hi ontboet ochthi woude
dat hi te aken comen soude
hi woude hem van den coninc yoen
gerecht vonnesse gescien doen
ende en woudijs doen niet
so ware hem euele gesciet
hi soude met yoene comen
ende so worde heme genomen
wat hi hilde geheellike
van den hogen keyserrike
die bode voer te coelne toe
daer hi vant otten doe
dien hi sine bodscap seide
vor ridderen ende vor knapen mede
ende vertelletse hem met staden
otte seide ic sals mi beraden
die coninc riep bi mirer eren
tegadere alle sine heren
ende hiesch hem hier op raet
doe seide die graue conraet
here ic rade wale dat
dat gi taken vaert in die stat
ende maect uwen pais daer
want torloge es v te swaer
want te mechtech so es v
bi den keyser worden nu
die stoute coninc yoen
gi en hebt nu geen doen
wi selen onse dinc wel tonen
ende mogen wise gehonen
so datsi weder keren
so hebdi georloget met eren
jc sal dragen uwe tale
al daer vor die heren wale
die coninc seide dits goet
den bode men voren comen doet
dien die coninc seide dat
dathi te aken in die stat
ten keyser gerne comen sal
sint hi si versekert al
jegen hem ende yoene
sine onscout daer te doene
die bode seide in corter tale
dat hijs ware versekert wale
want die keyser diene ontboet
soude hem node clene ocht groet
jn sijn hof laten mesdoen
ende oec soude die coninc yoen
node sijn geleide breken
want men souts hem lachter spreken
die coninc seide ic comere dan
margen op dats mi god an
hier met es gekeert die bode
den coninc beual hi te gode
enten heren altemale
ende es geruumt die zale
ende es taken in gereden
vor die zale beite hi beneden
ende es daer bouen gegaen
daer vant hi den keyser staen
ende mede die andre heren
die hi groete bi mire eren
ende seide sine bodscap daer
dat otte sanderdaechs daer naer
comen soude in die stat
ende anehoren al dat
dies men hem ane spreken woude
ende hi ware die gene die soude
andworden ende vonnesse ontfaen
van al dathi hadde mesdaen
sanderdaechs tilijc genoech
porde otte die coninc vroech
ende quam in die stat te aken
daer hi sinen pais soude maken
want hi daer quam om dat
dien dach bleefhi in die stat
sanderdaechs soude sijn tgedinge
van den heren sonderlinge
daer die keyser toe sitten ginc
ende yoen die coninc
es in die andre side gestaen
doe quam otte die coninc saen
ende met hem die graue conraet
die altemale was sijn raet
ende spreken soude sijn wart
oec quamen met hem in die vart
vele heren dats waer
die hi met hem brachte daer
otte es mede in gegaen
doe seide die graue conraet saen
die selue god die gewerde
te makene hemel ende erde
moet hoeden den keyser coene
ende oec mede den coninc yoene
ogiere den coninc ende aristande
oliuiere ende gondebande
naimes olles ende garine
samsoene lambrechte ende constantine
ritsarde ende girbeerte garijns sone
ende aymerine van nerboene
ende gadifiere van camerike
den stouten graue ende rike
enten stoutsten graue die leeft
roelande die getrout heeft
auden der vrouwen scone
die met eren mochte dragen crone
ende alle sine mage die hier staen
groetic van ottes wegen saen
ende bidde hen harde vriendelike
heeft otte die coninc rike
jet mesdaen iegen yoene
hi wilt betren den coninc coene
jn dien hi hem dat selue doe
canhire redene tonen toe
yoen die coninc die daer stoet
seide gerecht keyser goet
hort mine redene ende tale
die ic v wille betonen wale
het geuiel op enen dach
dat mi wale deren mach
dat mine waerdinne versciet
daer ic omme hadde verdriet
alsic mochte te rechte wale
doe bleef mi die cusce smale
basilie die dochter mijn
ende want ic dicken moeste sijn
vten lande in orloge
sendicse garine den hertoge
dat si ware met sirer vrouwen
jn wister wien bet betrouwen
dan minen broeder ende sinen wiue
doen sciet oec van den liue
die welgeraecte hertoginne
doe pensdic in minen sinne
dat otte ware die neue mijn
ende si niegerincs sijn
en mochte daer si bet ware
dan met sinen wiue dare
want her keyser weet dat
en haddic hem betrout niet bat
dan ic iement els dede
jn hadde hem al daer ter stede
om geen dinc gesint
met hem te houdene mijn kint
dat mijn lijf was ende raste
ende dat ic minde van herten vaste
ende oec geloefdics in allen sinnen
helenen der hoefscer coninginnen
datsijt soude wisen ende leren
enten doegden waert bekeren
nu hadde mi otte dese trouwe
wel na geloent te minen rouwe
want hi in weet omme wat
dede te coelne in die stat
mine dochter die ic minne
trecken ten bordele inne
daer si haer ere hadde verloren
en hadse god niet gehoet te uoren
dese scande so dede hi mi
ende hier op her keyser vri
quamic taken hier geuaren
met droeuen gepense ende swaren
ende dede den coninc vor mi dagen
jc woude met mannen ende magen
hem vonnesse doen op dathi woude
dathi met rechte doen soude
want emmer so es hi mijn man
van den lande dat ic nu wan
dats mes dat mijns vader was
ende mijns ouderuaders geloeft das
ende dat mijn vader den sinen gaf
ende sijn man bleef deraf
nochtan wiste menech genoet
dat mijn vader doe was bloet
beide van goede ende lande
ende oec gauen hem uulle hande
sine vianden altoes te doene
dat noit conste bescieten soene
hier bi so washi mijn man
dies hi niet geloechnen can
ende hier bi daegdicken hier
ende hi was in therte so fier
dathi so wart te rade
dathi seide dathijs niet dade
doe voeric hem af winnen tlant
dathi hilt van mire hant
nu so eisscic hem dat
vor den keyser op dese stat
dathi mi betre die valschede
die hi mi in trouwen dede
fransoyse seiden saen
twaren dat was sere mesdaen
dathi eens edels coninx kint
dat hem op trouwen was gesint
woude setten in bordele
daer gebrac hem doechden vele
want hi guatheit dede grote
wel waert recht dathijs mesnote
want ons dunct na on verstaen
die coninc en hadden twint mesdaen
dan dathi hem doget getroude
dat hem sint wel sere roude
doe dese redene al dus was
so stont op geloeft mi das
die valsce graue conraet
ende seide gi heren nu verstaet
men segt eens mans tale allene
dat dat en si tale en gene
dies so hort des coninx tale
ende verstaese so doedi wale
otte die coninc hi liet wel
dat op enen tijt geuel
dat garijns waerdinne inde nam
ende hi daer ten like quam
ende sijn wijf die coninginne
die te yoene droech rechte minne
omme die minne die yoen
droech ter coninginnen doen
ende heden desen dage noch draegt
so beual hi haer die maegt
ende lietse wonen met hare
dat otte loefde oppenbare
want hi hadde den coninc lief
ende onste hem wel al tgerief
dat hi heme mochte doen
nochtan wisti wel dat yoen
sijn wijf minde harde sere
ende si oec weder mede den here
wan sijs har waert niet en hal
maer otte hi hilt al
jn dogeden ende in goede mede
ende liet hem hebben stonde ende stede
wel te sprekene iegen hare
want hi hilt in goede ware
oec heeft die coninc sonder waen
dicken dor otten gedaen
dies hi hem beloeft sere
nu hort dor god her keyser here
het geuiel op ene stont
alsic v mach maken cont
dat otte die coninc te coelne lach
daer hi gerne te liggen plach
ende quam te hem die graue gelloen
die hem dede verstaen doen
dat hem dat dede verstaen
van sueden die graue alaen
ende oec haddi tselker stede
dat wedergade gesien mede
dat alaen te coelne quam
jn die camere ende vernam
dat yoen daer hi toe sach
bi der coninginnen lach
ende oec so en sciet
die graue van hem niet
hi en liet hem verstaen wale
dathi toe sach altemale
oec so seidi hem die dinc
dats hem yoen die coninc
beroemt hadde daer hi sat
ouer taflen ende at
ende swoert met dieren eede
dit was minen here te horne lede
vort here seide hi hem saen
alsic v mach doen verstaen
dat yoen op die selue wile
lach binnen gironuile
belegen van gelloens magen
diene harde vaste belagen
ende her gelloen daer vernam
dat mijn here die keyser quam
ende soudene met crachte ontsetten
dathi qualeec mochte beletten
jegen den keyser sinen here
oec so dreigde yoen sere
mochti comen ute dien prisoene
hi sout ontgelden doen gelloene
ende hen allen die hen bestaen
ocht diene vriendelike ontfaen
ware hi coninc ochte graue
daer en sciedi niement aue
oec seidemen hem sekerlijc
dat skeysers sone lodewijc
des keysers dochter nemen soude
ende daer bi yoen woude
geuen van lorein tlant
dat mijn here hilt in sijn hant
ende coelne mede die stat
want si den keyser poente bat
sint hi aken heeft vercoren
dan enegen keyser te voren
ende soude minen here verdriuen
ende dit soude niet mogen bliuen
dit swoer hen gelloen die here
met dieren heden harde sere
uort so seide die graue conraet
gerecht keyser nu verstaet
minen here den coninc die hier steet
wart die huet van scaemten heet
om datten die coninc woude
onteruen dus sonder sine scoude
alshi bi v ware gesterct
vort hort here ende merct
dat hem die lachter entie scande
dies hem die coninc in vreemden lande
beroemde vander coninginnen
altemale dede ontsinnen
ende vraegde met haestegen doene
wat hi best dade gelloene
daer hi yoene den coninc
mede loende sine valsce dinc
ende hi nedere sine macht
daer toe wilthi sine cracht
doen ende al dat hi can
doe riet hem die valsce man
dat hi die scone maget name
daer al dese macht aue quame
ende dade haer haer ere nemen
so en sout genen coninc getemen
te nemene al selc een wijf
die so geleuert hadde haer lijf
ende riet ende seide dathi woude
dat mense in bordele setten soude
daer wrake hi metten seluen heme
ende oec here alsict verneme
so soude te cranker sijn yoen
ende en soude niet mogen doen
dies hi te voren hem vermat
lant te leuerne ende stat
here mijn here die coninc
die sere ontsint was om dese dinc
louet ende wout mede
daer hi sere ane mesdede
maer enen doet sine tee so sere
dathise doet afslaen here
metter weelden die hi geuoelt
eer si wel wert vercoelt
aldus gesciede minen here daer
maer gerecht keyser weet vor waer
dat die maegt cume en was
jn dat huus sijt seker das
gestaen dats den coninc minen here
berouweder harde sere
ende sende daer waert dan
enen ridder hiet her ian
van mets dien hi bat vriendelike
dathi haelde die maget rike
die daer haestelike quam
entie scone maget nam
ende voeretse te aken waert
dies mijn here wart veruaert
ende dat dede hi om dat
dat her gelloen was in tsat
ende hi duchte sinen raet
dathi noch mochte wesen quaet
mijn here die coninc die wart doe
om die maegt besorget soe
dathi haer volgde haestelike
met menegen ridder stout ende rike
tote vor aken die stat
ende onboet ogiere dat
dathi hem die maget sinde
die hi gehouden hadde van kinde
ogier wederseit algader
ende seide hi soutse haren vader
houden ende leueren mede
doch toech mijn here van der stede
om dathi wale wiste das
datsi daer wale was
ende alse gelloen dat vernam
dat mijn here te hem seluen quam
noch na sinen wille niet ginc
sonder te nemene an den coninc
orlof voer hi hemelike
henen vte mijns heren rike
dit es mijns heren mesdaet
here nu hebt hier op raet
hort geweldech keyser here
noch so claegt die coninc sere
dat hine dagede dat hi quame
ende vonnesse hier aue name
dies hem niet en stont te doene
want hi wiste hier met yoene
een groet here met wapenen fel
ende en was niet seker wel
sijns leuens quame hi daer
ende oec en washi in dien vaer
niet sculdech te comene dats v cont
maer hi quam hier nu ter stont
alshi v her keyser fier
entie uwe wiste hier
want doen quam hi coenlike
oec weet wel her keyser rike
dat yoen voer in sijn lant
ende stichte roef ende brant
ende wan mes die goede stat
ende couolense bouen dat
ende andernake dat minen here
weet wel derde harde sere
ende hadt messcien wel weren mogen
maer dathi trac vor sinen ogen
dathine verwracht hadde sere
ende daer toe was sijn here
ende liet hem sinen wille doen
gelijc hi dede die coninc yoen
nu weiti gi heren wale
mijns heren mesdaet altemale
doch en essi alse mesdadech niet
alsmen hier te voren hiet
doch kint hi dathi heeft mesdaen
dathi hem wreken soude so saen
ouer so hoge ioncfrouwe
ende heues groten rouwe
want hijs niet sculdech was te doene
ende wilt geuen den coninc yoene
hem vort in baten des
sine goede stat van mes
ende al tlant geloeft das
dat girbeerts sijns vader was
ende hi gaf sinen vader gerine
jn dien dat hebbe die nichte sine
vor dat hi hare dede te leede
jn dien dat inde dese veede
ende oec so bid mijn here hier
vor alle dese heren fier
den coninc yoene vriendelike
ende oec dor gode van hemelrike
dathi varen late die minne
die hi heeft ane die coninginne
want minen here sere dert
want hi heeft die vrouwe wert
ende scuwe hare wandelinge
hi wilt gelouen in waren dinge
dathijs in en genen sinnen
nemmermeer der coninginnen
en sal in arge noch in goede
vermanen sint dats bliue hoede
dor god gi heren altemale
anesiet redene ende doet wale
ende hulpt dat werde ene soene
tusscen minen here ende yoene
al versuumde hem mijn here
die maecht si blijft in haer ere
dathi selue weder dede
daer heeft hijt versoent sere mede
karel seide bi mire wet
hi heuet hier verscoent met
maer dat so es oppenbaer
dathi was te haestech daer
dathi dor eens quaets raet
dede also lelecke daet
maer die noit mesdede niet
en weet waer af betren iet
en ware yoene niet mesdaen
waer af soude hi ontfaen
bate dan canic gesien
men laet in gods namen gescien
het dunct mi orborleec wesen
yoen die coninc sede met tesen
sint v genoecht her keyser here
salict doen vele te ere
maer wat sal scaden den coninc dat
alsic come teneger stat
daer ic vende die coninginne
die so hoefsch es van sinne
datic spreke iegen hare
niet stille maer oppenbare
want ic wille sonder noet
sweren enen eet groet
bi den here die mi al
maecte ende ontmaken sal
wanneer dat sijn wille si
ende bi der moeder die wi
gelouen dat si droech maegt
dat coninc otten was gesaegt
datic lach bi der coninginnen
dat dat noit in genen sinnen
waer en was noch en gesciede
ende datic dies vor enege liede
soude mi beroemt hebben dat
noch sweric op dese stat
bi gode ende mire trouwen beide
datic nie wort en seide
noch si weder iegen mi
al hadder die coninc gestaen bi
dathijs hem hadde belgen connen
wat machijs mi dan veronnen
datic spreke iegen hare
niet stille maer oppenbare
want dat kinne god van hemelrike
datic die coninginne rike
hebbe gehadt van herten lief
maer anders en sochtic noit grief
van hare gi heren dat verstaet
doe seide weder die graue conraet
jc hebbe dicken verstaen wel
dat lange duurde wert guaet spel
gerne dies men niet gesien
en heeft mochte noch wel gescien
so lange geet alsmen spreect
die cruke te watere datsi breect
ende v en geleegter niet ane
dies hebdijs goet aue tstane
yoen seide gi segt waer
maer hets mi te doene swaer
qualijc so mochtict gelaten
hoe mochtic die vrouwe haten
die mi en mesdede noit niet
mi es lieuere dat niet gesciet
die soene dan ic dit dade
doe seiden met gemeinen rade
fransoyse ende bertoene
dits groet wonder van yoene
hoe waenti dat so si keytijf
die coninc dathi hem sijn wijf
tsinen wille laten sal
so ware hi verscouen al
noch ware hem beter dat die soene
altemale bleue te doene
karel seide die coninc doe
wat hulpt hier vele gesegt toe
dese soene moet vort gaen
jndien dat en geen vermaen
die vrouwe vort en gecrige
van ottes wegen maer daer af swige
yoen salhem hoeden dat
dathi niet sal comen tier stat
daer hi die vrouwe meer gesie
en si dat so gescie
dat si te like ofte te feesten
daer si vergadert metten meesten
ochte bi andren geualle
daer die liede vergadren alle
ende daer en salhi iegen hare
noch stille noch oppenbare
spreken in enegen sinnen
dan god hoedu god moet v minnen
dit salhi gelouen hier
dat salhi seide die coninc ogier
weder hi wille ocht en wille
maer die coninc hi sweech stille
ende sine mage geloefden dat
doe wart daer versoent op tstat
ende otte wart yoens man
van couolensen dathi wan
ende van andernaken mede
dat men hem weder geuen dede
entie soene dat was waer
was vast ende goet geproken daer
alse dus gemaect was die soene
tusscen otten ende yoene
namen orlof alle die heren
ende wouden weder te lande keren
alsi daden cortelike
karel ontboet die keyser rike
sinen sone lodewike
ende sijn wijf die suuerlike
ende yoen ende ritsart
sijn gekeert te lande wart
jn siten daer hi coninc was
ende vernam die waerheit das
dat gelloens dochter yreine
ware gehuut ende hadde die gene
constantijns sone lyoene
dat sere derde den coninc yoene
want hi te na wart sijn gebuur
dat hem dicken soude werden suur
doch dede hi borge menegerhande
op die pale van sinen lande
maken ende grote stede
die hi vaste vesten dede
want hi vermoede hem telker tijt
van daer te hebbene storm ende strijt
vii staden maecti daer
die wesen souden te winne swaer
want men mochtse niet winnen
die wile si tetene hadden binnen
oec maecti des sijt gewes
ane die heide meotides
op enen berch die men sach verre
ende hietse warde terre
om datsi stoet op tbesceet
ende si bescudden soude gereet
dat lant op dats ware te doene
nu hort weder van yoene
viii roeden bi getale
so dat die stat hadde omgaes wale
x milen wetet dat
men wan oec wale in die stat
coren als was te doene
dese stat was starc ende scone
elc torre was hoge wel
c voete sonder spel
entie mure van der stede
waren lx voete hoech mede
op deen inde der stat stoet
daer die zee quam ane den voet
die op ene roche was geset
jc wille wale dat gijt wet
dat die roche wetet dat
ginc bouen die torren vander stat
wel c voete dat was waer
ende men mochter oppe waer
rechte te erer stede
daer die coninc houwen dede
ene strate als men woude
dat menre mede opgaen soude
so ouer vele was dier stene
dat men met hen allene
daer bouen maecte ene zale
ende enen tor also wale
die bouen der zale in waerre dinc
meer dan c voete ginc
die verwortelde nijt
diere ute en quam te gerer tijt
hi sende oec vte alle dage
ane sine vriende ende mage
datsi en souden vergeten niet
die grote scade ende dat verdriet
dat hen ende heme mede
die loreine te meneger stede
ende te meneger stont hebben gedaen
datsijt niet en laten gaen
ende den kindren die van hen quamen
hi en woude niet dat inde namen
die grote veede entie sware
die geduurt hebben vele iare
want gelloen penst noch dathi sal
sinen wille veruordren al
nu latic hier van hem bliuen
ende wille vort bescriuen
van desen boeke dandre partie
derre boeke es altemale drie
deerste boec die geet an
daer dese veede eerst began
ende hint daer fromondijn
bleef doet in die cluse sijn
dese andre sal inden dats waer
noch harde lange hier naer
op ritsarts boec yoens sone
die harde stout was ende coene
dan sal dat derde ouer liden
tote des keysers vrederijcs tiden
dat seecht die ieeste diet heeft bescreuen
nochtan es haer vele ontbleuen
dat hemelijc getrouwic was
jn die stat van bordeas
jn sente seuerijns abbie
heeft men gescreuen oyt ende ye
dese veede altemale
ende dat na den rechte wale
jn tween boeken leget daer
die harde groet sijn ende swaer
daer dat walsce vte es genomen
daer dit mede vte es comen
daer so leget in tlatine
noch so doense grote pine
dat si noch tallen tiden
scriuen die orlogen entie striden
die si iegerincs vernemen connen
die iersten daer af begonnen
nu laet ons god so geraken
dat v dunke wale smaken amen
uvare ystorien machmen horen
gerne dat segic v te uoren
want grote dachcortinge si
jn waren ystorien geloues mi
dat dese ystorien sijn waer
dat so tonen ons oppenbaer
walsce boeke ende latine
dies so doeicker teer toe pine
om in dietsce te bringen vort
daer om dor god gi heren hort
ende verstaet vort dit leet
dat nemmermeer en te geet
gi hebt hier voren verstaen wel
hoe gelloen die ridder fel
doetde mouosijns sone doone
ende hoe dat was gemaect soene
dathi in heidenesse moeste varen
ende niet en soude keren twaren
en ontbodene in waerre dinc
her girbeert die stoute coninc
ende selue die graue mauosijn
oec horedi in die warden mijn
hoe hi quam ane agulande
die hem ere dede menegerande
ende hem vernoyerde met
ende liet die gods wet
ende halp agulande sere
jegen desramese den here
oec horedi wel die dinc
hoe hem desrames die coninc
sirer dochter te wiue gaf
om dathi agulants ginc af
ende hoe hi daer omme agulande
vinc ende voerde vten lande
ende leuerdene desramese geuaen
oec hebdi wel verstaen
hoe gelloen nam die maget te wiue
ende wan bi haren liue
twee scone kindre des sijt wijs
beligande ende marcilijs
ende hoe die vrouwe starf daer aue
ende hoe doe gelloen die graue
moeste met scanden rumen tlant
dits v te voren al becant
nu verstaet vort van agulande
die here was van groten lande
agulant die grote here
dien die lachter derde sere
die hem gelloen heeft gedaen
heeft vernomen ende verstaen
dat gelloen was in kerstenhede
rike ende machtech beide
ende van groten lande graue
ende niegerincs hilde sijn lant aue
dan van karlen den coninc
doe derdem harde sere die dinc
die hem gelloen hadde gedaen
sine mage ontboethi saen
tenen rade wetet dat
te ypomie in die stat
ende claechdem allen serechlike
hoene een kersten valscelike
voerde ouer langen tijt
ende drage op hem nijt
ende hebbe langen tijt gedaen
maer noit en constic verstaen
waer hi henen was geuaren
maer nu es mi gesegt twaren
dathi es graue van bordeas
ende sere mechtech geloeft das
daer willicken maecht mi gescien
emmer in tlant varen sien
ende varen met selken here
dat daer en si gene weere
die mi doe lette ochte deere
ochte beneme dat ic begere
jc sal ans mi mamet wale
vrankerike winnen altemale
wildi mi in staden staen
si andworden alle saen
datsijt emmer doen wouden
ende hen daer toe bereiden souden
so dat si ten naesten meye
metten voglen gescreye
porren mogen sekerlike
ende varen in dat vrankerike
ende in tkerstene spaengen mede
ende aue winnen lant ende stede
ende slaent al te doet
wat si vonden cleine ende groet
ende gelloen connen sine geraken
om agulande te weder wraken
dit swoer oec sekerlike
emont harde dierlike
dathi soude den vader wreken
men souder emmermeer af spreken
nv hort gi heren dat v god lone
ene ieeste harde scone
agulant die stoute coninc
heeft vergadert in waerre dinc
een starc ende een machtech here
ende al wel gereet ter were
ende es tote in spaengen comen
ende heeft te hemwaert al genomen
kerken ende huse mede
heeft hi te broken ende menege stede
alle die steiden so wan hi
die hi vant verre ende bi
te cleinen cameren ende te stalle
so maecti die kerken alle
den helegen enten santen mede
hi grote onwaerde dede
ende altemale die hi vant
cruce ochte kelecte in tlant
die dede hi tsinen scatte dragen
ochte hi gaeft sinen magen
ende hi woude toe te baioen
want hem so was weten doen
dat die stat horde gelloene toe
jn conste v niet geseggen hoe
hi destrueerde al dat lant
dathi onderwegen vant
die lieden si en wisten wat
anevaen si en ruumden tsat
ende sijn emmer vort geuloen
want anders en wisten si wat doen
maer gelloen die in sueden lach
ende gaderde nacht ende dach
beide seluer ende scat
wiste harde luttel dat
datten die coninc agulant
so swarleec souct in tkersten lant
ende om sine valsce dade
den kerstenen doet so grote scade
nv legt in spaengen agulant
ende destrueerde sere tlant
ende al datter was omtrent
nu hebben die van den lande gesent
ane den keyser enen bode
dathi hen come dor gode
hulpen ende geuen troest
datsi werden mogen verloest
van den heidenen die hen scade
doen beide vroech ende spade
die bode es ten keyser comen
te parijs daer hine heeft vernomen
ende cnielde alshine sach
ende ontboet hem goeden dach
die bode seide met grater vart
die selue god die geboren wart
van der scoender magt marien
hoede den keyser ende sine partien
gerecht keyser ende here
die van spaengen groeten v sere
die nu sijn in anxste groet
ende in sorgen van der doet
want daer leget in haer lant
die starke coninc agulant
met menegen heiden affricaen
ende heeft hen grote scade gedaen
galissien ende in spaengen mede
heefti gewonnen menege stede
te cleinen cameren ende te stalle
so uoegt hi die kerken alle
wat hulpt dat ics make vele
wat in erenste ochte in spele
ane gode geloeft oft op hem lijt
moet besteruen in corter tijt
gine comt dor gode ende staet in staden
si en genesen meer der scaden
alse die keyser dat verstoet
warthi droeue in sinen moet
ende weende mede sere
ende seide genaden god here
ende geont mi dat ic doge
daer toe ende verleisten moge
v lant van uwen vianden
diet nu houden onder handen
sijn heer so dede hi daer
ontbieden verre ende naer
daer quam menech edel man
die ic genomen niet en can
fransoyse ende bertoene
alemanne ruwiere ende gasscoene
jngelsce vlaminge auelose
camersine ende artenoise
ende menech edel man dats waer
die mi ware te nomene swaer
ende toech henen te spaengen waert
so hi rechts mochte sine vaert
marscalc van den here so was
roelants vader geloeft mi das
van mantes die graue mile
diet geweest hadde lange wile
die van baioene die oec waren
jn groten anxste weet te waren
hebben gesent om gelloene
want si hulpen hebben te doene
ende alse die bode te gelloene quam
ende hi die waerheit vernam
dat die heiden agulant
dus woude destrueren tlant
pensde hi ten eersten wale
dat om hem ware altemale
te hem seluen so seide hi
haddic behouden den coninc vri
te vriende so haddic wel
minen vianden i quaet spel
mogen spelen sekerlike
ende karlen mede van vrankerike
nu en mach des niet sijn
jc wille vergadren die vriende mijn
ende alle de gene die ic can
ende varen te baioene an
ende wille hulpen agulande
veriagen vte minen lande
dus bereide sine vaert
gelloen te baioene waert
met xm ridders snel
die alle waren gereden wel
ende es al ter zee geuaren
hi had so ouer al te waren
bereit dat hi dar niet
al te lande varen iet
dus latic van hem bliuen
ende wille vort van karle scriuen
die in spaengen wetet dat
tote basklen die stat
ende tote baioene mede
ende alse karel quam in die stede
dede hi sijn volc vergadren saen
want hi die viande woude bestaen
maer doe agulant wart geware
dat karel bin den lande ware
ontsachi heme harde sere
ende ontboet karle den here
dat hi xii ridders sinde
die striden willen met geninde
hi salre xii senden iegen
dat so woude karel die degen
om den heidenen meer te torne
her reinaut van den witten dorne
was deerste geloeft mi das
diere toe gecoren was
ende nam xi ridders mede
ende voer al daer ter stede
daer die strijt wesen sal
bi baioene in een dal
daer so sende agulant
jegen hen te stridene te hant
enen stouten man hiet kagani
tempiers sone so was hi
die doet bleef des sijt gewes
daer agulant ende desrames
streden ouer langen tijt
tempiers ic wille gijs seker sijt
die liet na dat ict verneme
vijf vrome sonen naer heme
de ioncste geloues mi
was de selue kagani
dese so es in tdal geuaren
daer die andre xii waren
doe si waren in dat crijt
dat scone was ende wijt
nopten si dorsse in beiden siden
als die te gadre wouden riden
elc sette tspere onder den arm
reinaut quam also warm
gereden op enen affricaen
dat hem te staden en conste gestaen
scilt alsberch no accotoen
hi en moeste sinen inde doen
dandere quamen gereden sere
ende kagani die here
geraecte enen stouten man
die geheten was bosan
recht in die lemiere vore
dat tspere vloech ten hersenen dore
dies sere droeuede reinaut
ende voer in dat assaut
ende sloech kagani te doet
ende oec sijn ander conroet
bleef verslegen altemale
dies agulande niet wale
en was te moede sekerlike
hi sende ane den keyser rike
dat hi heme dies geninde
dathi c ridders sinde
hi salre iegen senden ondert
ende laet die striden besondert
die keyser wart dies te rade
ende seide dathijt gerne dade
doe sendi daer al te hande
arnoude van beaulande
ende sinen sone aymeri
met xcviii ridders vri
ende agulant hi sender iegen
comise den stouten degen
vvorre ende gyberike
drie amirale hoge ende rike
die tempiers kindre waren
dese quamen in geuaren
en xcvii ridders coene
die alle waren van stouten doene
doe si vergadert waren in tcrijt
beiden si enen corten tijt
elc en vercoes den sinen daer
dat vergadren dat was swaer
menegen spere sachmen breken
ende menegen ter neder steken
die strijt was wreet ende swaer
aymerijn versloech daer
comise den stouten amirael
dies ybor wart bleec ende vael
ende wouden wreken op aymerine
ende dede aymerine pine
die hem werde harde sere
ende sloech ybor den here
dat hem niet bescoet al
hi en moeste tumen in tdal
noch stegereep noch gereide
hi en keerde die been opwaert beide
dit sach i ridder i stout nerboen
ende nam sijn spere doen
ende staect hem in beneden
daer hadde die here genoech gestreden
ende arnout van beaulande
hi sloechse met willeger hande
dat si besochten die erde neder
ende meer op en stoeden weder
daer was die wijch starc ende groet
want menech heiden bleef daer doet
so datter van den c twaren
almoeder ene es ontfaren
die amirael gyberic
dat wale was sijn gemic
dathi daer ontfoer alsoe
maer banderside was onuroe
die rike coninc agulant
om dathi hadde die achter hant
agulant die nu hier es
sere onblide des sijt gewes
sende noch ane karlen boude
ochti des ander dages woude
senden m ridders daer
hi wouder oec weet vor waer
m ridders senden mede
te stridene al daer ter stede
karel seide hi sout doen
doen sendire garine den baroen
den stouten lorein die daer was
metten lande van bordeas
also alshi daer was comen
ende hi torloge hadde vernomen
en girbeert sijn sone mede
daer in was grote vromechede
tote m ridders nam garijn
daer vten lieden sijn
ende esser mede te velde comen
banderside so heeft genomen
agulant den coninc
tempiers sone in waerre dinc
die was geheten corineus
entie coninc tyradus
dese ii coninge dese ii heren
sende agulant bi mire eren
ende m ridders mede
al daer te stridene ter stede
dese sijn vergadert ane garine
entese ontfinc die sarasine
vreselike dat verstaet
den eersten hi so ontfaet
dathi vel ter erden doet
enen andren hi tspere boet
dien hijt dor den lichame stac
dat tspere boech noch en brac
ende heuet weder ute getogen
op den derden quam hi geulogen
dien hi dorstac aldaer ter stede
so dede hi den vierden mede
eer nie brac sijn spere
hi vinc ten swaerde met groten gere
ende ginc houwen ende slaen
niement en mochts ontgaen
dien hi bennen swaerde beuinc
dat wonderde karlen den coninc
diet van buten al ane sach
hoet enech ridder gedoen mach
sine slage en laschten niet
want wien hi geraecte iet
moeste emmer becopen den snede
ochte met liue ochte met lede
banderside sijn sone girbeert
die in den stride es gekeert
heeft corineuse gemoet
den coninc ende so gegroet
metten orde van sinen spere
dat hem en dede gene were
scilt alsberch no acottoen
stegereep deregarde no artscoen
hi en moeste vallen daer ter stede
oec maectem tspere ene snede
tote in sijn herte al waest goet
daer moest breken eerst wederstoet
ten swaerde so vinc girbeert doe
ende voer genen hedenen toe
wien hi geraecte moeste saen
hebben van den liue gedaen
dit sach toe karel die here
dien dat wonderde harde sere
dat gescien mochte enegen baroen
dat hier dese ii ridders doen
beide girbeert ende garijn
die daer menegen sarrasijn
versloegen in den seluen strijt
tyradus heeft groten nijt
dat die kerstene bouen gaen
ane girbeerte quam hi saen
met enen gerechten spere
girbeert nam oec ter were
een starc spere dathi prant
enen heidenen vter hant
ende quam den coninc te gemoete
dat ontmoet was onsoete
want derde doende al daer si
vergaderden geloues mi
gyrbeerte geraecte de pajjn
ende voerde hem ute den helm sijn
so dat hi van hem verre vloech
gyrbeert en wincte noch en boech
maer hi heeft weder den coninc geraect
ende ene starke wonde gemaect
jn sinen lichame ende wide
dier hi geneest in langen tide
ende viel mede op die erde
her gyrbeert die noch sijns gerde
heeft noch getogen tswaert
ende woude te hem waert
ende vort altemale verslaen
so haddi en hadt gedaen
die amirael gyberijc
hi hadder aue gemaect een lijc
die iegen girbeerte quam
ende sloech den ridder loefsam
op tbeckeneel van brunen stale
en ware tswaert niet gescampelt dale
jn wane niet thouet en ware geclouen
so wale geraectine bouen
doch bleefhi verduelt lange
ende met desen bedrange
was die coninc tyradus
vten stride getogen dus
entie heidene wouden vlien
dat hem qualec conste gescien
want garijn was hen te snel
ende sine liede also wel
diese cort helden daer
ende hier en binnen so quam naer
her girbeert die was vercomen
ende heeft vliende vernomen
gyberike den amirael
van torne so wart hi al vael
dathi hem ontfaren sal
met sporen sloechi dor dat dal
ende es hem sere na gereden
een spere hief hi van beneden
ende esser hem mede comen bi
met luder stemmen so riep hi
keert v vernoyert pajjn
het moet hier v inde sijn
wert v ocht gi v cont geweren
ochtic sal v dinde mijns speren
steken nu van achter dore
en wildi v niet keren vore
her gyberijc die horde wale
gyrbeerts tale altemale
hi liet hem spreken ende vloe
wat hi mach ten here waert toe
sijn ors was dapper ende snel
ende ii voete hoger wel
dan daer girbeert op sat
daer omme haestem girbeert bat
om dat hire gerne quame an
ende dede dat sine so lopen dan
dat lopen nemmer en mochte
ende girbeerte hem dochte
dat den andren orsse twint
en scaet so wat dat rint
dus eest dathi keren moet
weder ten here waert te voet
want sijn ors bleef liggende doet
ende garijn die stoute genoet
heeft een ander geuaen
dathi hem daer brochte saen
daer hi bouen es gescreden
ende esser mede wech gereden
tote karlen den coninc
diese harde wel ontfinc
alst recht wale was
si en hadden geloeft das
maer vii ridders verloren
dus so hadt karel te voren
ende banderside agulant
die daer hadde die achter hant
was sere droeue ende onblide
want hi verloren hadde die stride
die hi heuet noch begonnen
entse karel heuet al gewonnen
hi pensde dathi nemmer woude
dat men al dus striden soude
ende pensde had sinen tijt
dathi woude hebben uullen strijt
agulant die wale siet
dathi aldus gewinnen niet
en can ginc sijn sort maken
ende vernam in waren saken
dat sanderdaechs karel soude
op dathi striden woude
nemen harde grote scade
doe wart agulant dies te rade
dat hi karlen ontbieden soude
dat hi sanderdaechs striden woude
karel ontboet hem dat hem lief
ware ende wel sijn gerief
ende deder hem gereiden iegen
sauonts wapendem menech degen
die sander daegs stridens gerde
hare scachte staken si in derde
ende sliepen in den beemt daer na
op die riuiere van ceya
nu hort wonder harde groet
elc ridders spere die daer doet
des ander dages bliuen soude
scoet gelijct in enen woude
vray ende groene hadde gestaen
dat hadde god onse here gedaen
bi miraclen om dat hi
tonen woude den riddren vri
ende oec mede den andren heren
datsi streden in sire heren
roelants vader die graue mile
sijn spere scoet mede op die wile
smargens doe ontspranc die dach
ende menne scone baren sach
entie ridders op staen
ende hare scachte versagen saen
datter uten tronke onder
wies menech telch besonder
dies wonderde hem harde sere
ende loueden onsen here
ende hiewen af hare speren
dander lieten si geberen
ende sijn alle op geseten
karel die quam toe gesmeten
ende heeft vergadert sijn heer al
alse die gene die striden sal
ende heeft sine ridders al gescart
ende toech te velde waert
ende iegen hem quam getogen
die coninc agulant wel vermogen
ende emont die sone sijn
met menegen stouten sarasijn
ende oec iiii coninge mede
die hi brachte daer ter stede
nv sijn beide dese heren coene
vergadert in den beemt groene
op die riuiere van ceya
deen hi toech den andren na
so datsi hem onderscoten
dat vlogen met groten roten
die gescutte euen dicke
die starc waren ende ongemicke
dicker vlogen si des sijt vroet
dan te aprille die regen doet
menech ors ende menech man
so namen die doet daer an
alse dat gescutte was leden
quamen die ridders toe gereden
een ridder hiet reimarijc
die vrome was ende rijc
ende van den lorenen geboren
hi noepte sijn ors met sporen
ende vercoes op die stonde
den stouten coninc emonde
elc reet andren ter neder
maer haestelijc scotense op weder
ende gingen hem onderslaen
en haddent dandre gedaen
die daer quamen toe gereden
si hadden so lange gestreden
eer sijs nemmer hadden begeuen
den enen hadt gecost tleuen
doe reet reymerijc in there
daer hi dede grote were
her girbeert die sone garijns
die noch niet heeft vergeten tsijns
heeft noch gyberike vernomen
op fyauwe dat ors comen
dat tscoenste ende dat meeste was
datter quam geloeft mi das
ende hogere voete twee
dat houdicker ouer ofte mee
datter quam vort op tplein
girbeerte den stouten lorein
stonter op sijn herte soe
dathi meer en werdet vroe
hi en moecht tsinen wille winnen
hi heeft gemerct in allen sinnen
hoe hi an hem vergadren mach
met desen girbeert versach
waer gyberijc vergadert si
ane enen fransoys vri
die van cenlijs was geboren
gyrbeert heeften daer vercoren
ende quam met gerechten spere
alse die sijns hadde gere
gyberijc keerdem mettien
want hine comende heeft versien
ende reet op hem sijn spere ontwee
anders en dedi hem niet wee
maer girbeert geraecten weder
dor scilt dor halsberch ende dor tleder
dat dat spere wel enen voet
achter dore ten scouderen woet
ende gyberijc viel neder doet
dies girbeert hadde bliscap groet
ende es van sinen orsse gegaen
ende bescreet fyauwen saen
dat grote ors ende dat vermogen
dat alse een vogel quam geulogen
nu mach wilhi agulant
besetten des conincs tempiers lant
ende soeken ander oer
sine kindre liggen al in tgoer
die kindre entie vader mede
hebben in so meneger stede
gedient den coninc agulande
datsi nu liggen in den sande
nu sijn tempiers kindre doet
dies agulant die here groet
heuet rouwe al te swaer
ende gyrbeert es gemonteert daer
op dat scone ors fyau
dat urayere was dan enech pau
ende snelre dan een vogel si
jn den strijt geloues mi
quam geslegen die graue coene
jc mochtu qualeec van sinen doene
vertellen al die waerheide
jn wane niet diese v seide
en ware ongelouech in scine
hi sach sinen vader garine
diepe in den strijt verladen sere
want agulant die stoute here
heeften harde swaer bestaen
ende tachter sere gedaen
ende daer toe sijn volc verslegen
dit derde den stouten degen
ende noepte fyauwe dat goede paert
dat eens conincs rike was waert
want genen strijt so eest dorleden
gelijc ochti hadde gereden
dor coren geloues mi
dat noch ongehaert si
want hem weec in elke side
daer hi dore reet in den stride
tsinen vader es hi comen
dien hi stridende heeft vernomen
jegen agulande ter stede
ende noch twee andere coninge mede
den enen so heefti bestaen
ende heeften van den liue gedaen
dies sere droeue was agulant
maer her gyrbeert die seriant
street harde vromelike
ende versloech menegen heiden rike
ende bescudde sinen vader
van den sarrasinen algader
ende garijn dede grote were
menegen versloechi in there
onder persine ende affricane
wat hi beuinc binnen slane
moeste die vege doet ontfaen
maer datweet wel sonder waen
dat der onser in allen wegen
alte vele bleef verslegen
ende oec der sarrasinen mede
bleef vele doet daer ter stede
her emont die coninc rike
quam gereden bagelike
op een starc ors lyart
ende quam ten keyser waert
ende met hem vi amirale
ende lxm heidene wale
ende sijn vergadert in dien doene
ane karle den keyser coene
diese swaerlike ontfinc
ende sloech emonde den coninc
dor den helm ene wonde groet
maer hi en hadde gene noet
want tswaert scampelde in den scilt
daert hem inne weder hilt
doch toech hijt met crachte weder
so dat die coninc wel na ter neder
op die erde was geuallen
maer hi onthilt hem met allen
met crachten voren an tarscoen
daer na toech tswaert die baroen
ende sloech karle op den helm bouen
jn wane niet hine hadde geclouen
hem dat hoet sijt seker das
maer dat die helm so vast was
dat dat swaert daer aue spranc
die slach en was oec niet so cranc
also alse tswaert neder scoet
en geraecte tors in thoet
ende clouet hem ten halse toe
die keyser moeste vallen doe
metten orsse in dat sant
maer hi spranc op sine voete thant
een amirael diet heft vernomen
es to ten keyser gereden comen
ellonc waenic dat hi hiet
hi en waende den keyser sparen niet
ende quam tote op hem gereden
met wel groter behagelheden
ende toech sijn swaert ende ginc slaen
den keyser dien hi daer sach staen
op den scilt dien hi geraecte
daer hi hem ene score in maecte
mar ioiousen so beuinc
karel die stoute conince
ende vertoech enen slach
wathi metten liue vermach
ende geraecte ellonge bouen
op thoet ende heuet hen geclouen
so dede hi den hals met
enten lichame ic wille gijt wet
ende tors in tween stucken mede
dit was ene ancstelike snede
daert menech heiden toe sach
dient niet verwondren mach
dus gedane slage dats waer
sloech die keyser vele daer
die wile dat hi stoet
die keyser aldus te voet
maer vermenecht warthi tsere
al werdem vromelijc die here
dus wert die strijt starc ende groet
menech kersten bleefer doet
ende oec menech heiden mede
bleef daer verslegen op die stede
karel die stoute coninc goet
die nu sere street te voet
ende menegen heidenen versloech
was verladen meer dan genoech
dit versach nu op die wile
roelants vader die graue mile
die marscalc was van skeysers here
hi quam daerwaert met groten gere
ende heeft die heidene sere bestaen
ende menegen van den liue gedaen
een amirael hiet abyu
heeft ontmoet dat segic v
her milen den graue stout
si onderhiewen hem menechfout
metten swerden op ende dale
somwile op die helme van stale
ende op die scilde oec somwile
ten lesten geraecte die graue mile
abyue den amirael
dat hem en halp yser no stael
dat swaert en es so diepe gewaden
dat moeste in sine hersenen baden
ende viel vanden orsse doet
doe wart daer die persse groet
vanden heidenen diere quamen toe
ende mile wart geuelt doe
van den orsse op die erde
ende alshi weder op gerde
quam een vernoyert paijn
ende staken dor therte sijn
doe bleef die stoute graue doet
daert iammer af was harde groet
karel die keyser die te voet
noch onder die heidene stoet
hi werde hem vtermaten sere
maer doe hi sach milen den here
doet washi een deel onblide
doch street hi sere in elke side
wat hi geraecte weet te voren
dat hadde emmer tlijf verloren
maer die stoute coninc emont
die altoes na sijn leuen stont
dede hem pine menechfout
willem een ridder stout
es comen ane garine
ende ane girbeerte den sone sine
die starkeleec streden ende sere
jegen agulante den here
entien si harde sere verladen
ende verre achter daden
ende af sloegen menegen paijn
so dede die stoute aberijn
ende sijn vader arnout
versloegen menegen heiden stout
jn dander side daer si streden
ende there wel na dorreden
dat ii coninge hadden daer
maer verstaet nu dat vor waer
dat menegen kersten coste tleuen
die daer op die stat es bleuen
her willem die here hi quam saen
te garine ende dede hem verstaen
dat karel die stoute here
es verladen alte sere
ende op sine voete stonde
vor den stouten coninc emonde
ende hadde gedaen lange wile
ende dat doet ware die graue mile
her gyrbeert verstoet dat
ende noepte fyauwe op die stat
ende es dor geent here gereden
daer hi karle vant bestreden
van emonde harde swaerlike
ende van menegen heiden rike
maer sine were die was goet
al waest dathi was te voet
hi sloech doet manne ende paerde
wat hi bereicte metten swaerde
moeste emmer steruen daer
dies was te moede swaer
den stouten coninc emont
dat karel so lange stont
ende es te hem waert geslegen
ne waer dat ter quam iegen
die stoute girbeert garijns sone
jc en wane niet dat die gone
en hadde daer den keyser doet
maer weet wel dat die steke was groet
die daer beide die heren daden
gyrbeert heeft den keyser ontladen
van den coninc emonde
want hine geraecte ter stonde
recht in des helms lumiere
ende droechen vten orsse sciere
ende voerden op die erde neder
gyrbeert scoet ten orsse weder
ende heuet gegrepen bi den tome
hi en geliet hem niet in drome
maer alse een ridder wel beraden
sinen here te stane in staden
ende heuet den keyser bracht
die ridderlike stont ende vacht
ende deden monteren bouen
dies hem die keiser moeste louen
alse hi dede eer iet lanc
ende seits hem groten danc
nv es karel die keyser rike
vermonteert behagelike
op emonts ors dat starc was
ende emont geloeft mi das
die geworpen was ter neder
es met crachte vermonteert weder
want sijn her was harde groet
dies hadden die onse grote noet
die rike coninc agulant
hi hadde oec die vorder hant
jegen den stouten hertoge garijn
sint hem ontfoer die sone sijn
ende hebben achter gedaen
maer datter toe quam saen
van den witten dorne reinaut
ende oec mede in dat assaut
menech stout auoilois
deus wat scaden doe daer coes
agulant ende sine liede
al waest dat grote scade gesciede
onsen kerstenen nochtan
verloes agulant menegen man
maer sijns volcs was alte uele
dat in erenste noch in spele
karel en conste wederstaen
en hadde die nacht niet angegaen
karel hadde verloren tfelt
dathi doch al nu behelt
maer verstaet wale dat
dathi moet sijn gewaerneert bat
dan hi es tesen tiden
salhi des ander dages striden
her reimarijc die ridder coene
die vrome was in sinen doene
es geuolget den coninc emonde
ende stac hem ene grote wonde
jn den arm met sinen spere
die coninc die hem sette ter were
keerde tspere ende stac
hem dat in den lichame brac
dat spere ende dat trenscoen
bleef in den lichame den baroen
ende es te sire tenten weert
weder metten steke gekeert
daer hi wart op sijn bedde gedragen
sijn selfs begonstem qualeec bagen
ende ontboet enen ridder vri
die sijn neue was bi
ende bathem wathi mochte
dathi sijn orsse vercochte
ende dathi daer af die haue
vor sine ziele dor gode gaue
ende hi hem toge vte trenscoen
die gene seide hi sout doen
trenscoen hi heme vte trac
datter harde vaste in stac
entie ridder bleef doet
dies die neue hadde rouwe groet
tors vercochti ende hilt tgelt
harde vaste in sire gewelt
ende en gaeft dor gode niet
gelijct hem sijn neue hiet
ouer viil dage der naer
lach dese ridder dat es waer
op enen nacht bi garijns sone
girbeert in enen pawelioene
want van nerboene so washi
jn den eersten slaep sagen si
ginder claerheit harde groet
doe quam die gene die was doet
ende seide aldus ten neue sijn
gi vercocht tors mijn
ende behilt selue tgelt
dies hebic in mire ongewelt
dese viii dage sere gewesen
maer nu so benic genesen
geloeft si god ewelike
ende vare in sijn hemelrike
ende gi selt arem keytijf
verliesen beide ziele ende lijf
entie gene die was so claer
voer vte haren ogen daer
ende girbeert heeft vort vernomen
een groet oude duuel comen
die den genen dede wee
ende brac hem den hals ontwee
ende lieten liggen doet
her girbeert hadde den hancst groet
want hijt gesien hadde ende gehort
sine camerlinge riephi vort
ende hiet datmen den lichame
haestelike henen name
dien die duuel in der nacht
dus iammerlike hadde versmacht
hi verteldem hoet comen was
des ridders cnapen lieden oec das
dat tors c pont gout
ende hiere met quite sijn selfs scout
oec stanc die lichame so sere
so dat sine met enen kere
droegen in ceya riuiere
ende lieten henen scieten sciere
karel die keyser rike
hadde verloren sekerlike
menegen man in desen dage
xl dusentech sonder sage
so wasser die hi verloes
daer hi grote scade ane coes
ende vele meer dat weet wel
verloesser agulant in tspel
doch en wasser van hen tween
keyser no coninc en geen
sijt des seker hi en ontsach
hem iegen den andren dach
karel was oec droeue daer aue
dathi hadde milen den graue
verloren den stouten man
daer hi vele verloes an
want hi was gehulpech ende geradech
ende noit ouerdadich
dies so clagedi sine doet
ende oec menech ander genoet
dien nacht was karel entie sine
jn sorgen ende in groter pine
want si den strijt ontsagen sere
maer si getroesten hem in onsen here
ende oec die hertoge garijn
troeste sere den keyser fijn
ende seide dat men te meneger tijt
heeft gehadt ontsienliker strijt
dan wi nu hebben mogen
laet ons sijn blide ende in hogen
wie hebben noch dats goet tsiene
wel enen man iegen tiene
wi en doruen ons ontsien niet
want hier niemen es die vliet
karel seide gi segt waer
al es mi dat herte swaer
om mijn volc dat ic hebbe verloren
si en hebbent niet al te voren
gewonnen nu laet ons bereiden
die wile dat si dit seiden
quam een bode in gereden
met wel groter haestecheden
ende groete den keyser vri
ende alle die hem waren bi
van gelloens wegen des hertogen
die so stout es ende so vermogen
edel keyser seide die bode
dat bid v die graue dor gode
dat gi hem geuen wilt respijt
ende vrede also langen tijt
dathi hier bi vre siden
margen moge met v striden
hi bringet hier nu tenen male
lc ridders wale
wel te arnassce ende wel gereden
ende alle uul van vromecheden
v holpe gerne die graue vaeliant
bescudden sijn goet ende sijn lant
want hire hier omme comen si
oec bid hi v her keyser vri
dat gi hem iegen sine wedersaken
hulpet ene soene maken
hi willes beide lude ende stille
al bliuen te haren wille
ende wils oec die hertoge garijn
niet doen sonder den broeder sijn
gaue hem vrede tote dien male
dat men yoene spreke wale
jc sal mi so na besniden
beide nu ende tallen tiden
dat alle die heren vri
seggen selen dat goet si
karel die dit heeft verstaen
seide te garine saen
hemelike her hertoge
wat radi wat ic doen moge
al eshi valsch hi es coene
ende wi hebbens wel te doene
geuet hem vrede dats mijn raet
die wile dat dit orloge staet
ende alsmen spreken mach yoene
machmen datmen make die soene
garijn seide twaren here
die verradere es valsch sere
wat dat hi v doet verstaen
daer sal valscheit met in gaen
maer in dien dat nu dus steet
ende gi wanen mogt gereet
gesciede margen enege scade
dat dat quame bi minen rade
so willic gerne houden den vrede
jn goeder gestadechede
tote an minen broeder yoene
ende ochte men mach dan maken soene
karel seide gi segt wale
den bode riep men te dien male
ende seide hem dat hi kere
ende hale sinen here
ende heme doe dat verstaen
dathi vrede heeft ontfaen
van den hertoge garijn
tote dathi spreect den broeder sijn
ende dathi come coenlike
metten sinen haestelike
die bode seide hi sout doen
doe keerde weder die garsoen
tsinen here dien hi seide
altemale die waerheide
die bode es comen te gelloene
die geloeft heeft menege soene
ende gehouden en heeft en gene
den bode so namhi allene
ende vraegdem in goeden moede
hoet daer in den here stoede
die bode seide twaren here
si sijn alle veruert sere
want machtech es die heiden daer
entie keyser dat es waer
heeft verloren menegen man
so datmen niet geweten can
hoe hem die keyser mochte uerwaren
en quaemdire niet toe geuaren
gi sijt haer troest altemale
van den stride dat weetic wale
ende en dadijt si hadden verloren
den strijt wanen si wel te voren
ja seide gelloen ende es dit waer
salic comen te hulpen daer
die ic met alder herten hate
mi es beter dat ict late
ende visiere ene andre sake
daer ic mi mede ouer hen wrake
gelloen die verradre fel
die noit dinc en gerde el
dan hoe hi den vianden sine
scade doen mochte ende pine
daer iegen en spaerdi niet sere
noch weder ziele noch ere
ten bode so seide hi
sech vrient ende berecht mi
wildi mi sijn getrouwe al
jn dat ic v seggen sal
ende mi hemelijc oec wesen
die bode andworde mettesen
jaic here bi mirer trouwen
jn mi en seldi nemmer scouwen
tuwaert dan trouwe ende wet
ende geonstedechede met
gi segt wale seide gelloen
nu moeti mi ene bodscap doen
ende porren al te hande
ane den coninc agulande
ende groetene van mi sere
alse minen getrouwen here
ende doet hem mede verstaen
datic hem wille onderdaen
wesen al dat leuen mijn
op datic die hulde sijn
moge vercrigen in enegen sinnen
jc sal hem tkeiserike doen winnen
ende vrankerike altemale
wilthi mi vergeuen wale
datic mesdadech iegen hem si
jc hebbe hier i groet here met mi
jc soude hem in staden staen
margen enten keyser vaen
ende dandre doen gaen in hant
ende daer toe altemale dit lant
dus machi wilthi here bliuen
enten keyser al verdriuen
dat willic hem na sijn begeren
op die tonge van mamette sweren
ende op die cnien van apoline
die beide sijn die gode mine
die ic alder meest minne
vor alle die gode die ic kinne
datic hem vort te dienste wille staen
jn dien hi mi hulpe verslaen
mine viande die ic hate
ende node te liue late
dus machi bi mi werden here
wilthi ende bliuen emmermere
nu vaert wech ende haest v weder
eer die mane sinke neder
ende op weder rise die dach
die gene seide op dat ic mach
so salic wel die bodscap doen
orlof so nam die garsoen
ende es gereden sirer straten
ende heeft gelloene daer gelaten
die bode es wech gereden
al den nacht met haestecheden
tote daer hi agulande vant
dien hi groete al te hant
entie andre coninge twaren
die met agulande waren
ende seide here her coninc
v groet in waerre dinc
v vrient ende v getrouwe baroen
die stoute graue gelloen
die hier leget harde bi
met menegen man geloues mi
so datten karel ontsien soude
wisti dathi iegen hem woude
maer hi es hem te hulpen comen
ende heuet here dat vernomen
dat gi sijn wedersake sijt
daer hi op soude hebben strijt
dathi doen sal node sere
want gi sijt sijn getrouwe here
al eshi iegen v mesdadich
gi selt sijns sijn genadich
hi salt soe te derre tijt
betren here in den strijt
dat gijs hem selt weten danc
hi wilt v maken eer iet lanc
van al kerstinhede here
ende wilt v leueren daer toe mere
karle den keyser geuaen
jn dien gi hem hulpt verslaen
sine doetslagene viande
ende verdriuen vten lande
hi wilt v oec sweren met
op mamets liefste let
ende op apolijns knien
die hi ewelijc wilt ontsien
dathi tuwen dienste wilt staen
ende v bliuen onderdaen
al den tijt dien hi mach leuen
ende v nemmermeer begeuen
nu hebbes here goeden raet
jc rade wel dat gine ontfaet
agulant die heeft nu wale
wel verstaen des boden tale
ende sweech ene corte stonde
doe seidi ten coninc emonde
enten andren coningen mede
die stonden al daer ter stede
en hordi gi heren niet
wat mi hier een quaet onbiet
ende daer ic in tlant om comen si
om op hem te wrekene mi
noch soude hi mi gerne verraden
ende van minen liue scaden
om dathi metten keyser rike
nu heeft geweest qualike
waent hi maken met mi sine soene
dits grote mort van gelloene
ende anders niet so es sijn raet
dat weetic wale hi es so quaet
nu uerstaic harde wale
dat ons die keyser tesen male
si bi heme vermachtet sere
dies es mi beter dat ic kere
te lande waert datic doen sal
ende swere bi minen goden al
datic sal comen cortelike
so machtech in vrankerike
ende met so menegen orsse mede
dat cume sal bliuen teneger stede
lopende ene reuiere nat
si en selen vte drinken dat
ende sal vte vrankerike driuen
alle de gene die hier bliuen
ende sal die staden so slecht maken
datter bat op soude geraken
tarewe ocht ander coren
dant nie dede liede te voren
nu laet ons keren hets wel gedaen
tween ridders hiet hi saen
dat si den bode nemen wouden
ende in enen sac steken souden
ende werpene in die reuiere
die bode bat genaden sciere
want hi en hadde niet mesdaen
agulant andworde saen
gi segt harde sere besiden
v boedscap die was tesen tiden
en gene so cleine dinc
si en woude enen coninc
onteren ende sijn here met
dat willic wale dat gi wet
si hadde onteert welc dat si
ochte den keyser ochte mi
van selker boedscap laet sijn here
die gene die sijn so machtech sere
dat sijt mogen te houede bringen
ende daer met haren hals verdingen
dus was die bode verdronken daer
gelloen mach wel lange daer naer
beiden eer hi comen sal
ende agulant dede laden al
ende toech te lande waert
nu latic van sirer vaert
die nacht leet ende het wart dach
die men scone baren sach
ende karel es op gestaen
ende dede sijn volc ten wapenen vaen
ende gereet ten stride houden
jegen dat dandre comen souden
banderside gelloen die quade
die niet vernam van sinen verrade
heeft wonder twi dat quam niet
die bode dien hi comen hiet
doch sachi enen cnecht comen
daer hi ane heeft vernomen
dat agulant ware geuloen
dies sere droeue was gelloen
dat sijn dinc en diedet niet
haestelike hi wapenen hiet
ende es alse graue vermogen
ten keyser waert getogen
die op tfelt na den strijt
hadde gebeit langen tijt
maer boden sijn te heme comen
die seiden datsi hebben vernomen
dat agulant si wech geuaren
dies vele kerstene blide waren
maer cranc geloue hads die coninc
maer doe quam toe in waerre dinc
gelloen ende sijn scone here
dat wel gereet quam al ter were
karel heeften wel ontfaen
ende dede hem verstaen
dat agulant henen ware geuloen
gerecht keyser seide doe gelloen
eest v orlof dat ic hem naer
volge ende verneme ocht waer
es dat hi geuloen si
gi moget wel orlouen mi
want ic entie mine sijn
wel gerust her keyser fijn
entie uwe vermoit here
die gistren streden harde sere
karel seide ic orloeft wel
doe maectem gelloen henen snel
dien te voren wale was cont
dat agulant was langen stont
geuloen entie sine mede
daer hijt te coenliker omme dede
haddi geweten dat agulant
noch hadde daer geweest in tlant
hi en hadde so coenlijc niet geuaren
jc wane oec dat wale twaren
hadde oec agulant geweten
dat hem quam na gelloen gesmeten
hi ware comen iegen heme
want na dien dat ict verneme
so en quam agulant sekerlike
noit elder omme in vrankerike
dan hoe hi gelloene mochte winnen
die hem hadde in allen sinnen
scaden harde vele gedaen
alse gi hier voren hebt verstaen
gelloen die es soeken nu
agulande dat segic v
die henen geuaren si
een deel verre so reet hi
ende keerde ten keyser weder
ende doen hi gebeet was neder
vielhi neder op sine knien
gerecht keyser seiti mettien
ontfaerme v mijns die ben v man
ende daer gi noit en vont an
noch valscheit noch ontrouwe
al heeft mi die grote rouwe
ende tgrote verlies entie toren
van minen vrienden die ic verloren
hebbe van minen neue yoene
ende van minen andren magen coene
v doen verwerken ende hen mede
nochtan en stondic noit ter stede
mijn lijf mijn goet en was bi gode
altoes gereet tuwen gebode
gelijc ic hier hebbe gedaen
doe ic in sueden hadde verstaen
dit orloge groet ende swaer
en constic niet gebliuen daer
ende v geweten in dese noet
al soudic hier sijn bleuen doet
jc moeste v te hulpen comen
alse saen alsict hadde vernomen
om dese trouwe lieue here
biddic v vtermaten sere
dat gi bidden wilt garine
den wel lieuen neue mine
ende girbeerte sinen sone
die so vrome es ende so coene
datsi van mi soene ontfaen
jc wille tharen dienste staen
den dach dien ic leuen sal
ende hem ende haren geslechte al
jc wille hem laten al dat tlant
datsi houden in hare hant
entie ere van bordeas
die mijns ouder vader was
ende en wilthijs oec niet doen
hi en spreke den coninc yoen
so biddic hem omoedelike
ende v mede her coninc rike
dat hi mi geue een geleide
datwi hier te gadere beide
wandelen mogen in v here
ende in v hof dies hebic gere
ende alse comt die coninc yoen
machi sinen wille doen
mi laten wilthi in tlant bliuen
ende wilthi altemale verdriuen
jc hope nochtan dat ic garine
den wel lieuen neue mine
so sere sal sijn onderdaen
dat yoen die coninc gerne ontfaen
hopic sal die soene van mi
dat basile die coninginne vri
seget dat dat was mijn raet
dat haer dede otte quaet
dies wilic sweren c heede
dat mi nie gesciede so leede
ende icker omme van hem sciet
ende nie seder sagic hem niet
maer om datic was in tstat
ende ic haer niet en halp bat
so dat ware die dinc bleuen
al sout mi hebben gecost tleuen
dies willic wllen ende bareuoet
om te hebbene haren goeden moet
dragen haren sadel fetijs
van montmarters te parijs
ende weder bringen daer
dat mi sal sijn te doene swaer
edel keyser doet garine
ontfaen die beternesse mine
ende biddes hem dor onsen here
want sine vrienscap geeric sere
ende mire mage sekerlike
daer ic mede lange qualike
bi mire scout hebbe gesijn
nu sagic gerne dats ware fijn
die keser die dit heeft verstaen
hem begons tontfaermene saen
ende bat garine harde sere
dathi ontfinge gelloene den here
dies hem al in hem keert
doe andworde die ionge girbeert
hadde noit die graue gelloen
minen oem den coninc yoen
ochte onsen magen gehouden trouwe
jc soude hebben groten rouwe
dathi ons dus vervreemt si
want vrome ridder so es hi
ende onse maech in tderde let
maer ic wille wale dat gijt wet
gerecht keyser ende here
datmen heme nemmermere
gelouen en sal des sijt gewes
want hi valsch ende uersworen es
entaer eshi te menegen stonden
ende te meneger tijt in vonden
dies en soudemen hem te gere stede
te rechte houden no soene no vrede
maer den vrede die hem gaf
mijn vader die geet hem niet af
tote dien tide dat wi sceden
ende te lande waert ons gereden
karel seide die keyser fijn
jc bidde v sere her garijn
dat gi geeft enen vrede
tote dien dat gi comt ter stede
dat gi spreect den coninc yoene
ende dan so laet maken soene
op dat den coninc genoegt wale
garijn sede dese tale
die es ongehort here
gelloen heeft mesdaen te sere
ons ende oec te meneger stede
ende noyt en hilthi soene no vrede
ende daer bi her keyser weet dat
dat ic hem te gerer stat
no soene no vrede gheuen wille
dies machi wel swigen stille
tgeleide dat ic hem gistren gaf
en quam niegerincs el af
dan om datic wale sach
dat v ane v ere lach
enten keyserike altemale
dien so willic houden wale
tote dier vren entier tijt
dat gi van hier gesceden sijt
die keyser seide wat salic doen
mi heuet wale die baroen
gedient ende te danke sere
dat weiti wel her garijn here
jn machen nu verdriuen niet
als gi selue wale siet
die mi selken dienst dede
daer ic die viande verdreef mede
al heeft hi den coninc yoene
ende v mede her ridder coene
sere uerwracht hets hem leet
ende hi wilt nemen op sinen heet
dat hi nemmermeer ter stat
en comt hi en wilt betren dat
na vonnesse der groter heren
diere ouer selen iugeren
ontfaet dit dor die bede van mi
doe seide garijn die hertoge vri
dat kinne god her keyser here
datic begere te doene sere
vwe bede op dat si ginge
ane mi allene sonderlinge
maer gi weet wel hoe dat si
dat mijn broeder ouer mi
es ent al ane hem gaet
ende daer bi here soe verstaet
dat ics mi no groot no clene
en onderwinde hier allene
ende wildine oec bi v behouden
datwi node doch sien souden
so selen wi varen onser straten
ende hem gerne bi v laten
die keyser seide in weets wat doen
jn can verdriuen den baroen
niet wale die mi diende so scone
so dadic hem cranke lone
maer doch biddic v vriendelike
dat gi vaert ane den coninc rike
yoene ende doet hem verstaen
die ere die mi heeft gedaen
gelloen nu te desen stride
dies ic ben met rechte blide
enten groten omoet mede
dien hi biet al hier ter stede
dat hine dor minen wille ontfa
gelloen hi salt hem so na
nemen dats emmermere
die coninc yoen sal hebben ere
ende alle die heme bestaen
enten naesten anegaen
garijn die geswegen stille
heeft seide here dor uwen wille
salic ten coninc gerne varen
ende uwe boedscap doen twaren
die keyser seide gi segt wale
doe seide girbeert dese tale
gerecht keyser nu verstaet
mi es leet datwi van selker daet
sijn ende van machte so clene
dat men om gelloene allene
die hier noit quam in den stride
rumen moeten tesen tide
nu dat sijn sal dat moet sijn
neemt orlof lieue vader mijn
ende trecken wi te lande waert
wi hebben op dese vaert
danc verdient harde clene
die graue gelloen heeften allene
die daer noch slach en sloech
al eest dathi es ridder genoech
doch en toech hijs nie swert
wel magen die keyser hebben wert
oec weet wel die keyser coene
dathi noit en hilt soene
noch gelof dathi dede
al heefti den zege hier mede
lieue vader nu neemt orlof
ende laet ons rumen skeysers hof
ende varen wi te lande waert
noch mochte comen wel die vaert
dat die catte op dat god woude
noch haers sterts behoeuen soude
garijn seide gi segt waer
orlof namen si daer
ende sijn te lande waert gekeert
garijn ende sijn sone girbeert
te bordeas quamen si toe
datsi wel besetten doe
ende gyronuile mede
ende andre borge ende stede
die daer in den lande waren
ende sijn te lande waert geuaren
ende gelloen diese heeft verdreuen
es selue bi den keyser bleuen
dus sijn die loreine wech geuaren
die oyt goet ende getrouwe waren
ende gelloen es bi den keyser bleuen
diese henen heeft verdreuen
dies hi harde blide was
maer hi geliet hem geloeft das
ocht hem ware harde leet
vor den keyser dat hi geet
ende es te voeten hem geuallen
oppenbare vor hem allen
ende seide gerecht keyser hort
ende verstaet mine wort
jc ben v man dat ic bliue
toten inde van minen liue
getrouwe ende goet telker stat
alse gi selue wel wetet dat
want gijt here te menegen stonden
hebt ter waerheit onderuonden
nu es v oec here wale cont
datic hebbe langen stont
orloge gehouden met swaren doene
jegen minen neue den coninc yoene
die mi heuet vroech ende spade
gedaen menege grote scade
dat v here wel condech si
ende al woudics vermiden mi
te vermane hier ochte daer
jn const gedoen want hets te waer
ende oege siens want in sijn hant
heefti noch al mijn lant
dat mi bleuen was algader
van fromonde minen ouder vader
datic derue harde node
al moetics deruen dies clagic gode
dies mi noch goet rechtere si
gerecht keyser verstaet mi
jc soude harde gerne sien
ene soene mocht mi gescien
tusscen mi enten coninc yoene
jn pijnde nemmermeer te doene
jegen heme enech quaet
sint her keyser dat verstaet
dat gi uwen sone lodewike
die oer es van den keyserrike
gaeft basilen tenen man
ende hoe soudic mi dorren dan
jegen hem meer porren iet
twaren ic en sals doen niet
jc wille bliuen haer goede vrient
al hebbensijs luttel goet verdient
mochtic noch gecrigen soene
doe seide karel die keyser coene
bi gode her graue iagi wale
met mire macht altemale
salics v hulpen sekerlike
god lone v her keyser rike
seide gelloen entaer naer
gingen die heren heiten daer
die liken waren bestaet ter erden
alst recht was met groter werden
ende karel toech te lande waert
met sinen here met scoender vaert
ende sijn raet so wart doen
altemale die graue gelloen
ende meester van sinen heere
dieshi hadde groten geere
nv es gekeert die rike coninc
ende gelloen in waerre dinc
wart skeysers raet altemale
daer hi hem toe sette wale
die keyser keerde te lande waert
ende hi nam doe sine vaert
te mantes daer sijn suster was
die grauinne geloeft mi das
roelants moeder so was si
ende baudewijns geloues mi
ende haer man die graue mile
was bleuen doet in dese wile
ende voer sire suster troesten sere
doe bat gelloen karle den here
dathi hem sirer suster gaue
want hi ware een rike graue
karel hi warts te rade
ende seide dat hijt gerne dade
ter suster es die keyser comen
diene saen heeft vernomen
ende hieten willecome sijn
die keyser seide suster mijn
mile die graue die es doet
dies ic hebbe rouwe groet
here seide die vrouwe goet
dies so hebic swaren moet
ende in mijn herte selc seer
jn maechs vergeten nemmermeer
die keyser seide gi selt wel
doet minen raet ende niet el
jc sal v geuen enen man
daer vele doegden leget an
dats den stouten graue gelloene
die mechtech es in allen doene
hulpe here seide die vrouwe
jn horde van hem noit seggen trouwe
maer dathi altoes valscelike
verwrachte yoene den coninc rike
ende v oec her keyser here
heefti gedaen menege onnere
vor parijs vor bordeas
ende te meneger stat daer hi was
heefti v scande gedaen
die keyser hi seide saen
laet varen vrouwe dese tale
hi heeft mi nu gedient so wale
dat ict hem hebbe al vergeuen
ende wi sijn geuriende bleuen
die vrouwe seide broeder mijn
ende hoe soude dat mogen sijn
en weetic dat mijn sone roelant
getrout heeft die ioncfrouwe valiant
auden die na nichte si
des coninx yoens geloues mi
ende hebben in toe enen sone
te gadere dat kint ryone
quaemt op ende hadt sinen tijt
so soudic altoes hebben strijt
tusscen heme enten graue
daer bi so lates mi aue
die keyser seide latet varen
jc salt anders bereiden twaren
jc sal maken ene vaste soene
tusscen heme ende yoene
ende hare mage altemale
laet varen vrouwe dese tale
die vrouwe andworde weder dan
here ende ocht gi mi geuet man
wat sal seggen mijn sone roelant
die nu es te geneuen in tlant
met sinen swager oliuiere
ende comen sal dat waenic sciere
die keyser sprac wat seldi herden
vrouwe des laet mi gewerden
doet datic v heete nu
die vrouwe seide ic late v
broeder gewerden altemale
besiet mire eren so doedi wale
die keyser seide dat salic doen
comt hier vort her graue gelloen
ende trout der suster mijn
si moet emmer v wijf sijn
gelloen seide godweet
dies benic here harde gereet
die vrouwe troude gelloen daer
ende wan ane hare dats waer
robeerte den stouten man
die sint eren vele wan
ende menegen strijt swaer
hadde iegen sine viande daer naer
ende gelloen bleef des keysers raet
die oyt hadde geweest i quaet
ende bleef machtech in vrankerike
dat iudit die vrouwe rike
node sach dat verstaet
maer gelloen die conste quaet
es te voeten hare geuallen
vor den keyser ende vor hen allen
so datsijt heme vergaf
daer die keyser ocusoen was af
dus es gelloen in thof bleuen
die sere verhief sine neuen
ende maketse altemale
weder metten keyser wale
ende in tlant machtech sere
nu latic van gelloene den here
die te houe es harde wale
ende segge v vort die tale
van yoene den coninc
dien en can en gene dinc
yet verbliden verstaet dat
om dat te berine in die stat
die coninginne leget geuaen
dies es sine bliscap al gedaen
dor god gi heren nu verstaet
ene ontfaermelike daet
yoen die coninc die gewesen
heeft oyt van ridderscape vte gelesen
die es nu in sinen sinne
al versoft ane die minne
diene maecte dicken erre
jn sine stat van gardeterre
so lachi lange al puur stille
alse die hadde sinen onwille
ende om die minne pensedi sere
hi en pensde om veede noch om ere
dan hoe hi hebben mochte allene
die scone coninginne helene
wat rouwen het heme gaf
en dorste hire vermanen af
maer vor waer so wetet dat
dat al dat gout enten scat
dathi yegerinc mochte gewinnen
dede hi bringen in die stat binnen
jc wane na dat die ieeste wale
hout en hadde tenen male
so vele scats in waerre dinc
cresus die rike coninc
die die rijcste van scatte was
daer men noit aue las
alse vergadert heeft yoen
ritsarde dede hi varen doen
tsirer suster in vrankerike
ende van daer haestelike
jn gasscoengen ende besage
hoet daer stoede ende lage
dit dede yoen oppenbare
om dat hi woude dat ritsart ware
vten lande sirer verde
ende hi doen mochte dathi begerde
ritsart bereide sine vaert
om te vaerne tsirer suster waert
ane den vader nam hi orlof
ende es henen gesceden of
dien daer na en sach
noch en vernam ouer menegen dach
nv es ritsart wech gesceden
onse here die moeten geleden
ende yoen die coninc
riep olline in waerre dinc
sinen bode die hem die mare
brachte dat geuangen ware
die coninginne te berine
daer hi omme dogede pine
nouwe vragedi hem te rade
wathi alre best dade
hi moeste die coninginne sien
watter na mochte gescien
ollijn seide twaren here
so moetijt auenturen sere
yoen seide in rouke wat
jc auenture om dat
jn dien dat icse met ogen sie
en roekic oec wat gescie
ollijn seide so moeti
varen heimelike met mi
yoen seide dat sal gescien
heimelike pordi mettien
ende dede in sijn lant verstaen
dathi moeste sonder waen
ene bedeuaert hemelike doen
daer hi ridder no garsoen
mede woude dan hen tween
ander geselscap woudi geen
dus es geport hemelike
met olline die coninc rike
te berine eshi comen
ende heeft die vrouwe vernomen
hoge liggende op den stene
vte siende terer veenster allene
yoen den coninc diese sach
sloech op therte i swaer slach
ende viel neder in ommacht
jn een praieel bider borch gracht
die coniginne sagen vallen
ende nedersigen met allen
si en wiste niet wat den man was
die daer neder seech in tgras
die coninc die in dit vergier
met olline was allene hier
sach die coninginne allene
lude seidi vrouwe rene
bid vor den here mijn
die leget vten gereke sijn
lieue vrient dat willic doen
ende wat es hem lieue garsoen
ollijn doe weider seide
twaren vrouwe sine nieloepheide
dat betre hem god seide die vrouwe
mi dunct gi hebter omme rouwe
mettesen es yoen becomen
ende heeft noch die vrouwe vernomen
doe seide ten coninc ollijn
here bid gerer vrouwen fijn
datsi bidde onsen here
dathi v troeste vte uwen sere
die coninc seide dat willic doen
doe riep opwaert die coninc yoen
ende seide dor gode lieue vrouwe
bid gode dat hi mi si getrouwe
ende eer dat wart vte was
vielhi weder geloeft mi das
jn ommacht alshi te voren dede
maer het verkenden hier mede
die scone vrouwe die coninginne
die meestresse was van sinen sinne
maer si en wiste wat anegaen
enen brief ghincsi scriuen saen
daer si inne sette dat
dathi bleue daer ter stat
si sal sauonts comen daer
wat datter af come naer
jn den brief warpse enen steen
dies hi vele te swaerre sceen
ende riep ane den bode
neemt dit gelt datic dor gode
v leiden geue hier ter stede
ende quiter uwe herberge mede
doe warp si neder die lettre daer
metten stene die was swaer
ende ollijn esser omme gegaen
ende tonetse sinen here saen
diese ondede ende las
dies hi harde blide was
ende seide dat hi daer bliuen soude
ende niet laten dor dat coude
dit was op enen iaers auont
dat die coninc namecont
jn dit vergier hier was comen
die coninginne die vernomen
heeft dat die coninc yoen was
seide tharer iocfrouwen geloeft das
twaren ioncfrouwe gi weet wale
dat die liede altemale
tauont hebben feeste ende spel
datic oec name wel
woudi entie cnapen mede
die mi hoeden in dese stede
met mi tauont heten comen
so worde mi doch ene hoede benomen
want mi die tijt dunct lanc
datic hier ligge ane minen danc
jc bidde v roept die cnapen hier bouen
besiet of sijt willen louen
ende laet ons tauont hebben ioie
ende bliscap te minen vernoye
die ioncfrouwe seide wat wildi
si en dadens niet geloues mi
helene seide doch vrages hen
jn machs emmer niet hebben men
dan sijt weder seggen doch
so en darfics hen niet bidden noch
die ioncfrouwe seide gi en dorft v
vrouwe nemmer moeyen nu
si en dadens niet noch ic mede
gi verlieset uwe bede
helene die scone coninginne
wart harde droeue in haren sinne
dat si den coninc niet en sal
spreken dien si bouen al
mint entien si daer weet
jn den bogaert in selc leet
haer vernoy so claget si
harde sere geloues mi
jn groter droefheit ende in rouwe
was al dien auont die vrouwe
ende pensde dat si niet verdient
hadde dat men haer was onvrient
maer wouts haer geuen god die stade
si sout hen weder lonen met quade
si hadde gode tote noch ontsien
maer nu soudse laten gescien
wat haer herte riede hare
ende daer si gereet toe ware
slapen so essi gegaen
ende so sijn die andre saen
toter middernacht lach si
doe stontse op geloues mi
want minne vercoenetse sere
om datsi yoene den here
wiste neder in dien bogaert
waer si gerne dare waert
ende wilt auenturen al
datter haer na comen sal
want nemmermeer en heefse wille
weder te keerne lude ocht stille
te otten weder den coninc
sint si heme nu ontginc
hort coenheit groet vander minnen
ende vander scoender coninginnen
ende hoe si auenturen sal
hare ere ende hare weluaert al
hemelike essi op gestaen
ende es in ene scone camere gegaen
daer si vant een scone swaert
dat otte hadde harde waert
want sijns vader hadde gewesen
dat swaert nam si mettesen
ende es vort gegaen te hant
daer si harer ioncfrouwen vant
die do sliep harde vaste
ende luttel wiste van desen gaste
tswert toech die vrouwe huut
sonder te makene geluut
ende staect dor dat herte der magt
die coninginne diet al wagt
sochte die slotle tes sise vant
ende ontsloet vort metter hant
die dore van den wendelstene
ende ginc vort neder allene
tote daer die eerste cnape lach
die mane sceen oft ware dach
want het vroes een deel sere
die vrouwe die noch ziele no ere
en spaerde es metten swerde saen
tote daer die cnape lach gegaen
ende verhief enen slach so groet
dat aue voer dat hoet
die slotle heefsi genomen
ende esser mede ter dore comen
ende ontsloetse haestelike
doe ginc vort die vrouwe rike
daer die derde cnape lach
dien gafsi oec enen slach
datsi hem storte ende halscnoc mede
al dorsloech tenen snede
twe paer slotle vantse daer
die ene gingen oppenbaer
ter zalen waert daer si
niet en woude geloues mi
entie andre horden ter dore
daer ene brugge vore
stont die ten prayele ginc
daer haers beide die coninc
die dore ontsloet si doe
ende ginc ten prayele toe
daer si vant den coninc yoene
doe vragede daer die coninc coene
wie hi ware die quame daer
die coninginne seide oppenbaer
jc ben die coninginne helene
die comen ben vte gonen stene
allene tote v hier
v besien her coninc fier
ende oec alsoe dat verstaet
comter mi af goet oft quaet
datic nemmermeer en kere
ane otte minen here
doe die coninc dat verstoet
warthi blide in sinen moet
ende seide willecome vrouwe
nu es gemindert mine rouwe
ende gemindert mijn verdriet
wine mogen hier langer bliuen niet
wi moeten vten lande varen
ende weet oec wale twaren
datic oec al geheellike
laten wille mijn conincrike
ende wille met v varen wege
god die moet ons geuen sege
want bleuen wi in den lande
men soude ons spreken selke scande
beide vriende ende mage
dat wi souden tenegen dage
sceden vrouwe al waert ons leet
jc hebbe tonsen boef gereet
den scoensten scat die noit man sach
die ons niet aue gaen en mach
wi selen in heidinesse varen
entaer wonende bliuen twaren
daer men van ons nemmermere
en verneme lieue here
seide die vrouwe nu doet alsoe
datic altoes bliue vroe
ende gi mine sonder begeuen
jc wille v bliuen al mijn leuen
ende al uwen wille doen
god lone v vrouwe seide yoen
te menegen tijt so es geseit
dat es verloren aerbeit
datmen vrouwen te nouwe wacht
noit hadde dese vrouwe geacht
te mesdoene teneger stede
noch selue yoen die coninc mede
die wile datsi hare entare
spreken mochte oppenbare
ende men hen dies niet verboet
maer sint dat men die vrouwe sloet
ende benam hare vriheit
ende soeken moeste hemelijcheit
heeftsi selke dinc gedaen
die si node soude bestaen
hen drien heeft si nu doet
daer si om gaf cleine no groet
oec heeft si hare lude ende stille
al gegeuen tes conincs wille
dit wan otte ane sijn bedwanc
dathi der vrouwen maecte te lanc
yoen entie vrouwe fijn
ende mede sijn cnape ollijn
sijn vten lande getogen
sere blide ende in hogen
yoen hi wan op die vaert
ane die coninginne waert
enen sone hiet haestinc
dien sint die veede niet ontginc
want hise hilt vromelike
al sijn leuen sekerlike
yoen quam gereden so verre
dathi quam te gardeterre
daer hi onmenegen dach
metter coninginnen lach
maer hi dede een scep touwen
tsinen boef en ter vrouwen
daer dedi inne dragen al dat
hi behoeuen soude ende sinen scat
ende loet den cogge so ouer sere
dathi cume mochte dragen mere
hi sprac goede maroniere
diene souden voeren sciere
al die zee hemelike
hi woude laten sijn conincrike
ende sijn lant ende sijn ere
die hi lange hadde als here
gehouden ende met groter werde
ende varen nu sirer verde
yoen die coninc porde met nachte
dies hem luttel iement wachte
ende es ter zeewaert geuaren
daer aue en wiste moederbaren
dan die gene die met hem varen
ende in den scepe waren
joncfrouwen ii ende cnapen viere
sonder die waren ten stiere
die scepliede diese leiden
selen ter zee metter galeiden
nu vaert yoen die coninc wert
die vort nemmermeer en gert
te wrekene sijns vader doet
hi laet sine veede groet
houden diese houden wille
hi wilt hem houden nu al stille
bi helenen der coninginnen
diene wel na hadde doen ontsinnen
die zee sijn si wech getogen
wat dat si met wende mogen
ende togen te heidinesse waert
maer si hadden selke vaert
dat si lagen op die zee
jn menegen storem ende wee
al omme ende omme een iaer
hier en binnen geuel daer
dat helene die vrouwe genas
van enen kinde dies si was
droeue want doe ment brochte
daer ment den vader tonen mochte
so bracht ene ioncfrouwe vort
ende ginc so na op tbort
van feesten onbehoedelike
dat si ende tkint segelike
vielen vte in die zee
dit sach die coninc dient was wee
ende heeft genomen enen scacht
ende heefter mede in tscep bracht
dat kint weder al thant
want hijt in die vasce geprant
maer die magt weet te voren
bleef al in die zee verloren
blide was yoen die coninc
dathi dat kint weder vinc
kersten hebben sijt gedaen
ende gauen hem ene name saen
daer wart geheten hastinc
om dat ment met enen scachte vinc
daert in die zee geuallen was
dus doelde yoen geloeft das
wel i iaer eer hi vernam
daer hi wel te lande quam
daer hi gerne bliuen soude
doch geuielt alst god woude
datsi in hogen goten quamen
daer si woeste lant vernamen
bi den berge cancasus
daer lande die coninc yoen dus
tlant was goet al waest woeste
daer hi doe logieren moeste
liede ontboet hi hare entare
ende dede stichten doe al dare
ene grote starke stat
ane den berch geloeft mi dat
die hi ays heten dede
na ays den goeden die stede
enen borch bi mire trouwen
dede hi vten berge houwen
die vtermaten vast was
ende wie so woude sijt seker das
quam daer wonen in die stat
ende yoen gehalp hem dat
dathi al daer wan ter vaert
beide lant ende wijngaert
ende maecte tlant vruchtech sere
ende noch so stichte die here
x andre scoendre stede
daer hi twout slechten dede
ende maecte daer rente groet
dus bleef yoen die stoute genoet
jn goten wonende ende helene
die op siten nu achten clene
ochte op otten ochte op yoene
ochte op ritsarde den ridder coene
noch genas die coninginne
van erer dochter met bliden sinne
die ysaude wart genant
dus bleef yoen daer here in tlant
ende woende daer menegen tijt
ende liet varen sinen nijt
dien hi op gelloene hadde gedregen
ende op sine magen alle wegen
yoen blijft hier ic laten varen
ende segge v vort te waren
hoe die ionge coninc ritsart
voer te medeborch wart
daer hi vant sinen oem garine
ende girbeerte den sone sine
die hem vertelden altemale
dat gelloen ware harde wale
met karle den here groet
ende men hem gistren ontboet
dat karel die keyser coene
heeft te wiue gegeuen gelloene
sirer suster dat verstaet
ende es mede des keysers raet
ende sere mechtech in den houe
ende brinct sine mage al in loue
ritsart seide hulpe god here
dit comt ons te scaden sere
lieue oem seiti nu segt mi
ende waer mede so selen wi
weder mogen bouen comen
sint hi den keyser ons heeft benomen
heeft die so was ons vrient
ende hoe heefti dat verdient
garijn seide in weets niet
dathi hem oyt dede iet
dan hi hem te hulpen quam
daer hi gene scade ane en nam
maer hi seide hi ware gereet
dor hem tanuerdene lief ende leet
dit so es na mijn verstaen
al dathi hem heeft gedaen
daer omme doet die coninc quaet
die al onse raet es ende onse daet
dathi so vaste legt in sijn lant
ende laet clemmen onsen viant
ende werden so machtech sere
ware al hier bi ons die here
wi hadden gelloene wel verslegen
al waert dathi hadde gelegen
vor skeysers voete in sine sale
ende warens ouer comen wale
ritsart seide gi segt waer
jn wille dan niet varen daer
maer wille in gasscoengen varen
besien hoet daer steet twaren
ende besetten wel die lande
ende bordeas na onse hande
en es gene noet seide garijn
jc ende girbeert die sone mijn
wi comen danen wi hebbent wale
dat versien altemale
maer keert tuwen vader weder
ende doeten comen al hier neder
ende laet ons ten keyser tien
het mach lichte so gescien
wi selen gelloene al verdriuen
ende selue metten coninc bliuen
nv heeft garijn gegeuen raet
die ware te uulbringen quaet
want yoen godweet
die sal hem wesen ongereet
doch so es gekeert ritsart
weder omme te siten wart
sine vaert latic bliuen
ende wille v vort bescriuen
van otten den coninc
die vernomen heeft die dinc
dat helene die vrouwe mare
altemale verloren ware
coenrade riep otte doe
ende sprac hem al dus toe
lieue her graue coenraet
dor god nu geeft mi raet
jc pense wel dat helene si
met yoene den coninc vri
ende hoe salic weten mogen
daer af die waerheit ongelogen
coenraet seide her coninc
nu getroest v derre dinc
ende en wantroest v twint
si heeft yoene lange gemint
dat heefse nu getoent wale
op datsi met hem altemale
vten lande si geuaren
gi selt senden sonder sparen
jn siten cortelike
ende doet vernemen hemelike
waer yoen die coninc si
ende oec die coninginne vri
verneemt men dat si si daer
so ontbiet oppenbaer
al uwen magen dats wel gedaen
ende doet hen dat verstaen
hoe dat nu van yoene
al gebroken si die soene
want hi ontfoert heeft v wijf
valscelijc als een keytijf
den keyser onbiedet mede
ende breit die scande die hi v dede
dit so es mijn raet wale
maer des so beit altemale
tote gi verneemt die waerheide
dat si sijn te gadre beide
otte seide gi segt wel
dit willic doen ende niet el
enen ridder riep hi saen
die was geheten paridaen
ende heeft hem beuolen die vaert
te vaerne te siten waert
ende teersten dat hi daer quame
dathi hemelike vername
ochte helene die vrouwe scone
ware metten coninc yoene
ende waer dat si te gader waren
ende dan keerde sonder sparen
paridaen hi seide doe
dat hire ware gereet toe
sine vaert heefti bereet
ende voer henen godweet
te siten waert so hi best mochte
daer hi die coninginne sochte
sine vaert so laetic staen
ende sal v doen verstaen
van ritsarde die es comen
jn siten ende heeft vernomen
dat sijn vader die coninc vri
vten lande geuaren si
met helenen der coninginnen
ende men can niet bekinnen
waerwaert dat hi si geuaren
jn siten en es moederbaren
die iet wiste van sire vart
dies was sere droeue ritsart
ende seide met groten sere
hoe heeft hem dus geproeft mijn here
daer onse troest al steet an
hulpe waer sidi edel man
hoe hebdi ons aldus gelaten
ende sijt geuaren vre straten
ende hebt oec om een wijf
verdoruen u wel stoute lijf
gi hebt uwe veede laten bliuen
die wille machse nu bedriuen
gi laetse nu te nieten gaen
maer wilt mi god in staden staen
jn laetse al dus bliuen niet
toren rouwe ende verdriet
so blijft mi van v daer mede
entie vede in uwe stede
ende sint si mi oec es bleuen
houdicse vort al mijn leuen
uvat holpt datic v vele sede
van ritsarts droefhede
ritsart es in siten geuaren
van steden te steden twaren
ende heuet beset wale
ende wijsleec altemale
maer coninc en woudi werden niet
noch dies hem onderwinden iet
enen graue hiet elijn
liet hi van den lande sijn
drossate ende montbore al
om dathi achterwaren sal
hi was sire moeder moeyen sone
een vrome ridder was die gone
alse ritsart hadde wale
sijn lant beset altemale
doe porde hi met scoender vaert
tsinen oem garine waert
met wel groter droefheden
ende es so verre leden
dathi tote medeborch quam
daer hi sinen oem vernam
ende girbeerte sinen sone wart
teersten datse sach ritsart
so weende hi ontfaermelike
doe seide garijn die hertoge rike
lieue neue nu segt mi
wat es v ende twi weendi
laet varen ens maer vrouwen dinc
wat doet mijn broeder die coninc
wat hebdi daer af vernomen
salhi harewaert iet comen
jc souden harde gerne scouwen
want dat weet bi mire trouwen
dat gelloen wert machtech sere
met karlen den stouten here
ritsart seide oem laet varen
onse dinc sal ons verswaren
want dat weet sekerlike
dat hem harde scandelike
heeft geproeft die vader mijn
want hi ende helene sijn
vten lande beide geuaren
so dat en weet moederbaren
waer si henen sijn belint
dathise lange heeft gemint
dats te scanden nu vergaen
ende te scaden salt ons staen
hulpe god seide garijn
ende hoe heeft hem die broeder mijn
geproeft aldus scandelike
hulpe god van hemelrike
ende hoe selen wi in enegen lande
verwinnen nemmermeer die scande
onse veede wert nu verheuen
die altemale wel ware bleuen
ware hi in den lande hier
nu sal ons werden alte fier
gelloen ende sijn quaet geslachte
dat metten keyser es van machte
si selent hebben wanen te voren
om dat yoen es verloren
maer alsoe en salt niet sijn
willen ons hulpen seide garijn
onse mage ende bistaen
noch selen wise alle wel verslaen
gi sijt selue een machtech man
grote eerscap geet v an
ende grote mogenthede
ons sal oec emmer hulpen mede
vwe suster die coninginne
waer si tharen lande inne
ende ene grote vrouwe mede
gelijc dat blanchefloer dede
beggen ende oec garine
girbeerte ende gerine
noch seide die hertoge garijn
nu segt mi lieue neue mijn
waer dat gi nu henen vaert
jc segt v oem seide ritsaert
jc wille varen te bordeas
ende besettent geloeft mi das
so dat ons niet werde benomen
eer wire weder toe comen
dats wel gedaen seide garijn
seldi iet sien die suster dijn
neenic seide ritsart doe
si salt weten al te vroe
jc wille recht daerwaert varen
ende recht in gascoengen twaren
ende besetten die lande daer
ende weder keren daer naer
ende besien ochtic mach
vernemen op enegen dach
waer mijn vader geuaren si
hi sal te soekene costen mi
so vele dat te wonderne es
men vindene des sijt gewes
garijn seide wan soudi el
gi doet sekerlike wel
dien nacht bleef ritsart daer
smargens doe die dach sceen claer
heeft orlof genomen ritsart
ende es geport op sine vart
nu laetic van heme staen
ende segge v hoe her paridaen
die ridder es in siten comen
daer hi saen heeft vernomen
dat die coninginne helene
es metten coninc yoene allene
wech geuaren men weet waer
entaer es geen vragen naer
paridaen die dit verstoet
waes droeue in sinen moet
dat die scone vrouwe vercoren
dus al haer ere hadde verloren
te lande waert so keerde hi
te coelne daer hi den coninc vri
otten vant dien hi saen
die waerheit dede al verstaen
hoe dat die coninc yoen ware
ende helene die vrouwe mare
vten lande beide geuloen
ende niement en conste geweten doen
waerwaert datsi henen waren
ochte in wat lande geuaren
tlant heeft beset ritsart
ende es te gascoengen wart
doe dit geseet hadde paridaen
so seide die coninc otte saen
edel graue her coenraet
comt dor god ende geeft mi raet
wat ic best moge doen
sint dat die coninc yoen
met hem heeft mijn wijf wege
ende men can in genen wege
weten waer si sijn geuaren
die graue seide here twaren
so es mijn raet wale dat
dat gi te medeborch in die stat
sint ane den hertoge garine
ende ontbiet hem dathi die trouwe sine
heeft qualec gehouden hier
die hi entie coninc ogier
taken beloefden alle beide
op trouwen ende op waerhede
vor den keyser ende sine man
die daer alle horden an
dat die coninc her yoen
nemmermeer en soude doen
niet te minen wiue wart
noch tselfs deilen oec i wart
dathi nu heuet te broken
ende mogdi het wert gewroken
si en willen alle beide
v betren die lelijchede
gi sijt machtech coninc ende rike
ende v selen gemeenlike
v mage hulpen v scande weren
want twaren here en es geen sceren
die lachter die v es gedaen
en mach v nemmermeer te gaen
gi en wreket op garine
ende op girbeerte den sone sine
ochte ritsarde ochte ogiere
consti beclippen dese viere
ochte den enen welc dat ware
gi sout die scande die v van hare
comen es entie lelijchede
altemale vergeten der mede
doe seide die ridder paridaen
here en ware niet wel gedaen
dunct mi in warer dinc
dat mijn here die coninc
orloge begonde op dese heren
want mi dunct bi mire eren
dat die heren meer verloren
hebben ane den coninc vercoren
dan si wennen ane die vrouwe
jc weet wel datsi groten rouwe
hebben om den goed en man
ende wat soudem witen dan
mijn here die coninc in caent gesien
die graue coenraet seide mettien
segt her ridder eest minen here
dat genoech te sinen sere
dat yons magen leet si
mi dunkes te nouwe geloues mi
jc sout op sinen broeder wreken
so men souder aue spreken
maer emmer radic wale dat
datment heme in sine stat
te medeborch weten late
ende sie ochti dese onmate
betren wille minen here
so dat hem si loefleec sere
vort machi dit selue sciere
ontbieden den coninc ogiere
die yoene geloefde dat
dat yoen nemmermeer ter stat
en quame daer hi sprake helenen
die hi nu sprake altenen
willen sijt in goeden moede
doen dat prisic ouer tgoede
ende wederseggen sijt te male
so radic minen here wale
dat hi dan bestride garine
ende winne hem aue tlant sine
her paridaen die seide here
god onne datsi des conincs ere
ende mede sijn vordeel al
die graue coenraet seide het sal
doet dit her coninc dats mijn raet
dit willic doen her coenraet
seide otte die coninc
sint dat v behaget die dinc
nv es otte worden te rade
dathi aneuerden sal dat quade
ende sine mage orlogen
die der daet niet en mogen
alse v wale condech si
paridane den ridder vri
bat hi sere dor genade
dat hi dese bodscap dade
ane garine ende ane ogiere
die ridder hi andworde sciere
dat hijt gerne doen soude
maer ginct na dat hi woude
so en soudemens doen niet
want hire niet in en siet
dat orborleec es sinen here
anders dant scadelijc sere
sinen here wesen sal
ende mede sinen lande al
doe bestont hi die vaert
ende voer te medeborch waert
daer hi vant den hertoge garijn
ende gyrbeerte den sone sijn
paridaen die ridder goet
die dese bodscap doen moet
es comen in die stat
vor garine quam hi na dat
dien hi groete hoefscelike
here seiti god die rike
die alle dinc allene vermach
moet v geuen goeden dach
her garijn andworde saen
dat lone v god her paridaen
ende willecome moeti sijn
wat doet otte die neue mijn
paridaen seide here
otte es tongemake sere
om dat yoen die coninc
heeft gedaen dese dinc
dathi hem sijn wijf heeft ontuoert
ende tebroken dat gi swoert
ende ogier die coninc mede
dat yoen te gerer stede
meer iegen helenen sprake
om en geenrande sake
dit gelof dat siedi wale
es te broken altemale
dies ontbiet v die coninc
her hertoge in waerre dinc
dat gi hen betert die ouerdaet
daer gi aue in borgen staet
ende mes doet geuen dat lant
dat lodewijc hout in die hant
daer die soene mede was
gemaect ocht sijt seker das
hi salt gecrigen alshi mach
ende daer na pinen nacht ende dach
so dat hem niet en onbliue
bede met goede ende met liue
girbeert die daer neuen stoet
seide twaren here dits goet
gi hebt uwen broeder verloren
dies gi rouwe hebt ende toren
die duuel moete halen twijf
dat mijn oem wart so keytijf
dathi om dien wille van hare
heeft gelaten sine veede sware
ende es dus verloren al
nu comt otte ende sal
dit ons ane tien dient gereet
es wale noch also leet
dant hem enechsijns mach wesen
her ridder nu hort van desen
ende segt mi dat otten wale
datic woude tesen male
dat sijn wijf die scone vrouwe
verdronken ware in die dunouwe
ende oec al dat hare besteet
dat mach otte wel weten gereet
ende wi minen oem yoene
weder hadden den coninc coene
wi hebben verloren meer dan hi
ane yoene den coninc vri
ende ontbiet ons toe te hande
dat wi betren sine scande
dat mijn vader gerne sal doen
op dat otte die baroen
dies werden wilt te rade
dathi ons onse scade
op rechten wilt te voren
die wi nu hebben verloren
ane minen oem den stouten yoene
dus so mogen wi ene soene
maken woude die coninc otte
maer daer ane dade hi alse die sotte
here seide die ridder doe
en wildire els niet seggen toe
so salt minen here den coninc rike
genoegen harde crankelike
garijn die dit heeft verstaen
seide hort her paridaen
gi weet wale dat te voren
dat wi meer hebben verloren
ane den coninc in allen sinnen
dan hi doet ane der coninginnen
tgelof datmen van hem dede
ende otte van der vrouwen mede
dat heefse ons benomen beide
jc weet wel dies die waerheide
dat op dien pointe doen
noch helene noch yoen
nie selke daet en deden
al hadde otte al daer ter steden
bi gestaen ochte verre
dathijs nie ware worden erre
maer na datic nu moede
sone deet niet dan die hoede
maer weet wale seide garijn
otte es die neue mijn
dies willic hem wesen hout
ende niet uerwerken bi mire scout
wi selen vor dien keyser comen
daer die soene was genomen
ende selen vonnesse daer ontfaen
hebic otten iet mesdaen
daer ic hem aue sculdech si
beternesse geloues mi
dat willic betren hem te loue
na die genote van den houe
dat segt otten den neue mijn
ende wilthi het mach te paschen sijn
datter nu comende es
die ridder seide des sijt gewes
dat ict minen here sal doen verstaen
orlof nam doen paridaen
ane garine den hertoge rike
ende es gekeert hoefscelike
van medeborch ende es geuaren
jn denemarke sonder sparen
daer hi ogiere den coninc vant
dien hi vertelde al thant
die bodscap die hem otte ontboet
ende ogier die here groet
seide otte hadde meer mesdaen
die sijn wijf leide geuaen
dat oec was iegen sijn gelof
dies en houdic niet daer of
ert hijs hem hem bliue die toren
maer mi es leet dat wi verloren
hebben den stouten coninc yoene
anders en hebics niet te doene
paridaen hi seide here
dor god ende dor v ere
verstaet noch die redene mijn
mi seide die hertoge garijn
dien ic dit selue dede verstaen
dathi woude te pascen saen
dat otte tes keysers houe quame
entaer vonnesse name
van skeysers mannen of die mesdaet
jewet ane v heren gaet
dat wildi heme altemale
betren ende op rechten wale
gi en wilt trouweloes niet wesen
die coninc andworde te desen
sijnt geloeft heeft garijn
so willic daer gerne sijn
om dat niemen seggen sal
wi en doen hem genoech al
here seide her paridaen
god lone v dits wel gedaen
ende des sal hem in allen houen
met rechte hopic mijn here belouen
ogier seide gi segt waer
paridaen hi nam daer naer
orlof ane den coninc geert
ende es te lande waert gekeert
tote coelne daer hi vant
otten den coninc valiant
te coelne es die ridder comen
daer hi otten heeft vernomen
dien hi thants weten dede
hoe hi ontfaen was telker stede
ende die andwarde die men hem gaf
ende hieter hem beraden af
doe seide die graue coenraet
die daer iegen wardech staet
ane wien sals otte gaen
men siet wel dat hem es mesdaen
wreke sinen lachter dats sijn ere
wat soudi soeken andren here
en washi niet gerijns sone
die so stout was ende so coene
treke na sinen vader een deel
ende wreke sine scande al geel
en es hi machtech ende rike
dies radic hem sekerlike
mochti garine geuaen
al dat heme es mesdaen
soude daer mede gebetert wesen
her paridaen seide te desen
van uwen rade here her graue
en quame ere no bate aue
hoe here waendi dan
dat garijn die stoute man
hulpeloes also saen
van minen here soude sijn geuaen
neen hi here dat wanic wel
gi weet wale sonder spel
ende v es genoech cont das
dathi gyrbeerts sone was
des stouts coninx van gasscoene
daer ware noch meer toe te doene
diene soude met crachte vaen
dan hier noch es gedaen
wie sal minen here den coninc
hier raden nu die dinc
dathi orloge ane vaen sal
dathi anders wale al
betren sal dunct hem goet
noit en was man so vroet
noch so groten mechtegen here
hem en was altoes dat ere
op dat hem iement hadde mesdaen
diet betren woude hi sout ontfaen
ende hadde hi mesdaen mede
dathi beternesse dede
dits ere elken man
hoe mechtech hi gewesen can
ende daer bi her graue fijn
so en sal mijn here die coninc sijn
niet so haestech met sinen orloge
op garine den hertoge
hi en sal eer oppenbaerlike
vernemen ane den keyser rike
wie dat meest heeft mesdaen
dat daer sal sijn vonden saen
want vor den keyser was de soene
gemaect van den coninc yoene
jnt daer vore dat radic wale
want hets sine ere altemale
en geet na sinen wille niet daer
so machi keren ende doen daer naer
al dat hem sine vriende raden
jc soude ontbieden oec met staden
mine vriende ende mage
datsi quamen daer ten dage
die mi souden staen in staden
ende hulpen mi dat beste raden
daer soude mijn here altemale
sine vrienden kinnen wale
wie hem tstaden soude staen
ende wie hem soude aue gaen
twaren here her coenraet
dit ware emmer wel mijn raet
otte die coninc seide daer
dit dunct mi sekerlike waer
ende harde wel gedaen
dat hier raet her paridaen
dies willic te houe varen
ende horen daer twaren
wat hare andwarde wesen sal
vor den raet des keysers al
ende wille onbieden mine mage
dat si daer comen in paesdage
ende hulpen mi geraden
hoe ic moge van mire scaden
ende van mirer scanden mede
hebben moge beterhede
gelloen mijn neue dats waer
es oec metten keyser daer
die mi hier af die waerheit
harde lange heeft geseit
hi es metten keyser wale
hi sal seggen onse tale
oec wilic ombieden sciere
minen neue berengiere
jn vrieslant waenic dat hi si
ochte in weet niet ofte hi
te sent gillijs wesen mochte
ochte ten bonen diene sochte
ende alle vort die mage mijn
so waer datsi wonende sijn
willic onbieden te comene daer
te horne mine clage swaer
dus heeft otte die coninc
vte gesent in waerre dinc
om sine mage hare entare
oec so sendi oppenbare
ane den graue gelloene
dathi om sine mage coene
ouer al senden soude
dat hi dede harde houde
want doe dat vernam gelloen
dat verloren was yoen
ende en wege met helenen
en maectire omme geen wenen
want blidere man men nie en sach
dan hi was op dien dach
hi waent nu te bouen comen
ende orlogen noch met vromen
ende sine viande oec wale
noch verdriuen altemale
desen onpais die oec besteet
otte en es hem niet leet
maer eis vtermaten blide
sine mage ontboethi tien tide
jonge houde hier ende daer
ende daer die vadere oppenbaer
te voren aue verslagen waren
ontboethi alle mede twaren
ende ontbet hen mede wale
dat die coninc yoen altemale
uten lande verloren es
ende si nu sijt seker des
selen wreken haren toren
ende hare vriende die si verloren
hebben harde langen tijt
nu sal inden onse nijt
die harde lange heeft gestaen
ontboet hen gelloen die graue saen
want wi selense harde wale
nu verdriuen altemale
maer hi onboet hen datsi quamen
te paeschen daer si versamen
selen tes keysers houe al
daer hem otte beraden sal
ende hi oec selue mede
te wat vren ende te wat stede
si onbieden selen haer here
ende orlogen diessi hebben gere
hare viande tote dien male
dat sise hebben verdreuen wale
ende verslegen ende doet
so en hebben wi vort gene noet
otte heeft noch vort ontboden
onder met brieue ende boden
jn vrieselant om berengiere
dies verblide harde sciere
ende in vlaendren om liedrike
den machtegen vorstre ende rike
dus ontboet die mage sine
otte die coninc van den rine
banderside die stoute garijn
ontboet oec die mage sijn
tote in gascoengen henen
ende ogiere den coninc van den denen
enten beyere naimes
ende oec mede des sijt gewes
van geneuen den graue oliuier
ende van camerike gadifier
dat si quamen te parijs
te paeschen des sijt wijs
die daer quamen gemeenlike
oec quamen daer die coninge rike
arestant ende gondebant
dese vergaderden te hant
te parijs in die stat
tes coninx houe geloeft mi dat
oec so was aymerijn daer
van nerboene weet vor waer
ende sijn vader arnout
een vrome graue ende een stout
oec quam daer met oliuiere
roelant sijn swager sciere
dus sijn dese te parijs comen
ende hebben hare herberge genomen
jn greuen altemale
daer si waren geherberget wale
banderside quam otte daer
ende berengier dat es waer
tybaut van baren ende liedrijc
van vlaendren een vorstre rijc
ende te gelloene banderside
so quam geuaren tien tide
sine grote mage weet wel
daer quam raymont ende pinabel
ende mede die graue bernaert
ende noch xx grauen waert
daer quam van tolouse pieroet
ende van cremoene gyoet
dese twee waren weet vor waer
den loreinen harde swaer
om dat vor bordeas twaren
harer beider vadre waren
verhangen dat yoen dede
dese souden hen gerne wreken mede
dus sijn die heren te houe comen
die keser diese heeft vernomen
heefse harde wel ontfaen
ende sonderlinge ere gedaen
so heefti daer gelloens magen
dat garine qualec begonste bagen
doe sanderdaechs die feeste was leden
quam otte met mogentheden
vor den keyser ende sine mage
ende begonste dus sine clage
banderside stont garijn
ende mede die mage sijn
die ane horen souden dat
dat men hen hiesch op die stat
ottes wart so sprac gelloen
die al dus begonste doen
gerecht keyser gelloen seide
verstaet dor v edelhede
het geuiel op enen tijt
jc wane gijs vroet wale sijt
dat gi taken ene soene
maket tusscen den coninc yoene
ende tusscen otten die hier steet
alse hier noch menech weet
daer hi die goede stat van mes
ende al tlant dat daer toe es
te soenen gaf den coninc yoene
diet vort gaf lodewike uwen sone
jn huweleke metter dochter sijn
daer geloefde die hertoge garijn
entie coninc ogier mede
dat nemmermeer te gerer stede
yoen noch met genen sinne
jegen helenen die coninginne
spreken soude goet no quaet
want otte hadde van harer daet
wonders gehort alte uele
dat met hen ginc al vten spele
hieromme so dede hijt verlouen
nu es comen hier en bouen
yoen ende heeft vten lande
helenen ende heeft grote scande
gedaen otten den coninc
nu heescht otte in waerre dinc
tlant van mes entie stede
daer die soene gemaect was mede
ende dat men hem mede die scande
betre dat vte den lande
yoen die coninginne heeft
eest dat sake dat ment hem geeft
ende ogier ende garijn hier of
wale houden haer gelof
hi sals hen danken hier ter stede
ende wi allegader mede
ende willen gerne hare vriende sijn
wederseget oec garijn
so moet otte dat verstaet
daer toe soeken andren raet
ende nemens op enen andren dach
beternesse alshi mach
doch toenthijt v her keyser here
ende beclages hem wel sere
ende woudi heme van al desen
here een goet rechtere wesen
ende daet hem sinen eisch gescien
want gi weet wel onuersien
dat te aken op enen dach was
dus gemaect geloeft mi das
ende ondersproken mede alsoe
daer menech fransoys horde toe
fransoyse die dese tale
verstaen hadden altemale
seiden onder hen onderlinge
dat en gene onsiene dinge
otte en sochte die coninc
sint alsoe was die dinc
entie keyser met rechte soude
hem doen hebben dathi woude
garijn die al heeft gehort
van inde torde gelloens wort
sprac lude her keyser here
verstaet mi dor v ere
tkint segt wale dat ment sleet
maer en segt niet gereet
wat dat weder heeft mesdaen
gelloen heeft v doen verstaen
dat yoen die coninc
heeft mesdaen in waerre dinc
otten den coninc harde sere
maer achter so laet die here
dat otte die coninc eersten brac
na dat men in den peise sprac
hets cont hen allen die hier sijn
ende v oec her keyser fijn
dat die soene gemaect was
tote aken geloeft mi das
dat wi geloefden dat nemmere
spreken en soude yoen die here
jegen helenen der coninginnen
ende hier met souden si met minnen
altoes te gader wesen
ende nemmermeer en soude van desen
haer vermanen die coninc
otte om en gene dinc
ende hier omme en soude oppenbare
nemmermeer spreken iegen hare
her yoen die broeder mijn
nochtan willic wel seker sijn
ende nemen op mijn leuen das
datter nochtoe tusscen en was
en gene sondelike sake
dan allene houessce sprake
ende dat elc gerne anderen sach
alse otte selue wel weten mach
want alse mi es doen verstaen
so en es tusscen hen gegaen
bode noch bodscap gene
otte en wistse groet ende clene
want hem selue seide die bode
daer hi aue mesdede bi gode
want al waest goet dat hi ontboet
nochtan en woude die here groet
niet dat ment otten seide
daer omme dede grote valschede
die bode dat hijs hem gewoech
hier bi weet otte claer genoech
dat die minne die in hem stoet
niet was dan houesch ende goet
maer om dats otten den here
vernoyde so vtermaten sere
dat yoen iegen haer sprake
so geloefden wi dese sake
dat hijs nemmer doen en soude
ende oec wistic wale dat woude
seker houden die coninc yoen
ende keerde in sinen lande doen
daer hi dede maken ene stat
vor waer dar ic v seggen dat
dat men binnen den iiii inden
der werelt niet en soude vinden
vastere stat dan si si
entie dede hi maken daer bi
dat yrene nam leone
des keysers constantijns sone
want hi kinde gelloens geslachte
op dat iet worde van machte
sonder trouwe ende sonder wet
ende valsch altemale met
dies woudi wesen op sijn hoede
ochte iet die keyser worde te moede
dat hi op hem striden woude
dat hine daer verweren soude
hier omme pensde yoen mere
dan hi dede her keyser here
om die coninginne helene
daer hi op doe micte clene
jn dien si voere anders wale
dus was die soene altemale
gerecht keyser nu weiti wel
dat taken al dus geuel
karel seide gi segt waer
so daden dandre die waren daer
gerecht keyser seide garijn
nu hort vort die redene mijn
doe wi alle gesceden waren
ende otte te lande quam geuaren
jn norwegen daer die vrouwe was
dede hi hare geloeft mi das
lelechede alte groet
ende daer toe hise besloet
jn enen torre harde vaste
daer si in dogede menege onraste
daer in so lach die vrouwe helene
ende met hare so was ene
joncfrouwe diese hoede daer
entie hare was al te swaer
dus lach die vrouwe in groten sere
hier bi segic keyser here
dat otte die soene heeft te broken
die gi selue had gesproken
doe deet die vrouwe yoene verstaen
datsi lage al dus geuaen
om sinen wille swaerlike
ende yoen die coninc rike
dient sere derde alst wel scijnt
dat dus die vrouwe was gepijnt
sonder scout dor sinen wille
dunct mi dede den raet al stille
dat hi die vrouwe vte gewan
al washi van herten een man
nochtan wart hi verleit van hare
mi was geseit oppenbare
dat si dede ene grote dinc
op dien nacht dat si ontginc
si vermorde ene ioncfrouwe
dat haer dede hancst ende rouwe
ende twee andre cnapen mede
diese hoeden daer ter stede
daer ane was te wetene goet
dat die anxt vele doet
hadde otte gehouden sijn gelof
dies hi altemale ginc of
ende daer hi dede sonde inne
hi hadde behouden sine waerdinne
ende wi onsen broeder met
gerecht keyser ic wille gijt wet
dat ons blijft die meeste toren
ende wi oec meest hebben verloren
ane minen broeder den stouten coninc
hadde otte gehouden sijn soendinc
gelijc dathijt geloefde vor v
wi waren bat te rasten nu
dan wi sijn dat weet wale
hets ots scout altemale
dat al dus verloren sijn
sijn wijf entie broeder mijn
wi mochten heme hier ter stat
met allen rechte heiscen bat
yoene den coninc dan hi
helenen wilt heiscen mi
fransoyse seden oppenbaer
seker die hertoge segt waer
twi vinc otte die coninginne
daer ten peise was gesproken inne
dathijs vermanen niet soude
daer brachi soene bi sire scoude
gelloen seide nu sieic wale
dat iegen ons valt altemale
om dat garijn die waerheit dect
ende ene scone logene vertrect
dat otte hilt sijn wijf geuaen
dat hi node soude hebben gedaen
dit horde girbeert die daer stoet
een ridder van prise goet
garijns sone horde dat
dat gelloen op die stat
sinen vader liegen hiet
hi scoet vort ende verste niet
ende seide gerecht keyser here
hort na mi ic bits v sere
hier steet die verradere gelloen
die oit valsch was in sijn doen
ende tiet minen vader an
die oyt was een wettech man
dat hi hier logene dede verstaen
dan mach al dus niet te gaen
want ic wils hem lyen doen
dat mijn vader die baroen
hier aue die gerechte waerheide
hier vor v allen seide
op ene vre van den dage
daer toe sien al sine mage
ende dat hi daer toe valsch si
dar hijt becorten iegen mi
ende dat wi bi ots valscheiden
ende bi gelloens nidecheden
hebben minen oem verloren
die ridder was van prise vercoren
dien ic wreke op enen dach
op datic gelloene mach
enechsijns te campe gecrigen
onse leet en can ic niet verswigen
dat ons van gelloene es comen
diene ons heeft al benomen
ende al dat hier es mesdaen
es vte sire borst gegaen
ende hi salt gelden op datic mach
ende icken op enen dach
mach gecrigen in een crijt
want sekerlijc hets meer dan tijt
dat hem sine valscheit si geloent
die hi lange heeft getoent
van cremoene die ionge gyoet
die een starc man ende een groet
was ende van allen leden
wel beset met starcheden
hi seide vor hem allen doe
hier es genoech geseit toe
gerecht keyser ende here
hort na mi dor v ere
hier scelt verradere selc gelloene
hem sals berouwen eer margen noene
dat nie sinen monde leet
hine darft nemen niet so heet
jc segge dat die coninc yoen
die lachterleec es geuloen
ende sijn broeder mede garijn
valsce mordenaren sijn
want si minen wettegen vader
so verrieden beidegader
datten die keyser verdede
te sere met sirer haestechede
dat ic hare mort ane tie
die keyser en had gedaen nie
en hadden sijt beide niet gedaen
dies biedic hier mijn wedde saen
vor alle die heren die hier sijn
datsi valscelijc den vader mijn
vermorden den keyser daden
daer icse altoes omme sal scaden
gyrbeert es vort gesprongen
ende seide vor ouden ende vor iongen
dathi qualeec daer ane loge
want sijn vader die hertoge
ware getrouwe ende goet
ende sijn oem die coninc goet
ende heeft daer sijn wedde genomen
hier en binnen so es comen
van tolose pieroet
een starc ridder ende een groet
hi was so starc dat hi
wel op hief geloues mi
enen gewapenden seriant
van beneden met ere hant
daer hi stont al recht op
tote bouen sinen cop
ende settene nochtan weder
op derde met gemake neder
dese dade gerne pine
hoe hi te campe hadde garine
dat hem wale ware gesciet
en ware daer ritsart comen niet
yoens sone in gereden
die node dore ware leden
nv es ritsart comen inne
die te gelloene clene minne
ende tsinen geslachte droech
want hi hatese meer dan genoech
groet was altoes ritsarts toren
om den vader dien hi verloren
heeft ende dathi versiet mede
dat die keyser telker stede
vort trect den quaden gelloene
dien hi en dinct no pais no soene
te houdene die wile hi leeft
ende hem god gesonde geeft
van gasscoengen eshi comen
ende heeft dit parlement vernomen
m mans brachti wale
met hem gewapent tenen male
die hi hilt tallen tide
gereet neuen sine side
jn die zale so quam hi
ende met hem geloues mi
sine ridders gewapent wel
dit en dochte gelloene geen spel
maer ginc achter den keyser staen
her ritsart hi seide saen
god die alle dinc vermach
die moete geuen goeden dach
ende in eren ende in vrouden
karle den keyser houden
ende alle mine hoge mage
die ic hier sie in desen dage
sonder gelloene entie sine
dien geue god selke pine
dat icse met minen tanden
etten moe te ocht met minen handen
jammerlike verslaen moete
dies onne mi god die soete
dat nu stappans ware gesciet
en lietics dor den keyser niet
diese heeft in sijn geleide
hier en hadde geweest gene bede
maer hem willic sijn onderdaen
ende altoes te dienste staen
ende waer ic mach hoeden sijn ere
alst recht es hi es mijn here
dies so hebbense sijns te bat
maer weet vor waer dat
datic nemmermeer hier na
hoet met mi come ochte ga
den valscen verradere gelloene
en houde meer vrede no soene
noch mede sinen valscen geslechte
datic hate wel met rechte
gerecht keyser ende here
ouer v beclagic mi sere
dat gi den verradre quaet
die v so menege valsce daet
heeft gedaen so bi v hout
dat gi te rechte niet doen sout
wisti wat hi v heeft gedaen
doen gi den coninc aspriaen
orloget minen oudervader
ginc v die valsce af algader
ende swoer den oudervader mijn
dathi hem getrouwe soude sijn
ende dienen lude ende stille
dit dedi om mire moeder wille
die men hem onthiet des sijt gewes
ende hier af was bode bales
daer dede gelloen doen den raet
als een valsch verradere quaet
dat gi yoene den vader mijn
ende alle die mage sijn
orlof gaeft ende van v dreeft
ende met gelloene daer bleeft
ende street her keyser rike
daer hi v af ginc valscelike
want hi ende sine man
hadden alle tekene an
na mijns oudervaders wise
ende versloegen v volc van prise
ende hadden verslegen doe
en waren v niet comen toe
mijn vader ende sine mage
die v verloesten in dien dage
ende alse gelloen dat vernam
dat na sinen wille niet quam
ende hi v hebben sach den sege
warp hi dat valsce teken wege
ende quam v smeken ende lecken
alse die sine quatheit woude decken
dit daden mi verstaen te waren
die gene die daer ouer waren
entesen hebdi nu vercoren
ende wi hebbent met v verloren
v maegs nochtan gedinken wale
al wildijs vergeten altemale
woude gelloen oec dies plegen
dat hire iet seide iegen
jc wouts hem doen lyen oppenbare
so waer dats te doene ware
uan tolose die graue pyroet
die nochtan den anxt hadde groet
om dat hise gewapent sach
seide so hi eersten mach
gerecht keyser ende here
jc hore hier lachtren harde sere
den getrouwen graue gelloene
hi heeft hulpen hier te doene
ochte hi bliues tachter hier
siet hier mijn wedde coninc fier
dat des gelloen die graue vri
altemale onsculdech si
jc wille proeuen op ritsarde
dat al sijn logenlike warde
dathi heren gelloene anetiet
oec en willic varen laten niet
jn segge dat die vader sijn
verradre es ende mede garijn
die iammerlike daden verslaen
minen vader den toulousaen
ande ochte wille ritsart
dese lachterlike wart
ritsart seide het sal gescien
dat wedde so namhi mettien
vter hant den coninc
die daer stont in den rinc
karel hi seide mettesen
nu moeten hier twee campe wesen
die margen beide moeten gescien
mettien heeft ritsart versien
reinouts sone berengiere
tote heme so seidi sciere
o valsce verradere quaet
gi daet ene die quaetste daet
daer men nie af horde gewagen
gi slacht wel uwen valscen magen
gi mordet den goeden reinoude
die v vader wesen soude
daer hi op sijn bedde lach
dat willic v op enen dach
lien doen dordijt bestaen
ochte die keyser hi moet saen
ons rechten ouer v
want gi iegen wardech sijt nu
berengier die dit verstoet
hi warts droeue in sinen moet
want hi weet dat selue wale
dat waerheit es altemale
enties duchti bouen al
dat god op hem wreken sal
doch al ontsachijs hem sere
so en darhi dor onnere
laten hi en moet saen
sinen wedde daer ontfaen
hi hoepte bouen al
dat men heme wisen sal
dathi entie stoute genoet
van tolose die graue pyroet
tenen male ende tenen tiden
jegen heme selen striden
dit so was sijn hope sere
doe seide berengier die here
gerecht keyser nu verstaet
jc segge v dat valsch ende quaet
ende uule logenheit
van mi ritsart heeft geseit
ende datic node soude gedaen
hebben dies willic ontfaen
sijn wedde vor dese heren
ans mi god ic sal hem leren
selc spel eer margen noene
hi sal hebben els te doene
dan mi ochte enegen man
dus te tiene mordaet an
vort eshi doen comen
ende heeft sijn wedde genomen
dart al die heren sagen toe
karel die keyser seide doe
nu gaet te rade gi baroene
wat mi nu steet te doene
ende mine genote sonderlinge
die hier staen tenen ringe
sonder allene die hertoge garijn
want die sake si es sijn
arnoude van beaulande
so maende hi des te hande
ende reynaude van den dorne wit
die van den rade brachte dit
dat die keyser eersten sal
borge nemen ouer al
banderside seggen si dat
dat si gewisen niet connen bat
dan dat margen ritsart sciere
moet striden iegen berengiere
want hem woude ritsart die coene
doen lyen eer margen noene
ende ouermargen so sal hi
op dat hi te liue si
striden iegen pyrote
dit so wisen die genote
gyrbeert ende gyoet mede
selen al daer bi ter stede
striden margen in den dage
vor hare vriende ende mage
doe dit vonnesse was geseit
dat berengiere niet en greit
quam her pyroen vort gegaen
ende seide ten keyser saen
gerecht keyser seide pyroet
men doet mi nu onrecht groet
hets cont den heren altemale
die hier sijn in dese zale
dat ic eerst den camp boet
ritsarde den stouten genoet
ende hine van mi ontfinc
ende ochti dan daer na ginc
ende boet enen andren op die stat
ende hoe soude dan comen dat
jn soude eerst den minen doen
dien eerst ontfinc die baroen
al es hi stout ende coene
ende hi gelouede eer margen noene
te stridene iegen berengiere
nochtan en waert gene maniere
dat mijn camp geachtert ware
jn stredene margen oppenbare
gelloen diere oec bi stoet
seide weet dat her keyser goet
ochte her ritsart hier seide
vor v sine behagelheide
so moethise uulbringen mede
op dien point ende op die stede
dathise heeft geloeft te doene
gi weet wel her keyser coene
datsi al van mordade
beroepen daer bi mesdade
den genen die in dese sake
enegen van hen achter stake
ende daer bi her keyser doedi wale
so selense beide tenen male
striden hier iegen ritsarde
men sal hem leren sine warde
te uerhoedene een luttel bat
dan hi dede ic segge v dat
her ritsart die dit verstoet
hi seide gerecht keyser goet
al es gelloen valsch van arde
hi heuet nu ware warde
gesegt twaren her keyser here
want dit selue begeeric sere
want ic salse beide te male
ans mi god verwinnen wale
dus hebic den camp genomen
ende dus wilicken laten uulcomen
hier mede dat verstaet
so was geint al die raet
die keyser nam tien tiden
goeden borge in beiden siden
maer weet wale dat dit sere
derde heren garine den here
ende sinen magen altemale
alst mochte te rechte wale
dat ritsart soude te dier tijt
jegen hem tween in een crijt
striden die beide vrome waren
maer hi en wouts niet laten varen
dus es dat parlement gesceden
die heren gingen hen gereden
die sanderdaechs striden souden
ende daden bereiden dat si wouden
dien nacht lach die hertoge garijn
ende met hem die vriende sijn
jn die kerke tonser vrouwen
dier si baden alle met trouwen
dat si hare kimpen alle beide
moeste bescermen van leide
enten sege laten winnen
entie andre hadden hier en binnen
grote feeste onder hen
om dat hem dunct in haren sen
dat ritsart daer bliuen sal
ende hier met hare viande al
selen alle ondergaen
ende haer wille sal uulstaen
karel dede oec des sijt wijs
op die yle te parijs
beslaen twee crite daer
oec beualhi oppenbaer
roelande ende arnoude
van beaulande dathi soude
hoeden ende beureden dit
ende reynaude van den dorne wit
met iiim ridders coene
ochts daer iet ware te doene
dat sijt souden bescermen wale
hi was geleert tenen andren male
dies woudijs hem hoeden bat
oec geboet men in die stat
dat hem die portren wapenen souden
op datter enege quaet wouden
datsise hem dan hulpen vaen
ende hire dan ouer rechte saen
hi souts op sijn hoede wesen
die nacht leet bennen desen
ende het wart scone dach
ende teerst dat menne baren sach
sijn die kimpen op gestaen
ende te messen wart gegaen
ende baden gode onsen here
dat hi hen behoude lijf ende ere
hare vriende sijn te hen comen
die haers ware hebben genomen
vor primetijt een luttelkijn
voer karel die keyser fijn
te crite wart ende dede gebieden
dat quamen die kempen hi woude henlieden
beide recht ende vonnesse doen
doe quam garijn die baroen
ende sine mage alle mede
ende brachten al daer ter stede
sine kempen alle beide
die hi beual in die gods geleide
nv heeft garijn terer varde
bracht girbeerte ende ritsarde
dien hi bat harde sere
datsi pensden om die ere
ende pensden om die gene twaren
daer si aue comen waren
girbeert seide dat soudi doen
doe seide ritsart die baroen
oem dat kinne onse here god
die ouer al heuet gebod
datic niet blidere mochte sijn
danic den lieuen neue mijn
reinoude heden wreken sal
ans mi god ende goed geual
die iammerlike vermort was
alse gi wel weet die waerheit das
garijn seide dats waerheide
maer si sijn starc alle beide
ende gi en sijt maer allene
dies es mine sorge niet clene
ritsart seide oem laet bliuen
jc salse beide wel ontliuen
vergaue god dat gelloen
mede den camp moeste doen
ende otte mede die vierde ware
die minen vader oppenbare
dus iammerlike heeft verdreuen
jc soude nochtan hen allen tleuen
nemen weetic wel te voren
want si sijn valsch ende versworen
ende trecht soude met mi sijn
getroest v lieue oem garijn
doe seide die coninc ogier
bi gode neue mogedi hier
ontgaen so machmen v louen
ende uwe mage comen noch te bouen
ritsart seide iaic here
jn begerde nieuwet mere
dan datic hadde alse goede wrene
alse girbeert heeft mijn neue rene
fyauwe daer hi op es geseten
maer dies magic wel vergeten
gyrbeert die horde dese warde
ende grote rouwe hadde om ritsarde
om hem seluen en achti twint
want hi hem wel so vrome kint
dathi enen ridder niet
ochte harde luttel goet ontsiet
maer ritsart dies heeft te doene
jegen ii grauen stout ende coene
tenen male dien ontsachi
te hem seidi neue vri
neemt fyauwe ic wilt v lenen
want in stride maer iegen enen
jc hebs te doene luttel goet
jegen neue dat gi doet
ritsart seide en es gene noet
maer tors es starc ende groet
haddict bescreden gelijc dat gi
doet neue geloues mi
jc wouder noch si ii dan waren
die liefste van gelloens scaren
girbeert es gebeet ter neder
ende seide te ritsarde weder
neemt dit ors lieue neue
dat v god vele eren geue
het moet v dienen op desen dach
alse garijn dit gesach
ende sine andre mage mede
dadense beeten daer ter stede
ritsarde ende tien tiden
daden si hem fyauwen bescriden
dies hi dancte girbeerte sere
deus hoe blide was doe die here
hem dochte al haddere gewesen
noch x tote desen
hine hadse ontsien groet no clene
doen hi sat op den goeden wrene
ende gyrbeert die ridder vermeten
es op ritsarts ors geseten
ende quamen dus te scepe twaren
daer si mede ouer uaren
nu sijn te crite die kimpen comen
karel diese heeft vernomen
dagde eerst gyote geloeft das
want hi ane leggere was
ende gyrbeerte den hertoge mede
daer hi recht ane dede
want die camp was eerst genomen
te crite so sijn dese comen
gelijc dat ii ridders coene
te campe sculdech sijn te doene
daer na dagedi pyrotte vort
die ritsart beroepen van der mort
hadde die hi in waerre dinc
ane teech yoene den coninc
ende ritsarde dagedi met
na dat vonnesse wijst ende wet
vort so dagedi berengiere
die andwarden soude sciere
oec ritsarde van den saken
dies si hen onderspraken
doe die kimpen te crite waren
deetse die keyser sonder sparen
sweren dat elc hadde recht
doe die eet was dus berecht
quamen die genote daer
vor den keyser oppenbaer
ende seiden her keyser here
hort ons een luttel dor v ere
dese campe dat es waerheide
en waren te gadere niet alle beide
genomen weiti wale
dies en selense tenen male
alle beide striden niet
dies waert beter riedijs iet
dat gyrbeert voren strede
want het es die waerheide
dat hi eerst den camp ontfinc
ende alse leden es die dinc
so laet striden dandre drie
so dat elc ridder besie
haer scermen ende haer striden
moesten si sien in allen siden
onderstriden die ridders coene
so hadden si te uele te doene
karel seide gi segt waerheide
so willic dat pyroet beide
ende ritsart ende berengier
tote dat dese hebben hier
volstreden vte haren camp
wi moeten ons hoeden iegen scamp
ende iegen valscheide mede
die ons gedaen es te meneger stede
dus sijn girbeert ende gyoet
geseten op haer orsse groet
elc den breidel omme waerp
ende nam ene glauie scaerp
wel gewonden tote in die hant
die orsse daden donen tsant
daer si ronnen vreselike
ende gyoet die graue rike
geraecte den hertoge soe
op den scilt dat hijs onuro
wel na al daer worden was
en ware niet sijt seker das
daer gebroken gyoets spere
maer gyrbeert die in sijn gewere
vaste sat ende vromelike
geraecte weder den graue rike
rechte in des helms lumiere
dathi helm ende cuffie sciere
ende dat beckeneel mede
al dor stac daer ter stede
ene wonde maecti hem in thoet
maer si en was niet wel groet
want tspere sere opwaert droech
dat wale was gyoets geuoech
maer vanden spere dat trenscoen
bleef hem daer in stekende doen
wel na onder haluen voet
want daer so brac dat spere goet
gelloen waende oppenbare
dat hem dor die hersenen ware
ende menech ander graue
die harde droeue was daer aue
maer gyoet es gekeert saen
doen gingen si hem onderslaen
ende onderhouwen harde sere
gyrbeert sloech gyotte den here
den scilt al van sire siden
enten helm te dien tiden
ende tselue dede hem gyoet weder
eic sloech anderen ter neder
van den orssen op die erde
maer gelijct hen niet en derde
scoten si op haestelike
elc sloech andren crachtelike
menege wonde wijt ende diep
daer dat rode bloet vte liep
waer si geraecten die malgen ringe
al waren si te voren inge
si hebbense wide genoech ontdaen
hets wonder hoe elc mochte ontstaen
die grote slage die si sloegen
daer si mede ter erden droegen
wat si geraecten stael oft yser
hen scenen maer verdroechde riser
so dicke sloegen si hare slage
ende so groet dat hare mage
te wondre anesagen dat
haer halsberge hadden menech gat
karel die keyser selue sede
dat die ridders alle beide
so wel streden sekerlike
dat hi nie hars gelike
gesien hadde teneger tijt
sonder allene in dien strijt
daer oliuier ende roelant
streden te vianen in tsant
nochtan dochtem sekerlike
dat dese alse vromelike
deden alse die gene daden
elc here was genoech verladen
maer dat so en toenden si niet
dat hem verwies des stridens iet
want si hem so sere onderhouwen
dat elken mochte sijn leuen rouwen
dicken viel si op hare knien
datsi wale had mogen gescien
hadden genomen pais ende vrede
so moede waren al hare lede
mettesen heeft omme gesien
girbeert ende versach mettien
waer die stoute ritsart
droefleke sach te hem wart
om dathi duchte dat girbeert
werden soude al geonneert
ende girbeert scamets hem sere
ende hief tswaert met enen kere
ende sloechen bouen op tbeckeneel
dat vanden slage bleef geel
maer tswaert scampelde also warm
ende viel op sinen rechtren arm
dat hine heme brac ontwee
dit dede gyote also wee
dathi girbeerte genaden bat
ende loechende op die stat
her gelloen die dat versach
sach daer sinen droeuen dach
te karlen seidi her keyser here
neemt op dor uwes selues ere
gyote den baroen
ende doeten leggen in tprisoen
tote dandre hebben gestreden
ende alse die es leden
so moechdire ouer rechten wel
op dat gi niet verneemt en el
want die strijt wert saen gedaen
van den andren sonder waen
her garijn die dit verstoet
seide gerecht keyser goet
doet nu al hier ter stede
beide recht ende vonnesse mede
ende en veronrecht ons niet
want gi met uwen ogen siet
dat gyoet verwonnen si
doet vonnesse her keyser vri
die keyser seide beit met staden
jc salre mi op beraden
te rade riep die keyser coene
alle sine hoge baroene
die heme alle dat rieden
dathi den getrouwen lieden
al vte haren eysch dade
want dat ware van haren rade
dathi ontliuen moet gyote
of t veronrechten sine genote
karel seide so salict doen
maer daer toe so quam gelloen
doe hi vernam desen raet
gerecht keyser nu verstaet
seide gelloen een luttel mi
jc kinne wale dat recht si
datmen rechte ouer gyote
doch biddic gene onmate grote
dat men beide tote dier tijt
dat geint si die andre strijt
het mochtem lichte daer mesuallen
alshet hier dede vor v allen
gyote den lieuen neue mijn
ende danne mocht so wale sijn
dat wi pays ende vrede
mochten hebben vort mede
ent garijns wille wesen soude
dat menne leuende behoude
dit was here dat ic bat
maer noch here bouen dat
biddic v her keyser here
entesen baroenen harde sere
dat si gaen ane garine
den wel lieuen neue mine
ende ane mine andre mage
die hier sijn te desen dage
ende bidt hem vor alle saken
dat si ons laten pais maken
want qualijc mochtic gedogen
dat hier ritsart vor mijn ogen
worde van minen hogen magen
dus iammerlike verslagen
alse hi emmer moeste sijn
dat siedi wel her keyser fijn
ende het soude mi deren sere
want gi wetet wale here
datmen dicwile heeft gecalt
dat selue bloet selue walt
ende also es mi gesciet
maer getrouwe herte lieget niet
therte moetic emmer dragen
goet ende getrouwe minen magen
so wat datsi mi mesdoen
mi dert sere dat yoen
hem dus qualeke heeft geproeft
ende benre om sere bedroeft
ende daer bi sout mi oec meer wegen
bleue ritsart aldus verslegen
alse hi emmer moeste wesen
hoe mochti enechsijns genesen
al en waerre waer allene pieroet
die die macht heeft so groet
dathi enen gewapenden man
met erer hant verheffen can
al staende op sijn hoet
dat es cracht alte groet
jc late staen datter berengier
mede es die graue fier
hier bi so sie ic an
dathi ware een doet man
ende hier bi namic gerne die soene
edel heren neemt uwe baroene
ende soect mi pais ane garine
ende ane die mage sine
ende segt dat ic wille laten varen
bordeaus al te waren
ritsarts man geloeft mi das
gelijc dat ic des vaders was
willic bliuen vorwaert mere
jn dien si mi doen die ere
dat si mi gyote geuen
dathi behouden moge tleuen
ende dits ene harde cleine beide
die ic bidde hier ter stede
karel seide gi segt waer
jc wille te hen gaen daer
ende wilt hem doen verstaen
te garine es hi gegaen
ende sine baroene mede
dien hi dit verstaen dede
ende mede dathi gerne sage
datsi onderlinge mage
bleuen ende geuriende groet
ochts vrankerike gecrege noet
enten keyser iement sochte
dathire hem mede gehulpen mochte
want dat orloge entien nijt
die gestaen hadde langen tijt
tusscen hen en stonde niet wel
si en souden niet wesen el
dan geuriende ende gemage
garijn seide dathijt sage
gerne ende hadde gesien
langen tijt op dat gescien
enechsijns hadde mogen
maer si hebben hen gelogen
te meneger tijt alst condech si
v wel here her keyser vri
ende allen den heren die hier sijn
doch willic wel her keyser fijn
mi hier op gerne beraden
want dese camp moeste scaden
ons ochte hem harde sere
en laet v niet verlangen here
neent seide karel die stoute man
nu gaet ende ontcommert v dan
her garijn die hertoge vroet
heeft genomen sine mage goet
dien hi dit verstaen dede
oec so seide hi hen mede
dattene daer toe dwonge mere
dathi ontsage ritsarde den here
die striden moet al eenlike
dus iegen ii grauen rike
die vroemste beide die men weet
dat ware hem van herten leet
oec ware hi thoet van den geslachte
dat oit geweest hadde van machte
dies besiet gi edele heren
welc wi doen met meerre eren
so hier den pais maken saen
so laten den camp uulgaen
oliuier die stoute graue
seide nu hort mi hier aue
et es saen sekerlike
een pais gedaen scandelike
jc pense wale dat ritsart
niet van herten es ueruert
van den genen no van desen
want hadde hi veruert gewesen
hi en hadse beide niet genomen
hi waers met men aue comen
haer een kempe es uerwonnen
dien en selen si niet connen
weder gecrigen lichtelike
van karle den keyser rike
en moet bi onsen wille sijn
dies radic wale her garijn
dat men hore ritsarts wart
ochti hem yegerincs af ueruart
daer na mogen wi werken mede
eeest om pais eest om vrede
metten minsten wilt gelloen
hem des camps aue doen
hi wilt geuen bordeas
dat sire vordren wilen was
ende wat heefti daer an
oec wilthi werden ritsarts man
so washi sijns vader mede
dien hi trouwe noit en dede
alse lief en haddicker niet
sirer manscap alse iet
jn dien hi sinen neue vercrege
hets goet dathi alle wege
ons op loept verradelike
en lietict dor den keyser rike
het worde becort hier ter tijt
hare valsceit ende haer nijt
si hebben ons te menegen stonden
al te goet willech vonden
want wi hebben telker stede
haren wille geuolget mede
dies sien si wel in allen manieren
dat wi hen sijn te goedertieren
ende datwi altoes nemen soene
van altemale haren mesdoene
ende dat haer fet niet es so quaet
wi en hebben altoes goeden raet
om hen te geuene pais ende vrede
ende hoe quaet sijt hadden mede
dies en selense bi minen rade
eest onse vrome ofte scade
nemmermeer gewinnen soene
en si dat ritsart die coene
hier so verre achter bliue
dat wi vrese hebben van sinen liue
nu vaert ane heme ende besiet
ochti heme iet ontsiet
daer op mogen wi haestelike
andwarden den keyser rike
garijn seide gi segt wale
maer gawi te heme te male
ende laet ons horen wathi segt
ende wats hem in therte wegt
ogier seide so gaen wi dan
ende spreken den stouten man
te ritsarde sijn si gegaen
garijn die hertoge seide saen
neue hier comen uwe mage
die heden in desen dage
om v sijn in sorgen groet
want si ontsien uwe doet
niet neue si en kinnen wel
dat gi sijt dapper ende snel
starc ende van groten prise
op dat in geliker wise
dit spel gedeelt nu ware
maer nu so wert v te sware
te stridene iegen ridders twee
dit dert ons ende doet oec wee
daer omme sijn wi comen nu
lieue neue hier tote v
ende willen v verstaen doen
hoe die graue gelloen
den keyser ende sine baroene
ane ons heeft gesent om soene
bordeas neue so wilt hi
v scelden ewelike quite ende vri
hi was oec uwes vader man
dat hi niet gelogenen can
also wilthi die uwe wesen
ende hi en eiscet niet van desen
dan dat men hem weder geue
leuende gyote sinen neue
ende aldus in desen sinnen
behaget v mogen wi gewinnen
vort meer pais ende vrede
ende v camp die blijft daer mede
ritsart die dit heeft verstaen
andworde sinen oem saen
ende sinen hogen magen
die toe horden ende sagen
ende vraegde hem met staden
ochtsi hem dat souden raden
ende si dat weten wale
dat pyroet in skeysers zale
ende vor al des keysers baroene
minen vader den goeden yoene
verranesse ende mort aneteech
daer ic dunct mi te lange ane sweech
dat ict al thants niet en hande
dies so waert te meerre scande
lietic pays nu hier maken
ende mijn vader van dier saken
sculdech bleue ende van dier mort
die si op hem brachten vort
so en dorstic lyen niet vort an
dathi hadde geweest i goet man
hi waest nochtan ende salt bliuen
ocht si selen mi hier ontliuen
banderside so es hier
die verradre berengier
die reinoude den vader sijn
den wel lieuen neue mijn
vermorde harde iammerlike
dies salne god van hemelrike
scenden alst recht wale si
nie sint des gelouet mi
en consticken gesien met ogen
ende hoe soudic dan gedogen
dat mi die verradre soude
hier ontgaen al dus boude
dies en mochtic gesien niet
gi heren geuoegt v iet
die pays maecten ter goeder tijt
maer ic wille dat gijs seker sijt
dat ic den dach dien ic leue
hen no pais no vrede geue
dit parlement maecti te lanc
dies gi van mi hebt clenen danc
wildi pais maecten gi heren
maer ic moet dan van v keren
mijn vader moet goet man bliuen
ocht men sal mi hier ontliuen
oec salic op datic can
wreken reinoude den stouten man
die ons was oyt getrouwe
ende daer ic omme doge rouwe
nu cort gi heren uwen raet
gi doet sonde ende quaet
dat gi belet onsen strijt
jc hadde ouer langen tijt
dat hopic ane onsen here
mi gewroken harde sere
waeric op fyauwe geseten
jc soude wale wanen weten
datsijt souden hebben onsiene
al waren daer noch toe si tiene
oliuier die dat verstoet
waes blide in sinen moet
ende seide neue god ons here
moet v gesterken in v ere
gi segt emmer als i vrome man
ende op dats mi god an
jc sal v vort al sonder waen
te hulpen ende te staden staen
waer dat gijs hebt te doene
god loens v sprac die ridder coene
gyrbeert seide doe ter vart
nu verstaet mi neue ritsart
mogedi desen camp verwinnen
jc sal v in allen sinnen
dienen ende sijn onderdaen
ende nemmermeer aue gaen
al versoenden onse mage
jc sal v bi nachte ende bi dage
hulpen dragen onse veede
bede in lieue ende in leede
dat lone v god seide ritsart
mi hebben verblijt uwe wart
harde sere dat lone v god
want het es i scone gebod
nu moete mi god in staden staen
orlof so namen si saen
ende sijn vten crite gekeert
ende quamen ten keyser geert
ende seiden hem oppenbare
dat dat pine om niet ware
dat enegen peis gelloen vercrege
die peis ende soene alle wege
heeft valscelike tebroken
dat of god wilt noch wert gewroken
woude hi rechten hi dade wale
alse die keyser horde die tale
wart hijs erre ende seide
eer noch dese dach versceide
so sal hi noch rechten soe
selc die nu es harde vroe
sals messcien bedroeft wesen
garijn andworde mettesen
here dit mach wale gescien
eest dat gesciet wi moetent sien
ons mach rouwen keyser here
so menegen dienst so menege ere
alse v onse vordren hebben gedaen
dat gi ons laet so lichte gaen
om valsce verradren ende quadien
die oyt met harer partien
hebben geweest verradren quaet
nu wercti al na haren raet
jn weet hoet v lonen sal
eert comt tenen inde al
dus es gekeert die keyser coene
ende es comen tote gelloene
ende seide hem dat hijt daer an
geensijns gebringen can
datsi enege soene ontfaen
her gelloen hi seide saen
gerecht keyser ende here
wat wildi watic doe mere
jc bidde dat si bidden souden
op dat si behouden wouden
ritsarse haren neue gesont
die lichte mach te deser stont
hier vor alle sine mage
laten wel sinen crage
karel seide laet varen dit
al dat selue dat gi nu bid
mochte vallen datsi bidden souden
eer die camp wert op gehouden
here seide gelloen doe
so sietere dan selue toe
ende hulpt ons houden onse recht
want ic hebbe oyt ende echt
simpel ende onscalc gewesen
ende noch so soekict in desen
karel seide gi segt waer
doe dede hi gebieden daer
dat die kimpen souden striden
doe saten si op in beiden siden
rytsart heeft fyauwe bescreden
dat starc was van dappren leden
dies hi was blide in sinen sin
ende lieter mede lopen in
teersten was geport pyroet
met enen spere starc ende groet
daer na porde berengier
mede als i ridder fier
maer op fyauwe quam ritsart
ende heeft ontmoet ter eerster vart
pyrote diene sere stac
op den scilt en ware dat brac
dat spere hi ware geuallen neder
maer ritsart geraecten weder
op den bokel van den scilde
weder hi wilde ocht en wilde
hi voerden hem af altemale
dat gelloene niet bequam wale
maer also alse ritsart leet
heeftene ontmoet godweet
op den scilt berengier
sijn spere brac die graue fier
ende ware leden daer mede
en ware dat daer ter stede
ritsart sijn spere op hem brachte
ende mede fyauwe quam met crachte
ende stac man ende ors ter neder
ritsart toech sijn spere weder
ende waenden neglen in die erde
maer hi meste dat hem derde
doch stachi hem te dien tide
ene grote wonde in sine side
die bloede vtermaten sere
doch vercoeuerde ors ende here
ende pyroet quam toe
sijn spere vertoech ritsart doe
ende heuet gerecht op pyrote
ende quam op hem met selken stote
dat ors ende man beide
neder vielen in die weide
dies harde droeue was pyroet
ende ritsart die stoute genoet
es comen ane berengiere
si gingen hem onderhouwen sciere
rechte alse twee lyoene
si waren beide stout ende coene
want sere wel street berengier
hets recht het was i starc gier
ende sloech menegen groten slach
op ritsarde die hem wel vermach
ende hem crachtelike werde
ende recht als een leu geberde
hi sloech berengiere weet wale
op den helm van brunen stale
dat cirkel bloeme ende stene
vielen in dat plein gemene
weet oec wel dat berengier
hem werde als i ridder fier
ende hier en binnen es pyroet
weder op sijn ors groet
geseten met gewilt
ende heeft verhangen sinen scilt
ende quam op ritsarde mede
die hem sere ter were dede
ende ontfincse beide wel
want en sceen hem geen spel
hi sloech so ouer grote slage
machi hi sal in dien dage
op dathijt toe gebringen can
sinen vader goeden man
maken ende wreken reinoude
dathi gerne doen soude
op dat hijt uulbringen mochte
jc segge v dat hise sochte
met starken slagen ende groet
maer weet wel dattene pyroet
weder sloech als ridder fier
so dede oec her berengier
si sloegen hem te clenen spanen
den scilt dathi in der banen
viel entie helm met stucken
het moeste emmer ritsarde gelucken
soude hi hem uerweren mogen
jegen beide die hertogen
dies hi hem sere pijnde nochtan
want hi dicken ors ende man
tenen slage sloech ter neder
ende alshi hem toe waende weder
so was dander in die were
want si twee es eens mans here
doe streden si ene goede wile
dat i man wel ene mile
hadde met gemake gegaen
soudic v dat onderslaen
vertrecken ende dat onderhouwen
het ware mi bi mire trouwen
te vertelne al te lanc
hare halsberge worden cranc
ende hare helme ende scilde
weet oec wel dat harde milde
van sinen slagen was ritsart
wat hi binnen slage beuart
sloechi aue met gewout
waest stael yser ofte hout
ende banderside pyroet
sloech menegen slach swaer ende groet
so dede mede berengier
maer weet wale dat tachter hier
hadde die stoute ritsart
en dade fyauwe dat goede part
datse al tenen dorbrac
ritsart hads gehadt ongemac
groet was die strijt van desen heren
pyroets varen ende keren
op ritsarde dat was swaer
sijn swert heefti verheuen daer
ende sloecht hem op den helm van stale
ene side sloechijs altemale
af datsi viel in tgras
die slach oec so groet was
dat dort scampelde in sine side
ende maecte ene wonde wide
jn den halsberch entie snede
maectem ene wonde mede
doe so seide die stoute pyroet
twaren ritsart mijns vader doet
seldi swaerlijc becopen
magic v noch eens dus nopen
ritsart seide dit wert geproeft
jc hope v noch meer hulpen boeft
dan ic hier in v hulpe weet
seldi mi doen enech leet
berengier seide hiers hulpen genoech
sijn swert hi doen verdroech
ende waende ritsarde te dier stonde
nopen in die selue wonde
die hem geslegen hadde pyroet
maer het werde den slach groet
die stoute hertoge ritsart
ende ontsloech hem daer sijn swert
metten sinen dat henen vloech
ende mede sijn ellenboge boech
toe so scoet hem ritsart weder
ende sloechen van den orsse neder
tswert vertoechi noch ter cure
ende stac hem den lichame dure
te neder viel berengier
al washi te voren fier
hi es nu gemaet een deel
hets auenture wert hem heel
sine wonde in lx dagen
dit wanhagde sinen magen
want hi liggende bleef al stille
daer sere te sinen onwille
ende ritsart die niet en helt
stille hi es met gewelt
vreseleec comen op pyrote
daer streden die genote
vromelike sijt seker des
gelijc een die ontsinnet es
geliet hem die stoute ritsart
ende dede verre achterwart
pyrote den ridder coene
dat harde sere verwies gelloene
ende quam ten keyser op die stat
dien hi vriendelike bat
dathi den camp op name
ende holpe dat te payse quame
om sinen dienst ewelike
gerne seide die keyser rike
te garine voer hi doe
ende sprac dus den hertoge toe
laet pays maken edel man
want mijn herte steter an
jn mach niet vor minen ogen
langer desen strijt gedogen
jn can wale niet gesien
desen grauen iet messcien
noch den hertoge ritsarde mede
dies laet ons maken pays ende vrede
edel hertoge her garijn
want hets die begerte mijn
garijn seide twaren here
jn onderwints mi niet so sere
want ritsart liets niet gescien
karel seide so salic sien
ochtement mi verbieden sal
sinen lieden geboet hi al
dat si die kempen op namen
ende brachtense in die stat tsamen
hi salt dan wel tenen vrede
bringen ende te peyse mede
ondancs ritsarde ende garine
ende alle die mage sine
dus waende karel die coninc
met crachte maken i soendinc
ende dede in den crite varen
de gene die daer gewapent waren
gerart die vogt van parijs
sloech ontwee des sijt wijs
die corden ende es in tcrijt geuaren
met m mans te waren
ende riep van skeysers wege vrede
ende pais ende soene mede
die stoute ritsart die dit horde
wart verwoet metten worde
van hogen heefti tswert verheuen
ende heeft enen slach gegeuen
pyrote den stouten graue
ende geraectene al daer aue
was van den helme i stucke
dat hem quam bi gelucke
ende tswert was van sneden goet
ende segge v dat inwart woet
dor die hersenen altemale
ende pyroet viel doet te dale
daer gelloen toe gesach
dies hem vertroesten niet mach
ende seide ten keyser ay here groet
nu es verslegen die graue pyroet
die vort getrouwe was
binnen vrede geloeft das
dien gi selue daet creieren
si selen v anders noch sconfieren
want si sijn houerdich sere
doe seide karel die here
hi salt betren bi mire trouwen
so sere het sal hem rouwen
te gerarde riep die keyser vri
gerart vaet ritsarde mi
gerne here seide gerart
ende voer te ritsarde waert
ende woude vaen maer ritsart seide
nu ouer in sduuels geleide
sidi oec met gelloene mede
so ontsegic v nu vrede
tswert hiefhi met beiden handen
ende sloecht toten tanden
gerarde den stouten vogt
dies karel wart sere onthoegt
ende seide dat hijt soude becopen
op dat hine mochte belopen
maer ritsarts liede godweet
waren altemale gereet
ende sijn te haren here comen
ritsart diese heeft vernomen
seide laet ons te gelloene varen
mochticken verreiken te waren
jc makes ons quite ewelike
al stondi bi den keyser rike
dus vart ritsart die ridder coene
soeken den graue gelloene
dien hi bi den keyser vant
ende ritsart seide al te hant
ay verradere valsch ende quaet
dit heeft al geweest v raet
dat mi die keyser woude vaen
heeft v valsceit al gedaen
gi geldet op dat ic can
hebt mijns genaden edel man
seide gelloen ic wille nu
hier vor den keyser gelouen v
datic v ewelike sal
dienen met minen magen al
jc wille v doen scoender soene
danic uwen vader den coninc yoene
nie in minen liue dede
noch gyrbeerte sinen vader mede
nie en dede fromondijn
twaren verradre en mach niet sijn
van mi en moegdi nemmermeer
soene hebben noch pais eer
eer ic v hebbe geslagen doet
mettesen hi na hem scoet
ende waenden dorsteken wel
maer dat doe op hem vel
een tydech ridder die hiet tyran
hi was sgrauen gelloens man
dien dorstac ritsart altemale
en hadde nochtan gelloen niet dale
geuallen hi ware daer bleuen
al dor den ridder hathi hem tleuen
genomen doch so en conde
hi niet ontsinken ene wonde
en bleef hem in den buuc vore
maer en ginc niet verre dore
karlen dien dit sere wach
riep lude wathi mach
vaet ten wapenen alle gemeine
ende vaet mi dese loreine
doe seide ritsart dat verstaet
ay valsch keyser ende quaet
gi versteect die getrouwe
dies moet v god geuen rouwe
entie verradren hebdi nu
harde vaste gehaelt ane v
daer vrankerike mede al
noch waenic wel gescent sijn sal
verstaet dat wel op ende dale
die hier sijn altemale
jc segge datic nemmermere
en geue soene no peis ere
gelloene no den magen sijn
jn hebbe eer den wille mijn
gedaen ouer gelloene
oec verstaet her keyser coene
vwe valscheit die gi saen
hebt hier ane mi gedaen
bi gode ende bi mire trouwen
magic die sal v berouwen
wie dat slaept ic sal waken
ende in onrasten altoes maken
mine viande daer icse vinde
want ics begert hebbe van kinde
dor v en sal ics laten niet
noch dor geleide noch gebiet
mettesen eshi vort gereden
op fyauwe met haestecheden
ende ontmoete in den wege sine
van cleermont den iongen lanceline
die na gelloens maech was
ane hem voer hi geloeft das
ritsart seide v brachte hier ter stede
die duuel ende sijn moeder mede
mogdi wel seggen verradre quaet
gi moet hier gelloens verraet
gelden eer gi mi ontfaert
dat swert toechi ter uaert
ende staect hem ter herten in
die graue bleef doet sonder bekin
ende ritsart voer sire straten
ende heeft sine mage daer gelaten
sonder orlof te bordeas
ende dat volc dat met hem was
wvech es ritsart geuaren
ende sine mage die waren
gingen vor den keyser daer
ende clageden oppenbaer
dathi hem al daer ter stede
harde groet onrecht dede
ende beclagedens hen sere
doe seide karel die here
wat wildi heren wat ic doe
jn can hier niet gedoen toe
datic v te peise brachte
waendi en doet mi onsachte
datic hete so mechtech man
ende ic gehulpen niet en can
minen swager dathi vrede
van v ochte pais gecrege
magic nochtan hi salt gecrigen
garijn seide here wi moeten swigen
ende beiden dies ons betre god
wi sijn v man wi waren sod
verwrachten wi v bi onser scoude
maer ic wout onse here woude
datmen also gerne name
ons ende also wel bequame
v onse dienst dat verstaet
alst doet van den verradre quaet
die valsch es ende oit heeft gewesen
ende bliuen sal altoes in desen
maer sint dats v niet en gert
so willen wi varen tusewert
ende en keren vort mere
nemmer in uwen dienste here
karel seide dat ware mi leet
magic nochtan god weet
jc sal v gevriende maken
want ic wille dese saken
op mi nemen altemale
ende doense v betren also wale
dat gijs v selt belouen
ende breken sijt oec hier en bouen
jc salt so rechten ouer hem
dat mi emmermeer v sen
danc selt weten ende gi teer
mi selt dienen ende meer
jc minne v allen sonderlike
want gi sijt van minen rike
genote ende heren mede
entie mi oec telker stede
dient ende sijt getrouwe
ende hier omme geuet mi rouwe
dat gi sout van mi sceden
ende ic v bi derre veeden
soude verliesen altemale
ende gelloene oec die mi wale
gedient heeft te meneger stat
here her garijn ic bidde v dat
ende vwen magen al gemene
dat gi mi dit geeft al rene
jc salt v wel betren doen
dade oec nemmermeer gelloen
jegen v met enegen saken
daer hi mede weder mochte maken
die veede ic sout so hoge wreken
gi soudes mi ere spreken
vrre alre maech so eshi doch
ende salt moeten bliuen noch
ontfatene gi heren nu
om minen wille dies biddic v
garijn die dit heeft verstaen
andworde den keyser saen
gi siet wale dat ritsart
altemale henen vaert
ende en wilt die ridder coene
nemmermeer hebben soene
den dach dat hi sal leuen
ende hoe selen wise dan geuen
wat staden mochte hem doen dat
karel andworde hem ter stat
laten buten ende hout gi
den pais die gi maect vor mi
doe seide die graue oliuier
neen here her keyser fier
dat en mach niet wale sijn
hoe salic den neue mijn
aue gaen in sirer noet
jc bleue nu eer met hem doet
des en legt ons here niet an
wi selen ritsarde den stouten man
hulpen dragen lief ende leet
waer dat mens te doene weet
want onse lijf ende onse goet
dat weet wel her keyser vroet
dans onse niet maer het si
onser mage geloues mi
jc mochte gerusten qualike
daer ic wiste sekerlike
dat mijn maech in tweste lage
so souden andre onse mage
ende her keyser daer bi
weiti wale sone mogen wi
gene soene maken hier
twaren here her oliuier
dit es mi van herten swaer
jc moet hen gaen ontseggen daer
van uwentaluen dat mi dert
want mijn herte den pais gert
karel es te gelloene gegaen
daer hine bi sinen vrienden vant staen
ende seide dat en holpe niet
dathi des peis gewonne iet
ende woude nochtan ouer luut
ritsarde hebben gelaten uut
datsi geensens en daden
want si sijn also beraden
dat si om keyser noch om coninc
noch om geenrande dinc
die hen mogen ouer slaen
haren maech aue gaen
dus so moet bliuen te doene
dese peis entese soene
gelloen seide sidemeer
datmen en mach genen keer
geuenden dat ic pais vercrege
salic mi hoeden alle wege
al sijn si van groter macht
en sal dat men gewonnen acht
niet gewonnen weetic wel
doch en biddic v niet el
ende vragede hen wat hen goet dochte
sint men noch ontfaren mochte
si rieden wale dat men toge
en wech so men eersten moge
si en hadden mar die stat allene
dies ware hare macht daer clene
ende ritsarts macht die ware groet
daer si iegen sijn wel bloet
onmogende ende mede cranc
ende worde dat orloge lanc
so moesten si van hongere wiken
ende hare herten laten beswiken
dus worden si te rade dat
datsi rumen wouden die stat
ende trecken te lande wart
doe loeden si metter vart
altemale dat si daer vonden
ende porden in corten stonden
ende sijn al dus wech getogen
wat si hem gehaesten mogen
ortewijn die hertoge rike
die hem ontsach sekerlike
sere van den hertoge ritsarde
es geport sirer vaerde
hi hadde wel xm liede
dat was ene scone meisniede
die met wagenen ende kerren mede
voerden tgoet al vter stede
rike sijn si van vele dingen
mogen sijt in tarsen bringen
maer ic duchte god weet
dat hen es wel ongereet
want doe si waren ene wile
wel geuaren ene mile
quam iegen hen gereden doen
gelloens bastart her pyroen
entie blode togen achter
want ouer al hebben si lachter
sonder allene in die tale
die connen sire toe seggen wale
want meer seegt een blode quaet
van orlogen ende groter daet
dan doet die vrome entie coene
want alst ter noet comt te doene
so doet die vrome sinen orbore
entie blode maect hem vore
ende doeter mede vele vlien
om dat sijt doen den andren sien
dus gesciet in elken stride
nu sijn vergadert in elke side
die bataelgen crachtelike
maer ortewijn die hertoge rike
hadt te quaet want sijn getal
wart daer welna verslagen al
ende pyroen hi heeft versien
ortewine comen mettien
op i starc ors lyaert
ende pyroen keerde hem derwaert
want hi dochte hem vorbarst sijn
entie hertoge ortuwijn
sach wale dat hi meende hem
hi en voer derwaert niet slem
doen hi sach dat hi hem meende
jc segge v dat deen den andren leende
dat scarpe van sinen scachte
ende reet op andren so met crachte
datmen horde die scilde craken
entie speren tsticken braken
jn wane niet en ware geuallen
pyroen en haddi hem met allen
niet gehouden ane tarscoen
ende weet oec dat die baroen
siet hoe tfoc legt in den velde
hi leeft cume diet getelde
hoe vele dats hier si doet
hier es emmer scade groet
harde cortelinge gesciet
jn weet of pyroen hier was iet
varen wi vort ter goeder vren
ende laet ons naken der stat muren
wi selen wel vernemen daer
wat stride hier was weet vor waer
ende wie hier heeft dese scade vercoren
ende dus vele liede verloren
dus es ritsart geuaren vort
tote alternaest der port
doe hire quam so sach hi
waer op die porte gesteken si
sijn teken ende sine baniere
te gyrbeerte so seide hi sciere
twaren neue nu besiet
want in cans geweten niet
noch verpensen wale dat
ocht noch hort te mi dese stat
gyrbeert seide ic en weet
doch so dunct mi wel gereet
dat dat teken te v behort
mettesen so quam vter port
gereden die bastart pyroen
tote ritsarde den baroen
tierst dattene sach ritsart
riep hi lude her bastaert
segt mi es die stat mijn
ende waers die hertoge ortuwijn
die bastart seide here
jc salt v seggen sem mijn here
die stat es altemale uwe
ende ortuwijn mede daer tue
her ritsart die dat gesach
datter nauwe waters omme lach
dede grauen enen arm al daer
die wijt was weet vor waer
c vademe dat weet wel
ende xxx diep al sonder spel
ende dedene lopen om die stat
ende weder in die zee geloeft dat
ende enen muur daer toe mede
daer hi met besloet die stede
ende al tlant daer toe mee
dat tusscen die stat was entie zee
hi dede torren ende castele
mede maken harde vele
hi maket so dat die van binnen
wel mochten haer coren winnen
al waren si al omme belegen
ende oec en mochtemen in genen wegen
hen die zee benemen soe
hen en mochte genoech comen toe
dus heuet ritsart weet vor waer
seker ende vast doen maken daer
hier es geuaren ritsart
te orcadoen der stat wart
doe al waren gesticht die saken
hoe men alternaest soude maken
ende heuet weder iorise
geleuert den ridder van prise
dat hire bleue borchgraue binnen
doe besette hi in allen sinnen
sijn lant ende settet ter were
ocht weder quame tgriexe here
doe maecte die hertoge
hem gereet iegen torloge
van grieken op dat weder quame
oec woude ritsart dat men name
en souden mogen om al die haue
van der werelt diese hem gaue
geen troest ware an ons bleuen
worden wi hen geuaen gegeuen
maer ic getrouwe worde geuaen
van onsen lieden wie dat ware
daer bi willicse oppenbare
sint gijt raet te liue laten
si mochten comen noch te baten
gyrbeert seide gi segt waer
men laetse bliuen liggende daer
doe behilden si haer leuen
gyrbeert die hertoge ende ritsart
die wel siten hebben bewart
jegen der grieken wedercomen
maer sere so es therte benomen
den grieken want die ontfloen
van alternaest daer pyroen
quamen ten graue fromondine
ende daden hem te wetene dat
dat hi alternaest die stat
verloren heuet weder al
weder mogen iet gewinnen
want ritsart selue esser binnen
doe vragede die graue fromondijn
waer es die hertoge ortuwijn
die gene si andworden saen
wi en weten here doet ocht geuaen
hulpe god seide die graue
dat wi nie scieden aue
sine mage gewinnen nemmermere
van heme noch hulpe noch ere
dat duchtic vtermaten sere
yrene sede laet varen here
hi en es noch i kint maer
hi sal hem bet bedinken hier naer
ende sal hem laten wesen leet
dat men sine mage versleet
gebrake sijns vader wi souden dat
toe gebringen vele te bat
keerde hi ons oec tarechste inde
ende ic dat ter waerheit kinde
jc soude mi sijns dan quite maken
ende trike ane mi saken
ende sout metter hulpen dijn
wel houden ende vrouwe sijn
ende dan souden wi onse doet viande
al orlogen vten lande
fromondijn die graue gemeit
ende sijn broeder haerdreit
waren van desen troeste blide
want si wanen in corten tide
siten winnen ende ritsarde
scade doen ende mede onwaerde
maer dicwile die menege acht
dat niet comt gelijc hijt dacht
dus mocht lichte comen hier
want ritsart die hertoge fier
ende gyrbeert si worden te rade
dat si hare grote scade
die si hebben in tlant ontfaen
ende hen die grieke hebben gedaen
datsire emmer willen wreken
sonder enech ander spreken
hier toe wecti sine liede al
want hi ten naesten meye sal
die harde groet was ende rike
doe keerde rigaut haestelike
jn dat lant van marchia
ende alse hi daer quam na
ontboet hi die heren van den lande
ende dedem al te hande
verstaen ende weten oppenbare
hoet metten bruden vergaen ware
ende hoe alquijn ware doet
ende hoe hen haer ioncfrouwe ontboet
dat ic soude bestichten tlant
ende besetten te harer hant
al waert dat robbrecht weder quame
dat hijt haer hemelijc niet name
oec segic v geloues mi
dat te nerboene v ioncfrouwe si
met ermengarden der grauinnen
jc houter voren si sal gewinnen
enen andren man dan robetscoene
blijft ritsart die hertoge coene
te liue ende hier in tlant kere
so seldi hebben andren here
doe andworden die heren
god laetse comen te harer eren
ende dart des lants vrome si
rigaut seide nu hort na mi
mi dunct na dat ic versta
dat in den lande van marchia
sijn xl steden bemuurt wale
ende wel beset altemale
machtech es tlant ende rike
dunct mi ende sonder gelike
het soude mi dunken scade wesen
verlorse enege stat van desen
dies moetijt getroulike
houden der ioncfrouwen rike
hier es haer neue diederijc
die machtech es ende rijc
ende besiet an hare dat
ocht sijt iet wilt besetten bat
die heren die altemale
verstaen hebben rigauts tale
seiden here ons dunct goet
dat men hier toe al dus doet
gelijc dat gi hebt geraden
want emmer so en maecht niet scaden
dat alijt onse ioncfrouwe vri
van haren lande versekert si
want wat manne datsi heeft
die wile datsi selue leeft
mach sijt wale geuen dan
ons dunct wale dat gi hier an
soeken en wilt geen baraet
dies selen wi doen na uwen raet
ende nemen diederike te here
want hijs haer getrouwe sere
ende salt haer houden wijslike
alse wel behoeft der maget rike
dus heeft rigaut die stoute cnecht
vte gesteken den graue robbrecht
vten lande van marchia
daer hi hem waende mede na
hebben gepaelt te baioen
maer hi en sal also niet doen
het es hem verboden nu
want alart dat segic v
sijn oem es op den wech verslegen
ende met heme menech degen
jc weet wel dats groten rouwe
beatrijs hebben sal die vrouwe
om haren broeder hets wel recht
so sal die graue robbrecht
die gene die oec sijn ontgaen
van den genen van meilaen
sijn some gekeert te lande wart
ende some namense hare vart
ende die al tfolc van den lande
al daer brochte op onse scande
hulpe god here seide wlquijn
wat meende robbreht die neue mijn
dat hi sine liede dus ontboet
daer si quamen in hare doet
ende heefti dus ontboden mi
daer hi selue niet en si
ende mi wilt laten oec verslaen
dan dunct mi niet wel gedaen
gelijc dat v es gesciet
entrouwen in vare vorder niet
jc wille keren sonder scade
magic eert mi wert te spade
doe keerdi omme entie sine
dat vroescap was van wlquine
ende voer henen dat verstaet
eer hi op helt te montferraet
die andre vlochtege die waren
te robbrechte den graue geuaren
die seiden hem hoe rigaudijn
doet heuet die liede sijn
ende sinen oem alarde mede
god here dor uwe mogenthede
seide die graue robbrecht
wat doet mi nu leets dese cnecht
hi sterefter omme moetic hem leuen
anders werdet hem niet vergeuen
nu raet mi lieue vriende mijn
wat nu best gedaen mach sijn
pynabel ende guillijn
die noch met robbrechte daer sijn
seiden wat hulpt lange gespart
wi moeten eer dat come ritsart
dit lant stoten ende winnen
dat hire niet en kere binnen
ontbiet v mage ouer al
datsi bringen groet ende smal
de regels  ontbreken
tfolc quam hem bi mirer trouwen
van spaenien toter dunouwen
ende van den berge van montiu
toter ronen dat segic v
oec quam hem mede dat verstaet
van meilaen ende van montferraet
wat salics v vele maken
daer quamen in waren saken
so vele liede dat ict en soude
al ware datsake dat ict woude
v niet geseggen dat getal
maer dat weet vor waerheit al
dat niet karel die grote here
die ontsien was harde sere
so vele liede tenen male
en hadde dat weetic wale
noch froment noch fromondijn
noch alle die van hen comen sijn
en hadden nie volcs so vele
dat waenic in den derdendele
alse robbrecht hadde twaren
doe si alle vergadert waren
robbrecht die ane sine mage
vant harde grote gelage
woude comen ten naesten aprulle
alsemen weeden vonde tfulle
want te half vasten weet vor waer
souden sine mage wesen daer
dus so gaderde hem robbrecht
om te stridene iegen recht
banderside her rigaut
die gehad heeft een assaut
neuen den woude van rebla
so beset al woude robbrecht
daer comen soeken enech recht
het soude hem wesen ongereet
oec so senden godweet
weet wel datse hadde geleert
ermengart die vrouwe geert
so dat si dede na haren raet
die haer node soude quaet
geraden hebben teneger stonde
want si was goet al vut van gronde
orlof namen die grauen daer na
ende keerden te marchia
ende hilden tlant in dien staet
gelijc dat was rigauts raet
rigaudijn die stoute baroen
die nu es bennen baioen
vernam dat robbrecht heeft ontboden
beide met brieuen ende boden
sine mage hare entare
ende wilt wennen oppenbare
ritsarde aue al sijn lant
op dat hem wel geet in hant
tongemake so washi
dats niet wiste die hertoge vri
want hi wilt weten vor waer
wiste hijt hi quame daer
ende ware hi dan bennen den lande
robbrecht hi souts hebben scande
enen bode so nam hi
die den wech geloues mi
wale conste want hire gewesen
dicken hadde ende beual desen
sine bodscap te doene wel
die gene seide wan soudic el
jc salse uulcomenlike doen
dus voer henen die garsoen
die orlof haestelike nam
doch waest lanc eer hire quam
want die wech geloeft mi das
lanc ende harde verre was
dor god gi heren verstaet nu
dit swaer orloge dies biddic v
nu beueelict gode al
dies alse hi wilt maken sal
een goet inde gelouic wale
ne maer dat si sijn altemale
valsch ende mede trouweloes
ende hebben geweest altoes
al dattere noit bestonden
den geslechten van den fromonden
wachaerme dat ics nie ane quam
ende lodewike te manne nam
dat sal mi al dat leuen mijn
een deren in mijn herte sijn
te bordeas wart es getogen
tlant van meilaen harde vermogen
ende robbrechts sone die ionge desier
es met hem geuaren hier
want hi wilt met sinen magen
emmer daer wapene dragen
op dat hem iement geuen wilt
orsse wapene ende scilt
dat sere derde beatrisen
dies hem niet en conste ontwisen
hi en moeste emmer mede varen
die andre kindre bleuen twaren
met hare dies si blide was
want si ducht sijt seker das
desier entie van meilaen
hebben dese vaert bestaen
wlquijn brachte oec dat verstaet
al dat volc van montferraet
dat berechte sijn si leiden
want si voeren met haestecheden
rigaudijn die stoute baroen
die in tlant was van baioen
heeft vernomen die waerheit wale
dat die van meilaen altemale
rigaut die dit heeft verstaen
andworde lucase saen
ende seide here van naisel
dat weet vtermaten wel
en waert dat gi crepel sijt
gi sout ontgelden teser tijt
dat gi mi dus logenstreept
jc wane gire v in begreept
want seker eest ende waerhede
datic hier vor den keyser seide
dats niet waer seide lucas
jc weet wel die waerheit das
dat die graue gubelijn
leuet noch die neue mijn
dat dar ic seggen oppenbaer
want ic weet ouer waer
rigaut seide dit es getracht
ocht het heeften weder bracht
die duuel selue vter hellen
want hi ende sine gesellen
versloegen wi geloues mi
tusscen sartre ende molheri
lucas seide waer ic gesont
dat becortic nu ter stont
ende souts wel v wedde ontfaen
doe seide die keyser daer toe saen
dit parlement laten wi bliuen
wi willen ander dinc bedriuen
hem en sal erren niet garijn
noch daer toe die vriende sijn
dat ic gerecht vonnesse doe
na dat ic hore af ende toe
hier seit rigaut dat hi versloech
dat scade was meer dan genoech
drie grauen bi molheri
banderside segt hier bi
lucas dat her gubelijn
leuet noch die neue sijn
ende dies van hem bode heeft ontfaen
ende hier so wilthi vore staen
beide met liue ende met goede
wat hulpt datmen meer loede
want emmer so eshi een man
die geuechten niet en can
hijs crepel ende ongesont
nu radic wale te deser stont
dathi uulbringe sijn beheet
eer hi nemmermeer ontgeet
ende es oec waer sine dinc
so heeft rigaut die iongelinc
sere mesdaen om dat hi
bringet enege dinc vor mi
die loge es ende onwaerheide
ende men met deser saken beide
tote pascen met minnen
ende men sal vernemen hier binnen
weder het logene si ocht waer
eest logene so willic daer
emmer ten naesten meye varen
ende een twent niet langer sparen
ende op dat oec logene si
so hadden groet onrecht wi
mesdaden wi robbrechte iet
op dathi mesdaen heeft niet
oec so willic dat her wernier
van grauen die ridder fier
ende reinaut van den dorne wit
daer varen vernemen dit
sij sijn beide getrouwe ende goet
ende vrome sere ende vroet
ende roelant die neue mijn
dit selen die boden sijn
die om geenrande sake
selen seggen andre sprake
ende ander dinc dan waerheit
van al dat hier es geseit
maer lucas sal bliuen bi mi
tote dat weder comen si
die bodscap entie waerheide
gelijc dat hi vor mi seide
nu biddic v her garijn
dat gi v dit lief latet sijn
garijn die stoute hertoge
die gerne ware ane torloge
seide gerecht keyser here
mijn neue verliest ginder sere
entie beide es hem quaet
op dathijs hadde andren raet
dat wi om enen logenere
moeten also groet een heere
laten liggen in onse lant
maer hets lange genoech becant
datmen alse diepe telker stont
siet enen mensce in sinen mont
om ene logene alse om waerheit
doch selen wi om v edelheit
beiden gerne desen tijt
jn dien gi ons goet rechtre sijt
wi en willen weet vor waer
gene dinc die ons hier naer
jement verwiten mach anegaen
die keyser hi andworde saen
god lone v here gi segt wel
jc sal oec leren selc spel
op dat si selke valscheit daden
datsi nemmermeer der scaden
en genesen sekerlike
ocht het cost mi vrankerike
dus heeft karel die coninc
doen verlingen dese dinc
bi lucas warden van naisel
maer weet dat ter waerheit wel
dat daer lucas bleef geuaen
dat heeft oliuier gedaen
entie keyser sende sciere
roelande reinaude ende werniere
te robbrechte wart van meilaen
ende lucas al was hi geuaen
sende oec enen bode daer
die robbrechte bat al oppenbaer
ende daer omme daer lage dat here
ende hadde te vrankerike gere
dies ritsart was wel blide
ende groetese te dien tide
so dede gyrbeert oec mede
gelijc die hertoge dede
oec so mogedi dat verstaen
dat si waren wel ontfaen
van den genen die daer waren
want si met hem souden varen
ende geleidense dor tlant
gyrbeert dede porren te hant
sine liede vromelike
om te vaerne in vrankerike
doe si vergadert altemale
waren daer so waser wale
na dat ic houde in minen sin
xxxm ochte luttel min
ende togen gemaclike
den rechten wech in vrankerike
nv latic van desen heren staen
ende wille v vertellen saen
van karels boden die wech tien
robbrechte van meilaen versien
gelijc hem beual die coninc
si reden so lange in waerre dinc
datsi tote bleues quamen
daer si ouer waer vernamen
dat robbrecht op die wile
noch lach vor gyronuile
daer so sceepten si te waren
ende wouden ouervaren
alsi daden harde saen
een bode die was van meilaen
es voren geuaren haestelike
ane robbrechte den graue rike
ende verteldem al te hant
hoe daer quame die graue roelant
ende reinaut ende her wernier
ende soeken v her graue fier
robbrecht seide dat segt mi
wanen comense ende wat wilsi
die bode seide in weet here
maer v te sprekene geren si sere
doe seide robbrecht van meilaen
jc salse gerne wel ontfaen
pynabel ende gubelijn
ende robbetsoen die sone mijn
selen iegen hen nu varen
ende bringense hier twaren
jc wille si sien mine macht
met hoe groter heercracht
jc ligge in mire viande lant
daer ic in stichte roef ende brant
want teersten dat sijt sien
salmen mi te meer ontsien
ja al selue sekerlike
karel die coninc van vrankerike
doch sal icse ontfaen wale
want mi cost niet hoefsce tale
dus heeft robbrecht van meilaen
iii grauen derwaert gesent saen
die die heren geleiden souden
die tote heme comen wouden
jn die heide van bordeas
ontmoeten si geloeft mi das
roelant die heefse versien
tsinen gesellen seidi mettien
dor god gi heren nu besiet
ende es die graue gubelin niet
die een die ic ginder sie
comen onder gene drie
reinaut seide dat dunct mi
maer in weet niet wie dander si
dese en es noch niet doet
niet en weetic hoe hi ontscoet
daer die andre alle bleuen
die gene heeft doch begeuen
die andre seiden gi segt waer
nu leit lucas sonder vaer
want emmer leeft noch gubelijn
alse hi seide den keyser fijn
maer banderside heeft robbrecht
ritsarde gedaen groet onrecht
ende doet noch al te hant
die wile hi leget in sijn lant
her wernier van grauen seide
twaren heren dats waerheide
op die heide dat es waer
vergaderden die heren daer
gubelin heeft wel ontfaen
die iii heren sonder waen
so daden arnout ende robetsoen
die heren danctens hen doen
om robbrechte vrageden si twaren
daer si ane gesent waren
si andworden op dat si wouden
dat sise te hem leiden souden
si seiden dat haer wille si
doe voerense wech geloues mi
tote in theer daer robbrecht lach
tierst dat roelant theer sach
sprachi sinen gesellen an
ende seide nu es een machtech man
robbrecht die graue van meilaen
ende hoe mach iegen hem gestaen
enech man wondert mi sere
al waert karel selue mijn here
wernier seide gi segt waerheit
maer hets verloren aerbeit
datsi doen want hare ontrouwe
brencse altoes in den rouwe
nochtan so sijnt machtege liede
die wile dat dit dus gesciede
ontmoeten si den graue robbrechte
comende met sinen geslechte
ende heefse wel ontfaen
ende daer toe grote ere gedaen
si groeten lieflike weder
vor sine tente beden si neder
sonder dat icken hier belegen
houden daer ic en gere wegen
aue en ne lude no stille
jc en hebbe van hem minen wille
jc ligge hier al mijn leuen lanc
jn wennene ane sinen danc
van hier en can hi niet ontflien
jc doere omme so nouwe spien
anders gi heren dat verstaet
en dragic te ritsarde geen quaet
want haddic hier rigaudine
jc toge hier af entie mine
doe seide die graue roelant
so ligdi om niet in dit lant
ende quist sere v assaut
want weet wale dat rigaut
nu te male es sekerlike
bi karlen in vrankerike
ende was eer wi quamen hier
dat wisten wel v boden fier
gubelijn entie andre mede
die hi bi orliens der stede
ontmoete dies wondert mi
twi het v geseit niet si
robbrecht seide es dit waer
so willic met v varen daer
ende wille den keyser ouer hem clagen
dat hi mi van minen magen
bi sire ondaet dus heeft geroeft
reinaut seide dies geloeft
heeft dus gedaen rigaudijn
so sijn som die scouden sijn
doe andworde her wernier
dat segic vor v allen hier
dathijs niet en mochte algader
sint hi verloes sinen vader
ende sinen broeder alsic wale
verstaen hebbe an robbrechts tale
maer sint hi louede ende woude
dat hijs met karlen bliuen soude
daer heefti meest in mesdaen
doe seide robbrecht van meilaen
jc wille met v ten keyser varen
hi sal mi hopic wel te waren
een harde goet rechtere sijn
al seide robbrecht dese dinc
hi hadde els in sijn gedachte
want garine ende sijn geslachte
dinct hi daer te verslane
op dat hijs quame te pointe ane
al dus so sciet daer die raet
ende robbrecht dat verstaet
dede op breken ende laden
ende voer te bordeas wart met staden
entie heren alle drie
nu hort dat v lieue gescie
robbrecht seide so willict doen
doen dede sluten die baroen
den torre daer die heren in lagen
smargens alst begonste dagen
stont op robbrecht haestelike
ende sine liede gemeinlike
ende togen met scoender vart
alle te vrankerike wart
deu wat wasser menege baniere
ende menech pinnoceel diere
ende menech ors scone ende starc
dat wert was meneger marc
men sach noit dat waenic twaren
een groeter heer so scone varen
alse hier die graue robbrecht dede
ende alse hi leet dor ene stede
ende men vragede waer hi woude
seidi dat hi gerne soude
te parijs ochte daer omtrent
daer die keyser hilt parlement
want die keyser woude orlogen
dies quam hi hem also vermogen
te hulpen met sinen geslachte
dat altoes was van machte
doe seiden die liede daer si leden
dat dit eerlike ware gereden
een graue te hulpen sinen here
hi maechs hem te rechte danken sere
bi dusgedanen buselorden
ende met selken valscen worden
die here verseide wech ocht strate
ende leet bi selken barate
so dats die coninc niet vernam
dat hi also gevaren quam
sijn hof houden te sent denijs
daer so quamen des sijt wijs
die loreine dat weet wale
alse die wouden horen die tale
van den boden geloeft mi das
die comen souden van bordeas
dat dit die valschste liede waren
die si noit sagen twaren
roelant seide twaren mi es leet
dat garijn niet en weet
met sinen magen her ritsart
ende met sinen heere darewart
dat ware al noch nu gesciet
op dat sijt en lieten niet
om tparlement dat comen sal
datsi wanen vergaderen al
gelloen diese vergadert sach
hem wondert sere wat wesen mach
datsi liggen sonder striden
robbrechte vragedijs te dien tiden
twi dat heer al daer ware
doe teldem robbrecht oppenbare
van beginne dat weet wale
sijn geuaren altemale
hoe hem ritsart in beden gaf
tlant ende sijn man wart daer af
ende altemale dat fromondijn
houdende was die oem sijn
maer tlant dat der loreine was
en woudi niet geloeft mi das
geuen dor en gene bede
noch oec gyronuile mede
daer mijn herte meer op stoet
want die borch es vast ende goet
gelloen seide laet dit varen
die tijt sal noch comen twaren
dat dat wale mochte gescien
dat wijs onsen wille souden sien
jc hebt waenic beworpen soe
dat sijs mogen lichte onuroe
werden entie keyser mede
harer groter houerdichede
robbrecht seide oem gi en weet niet
watter noch meer es gesciet
onse veede die heeft geduurt wale
doe verteldi hem altemale
tusscen heme ende heruine
entie daet van rigaudine
ende wathi te sent denijs dede
daer die keyser was selue mede
gelloen seide hulpe god here
nu hebben wi verloren harde sere
ende verliesen alle dage
onse vriende ende onse mage
wat hulpt dat wijt anegaen
wi en connen iegen hen niet gestaen
si sijn ons te mechtech sere
daer toe hebben si den here
dies laet ons nu in peise leuen
god sal cortelinge geuen
maegt na minen wille gescien
dat wi selen gerne sien
onse mage selen gewroken sijn
ende oec mede die kindre dijn
magic ic sal maken soene
dies wi wel hebben te doene
ende ic en wille om gene sake
datmen weder die ontmake
tote dier wilen entier vren
dat hier comen andre geburen
die ons selen houden te rechte
ende wreken al ons geslechte
wat hulpt wi en mogen meer no men
een twent gedoen iegen hen
wanneer dat sijs gewarnet sijn
en si stullinge in een hustijn
maer ic duchte godweet
dat ons sal wesen ongereet
die peis so ouer sere hebdi
daer mesdaen dat dunct mi
robbrecht seide oem laet varen
jc hebbe den keyser ontboden twaren
dat ic wille comen in vrankerike
ende daer ontfaen willechlike
der baroene iugement
op dat wi comen daer omtrent
die pais sal wale gemaect wesen
her gelloen andworde te desen
neue dats waer mochte gescien dat
wi souden ons bescudden bat
vor den keyser in tgedinge
dan wi souden sonderlinge
die wile dus die heren saten
ende vele spraken vtermaten
hoe si ter soenen mochten comen
hebbensi comende vernomen
heren hugen des keysers bode
die seide gi heren die macht van gode
moet v behouden in v ere
jc come hier van karle den here
die v ontbiet her robbrecht dat
dat gi comt te parijs in tstat
nu in onser vrouwen dage
ende met v uwe mage
hi geuet v here vast geleide
te comene ende te keerne beide
hi dinct v vonnesse daer te doene
na den wijsdomme der baroene
op dat men v heeft mesdaen
gi seles beternesse ontfaen
ende hebdi in enegen dinge
mesdaen gi selt beteringe
doen daer in selkere wisen
alse die baroene wisen
gelloen seide dits redene goet
jc wille robbrecht dat gijt doet
waer omme so en soudi niet
betren op dat gi iet
mesdaen hebt iegen den coninc
ochte iegen ritsarde in enege dinc
gi selet betren dats recht
gerne seide die graue robbrecht
vent men vor den keyser vri
jegerincs die mesdaet in mi
die willic betren ende maken soene
na den vonnesse der baroene
huge seide gi segt wale
mi behaegt wel uwe tale
jc sal ane karle den baroen
gerne dese bodscap doen
hier was huge wel ontfaen
want gelloen die gaf hem saen
een tellende part geloeft mi das
dat goet ende wel gescapen was
ende wel te pointe groet
orlof nam huge van marnoet
ende keerde te vrankerike wart
ende robbrecht bereide sine vart
ende gelloen mede dat weet wale
entie andre mage altemale
te parijs wart quamen si
te bleues geloues mi
so leden si die geronde
ende reden so lange stonde
datsi quamen in vrankerike
doe voeren si getogelike
tote parijs wetet dat
dar si herbergeden in die stat
ende her huge weet vorwaer
was ten keyser comen daer
ende seide sine bodscap saen
dat robbrecht quame van meilaen
ende dat quame gelloen mede
die robbrechte comen dede
ende die hem gaf een palefroet
wel gescapen te pointe groet
karel seide die coninc vri
lieue her huge nu segt mi
es her gelloen die wigant
weder comen hier in tlant
jahi here her keyser fier
hi sal comen met robbrechte hier
twaren hi es mi willecome
want hi bede stout ende vrome
es ende daer toe getrouwe man
daer men ontrouwe noit vant an
dit wart begonste te torne
reinoude van den witten dorne
ende seide edel keyser here
en prijst den graue niet so sere
gi en moechten lachtren tuwen wille
hier swiget selc harde stille
die wederpenset uwe sprake
al verswiget hi nu die sake
entie v wale soude doen verstaen
de loesheit die hi v heeft gedaen
nu quam robbrecht ende sine mage
te parijs in onser vrouwen dage
daer ritsart was ende sijn geslachte
dat daer nu was sere van machte
entie keyser weet vor waer
hadde nu grote menechte daer
al wouden nu die bordelose
daer beginnen enege nose
si en mochten ontgaen niet
eest hen bequame ocht verdriet
si moeten haer vonnesse horen
want dandre hebbent verre te voren
weet wel dat robbrecht van meilaen
nu te bordeas woude staen
ende alle sine mage mede
so sere ontsachi sine valschede
die hi ducht dat hier al
nu op heme craken sal
maer gelloen die valsce here
troesten vtermaten sere
ende seide hi hadde geweest in tsat
dat hem luttel goet stoet bat
dathi nochtan met minnen sciet
ende en maecht nu geuallen niet
jaet vtermaten wale
tusscen tale ende wedertale
so selen wi die soene maken
die wi bi en genen saken
breken en willen tote dier vren
dat anders vallen die auenturen
mochten wi gebroken onse houerde
jc waent ons noch niet en derde
robbrecht seide laet ons dan varen
te houe wart al sonder sparen
god moete onse hulpe wesen
op saten si mettesen
wel xxx grauen tenen male
die gepaleert waren wale
al gecleet met cinglatoene
roet gedeelt iegen groene
oec so hadde die graue gelloen
wel c orsse comen doen
wel gescapen ende groet
die hi van saragoyse ontboet
dese woude hi vor al die heren
karle den keyser presenteren
ende om dathi oec mettesen
soude te willecomere wesen
ende te bat sine soene maken
hi was scalc in allen saken
vor die zale quamen gereden
die heren ende beeten beneden
die orsse waren mede daer
ende gelloen die nam daer naer
bider hant sinen neue robbrechte
entie andre grauen van den geslechte
sijn na geuolget al te hant
te gadre gaende hant in hant
elc andren bi den dume
jc mochte v vertellen cume
hoe bagelike dat verstaet
si op gingen genen graet
een cnecht diet heeft versien
es gelopen wech mettien
tote daer hi den keyser vant
bi der sleppen hine geprant
ende seide hem wel saen
here hier comt robbrecht van meilaen
ende mede die graue gelloen
si hebben met hen bringen doen
wel c orsse dunket mi
wel gemaect groet arabi
niet weetic wat hi wille
die keyser seide swiget stille
si selen ons haren wille saen
pensic wale doen verstaen
die cnecht seide so doe ic here
god behoede v lijf ende ere
karel die here van vrankerike
ende sine genote gemeenlike
ritsart ende rigaudijn
ende gyrbeert die neue sijn
dese stonden altemale
bi den keyser in die zale
ende gelloen quam daer in gegaen
hi ende robbrecht van meilaen
ende sine andre mage mede
gelloen begonste daer ter stede
ende seide die here die enewarf
dor ons ane den cruce starf
ende vort steruen niet en mach
die moete geuen goeden dach
den keyser van den roemscen rike
ende oec mede al die gelike
heren ritsarde den neue mijn
ende allen den goeden magen sijn
gondebande den coninc ende garine
arestande ende constantine
olles samsoene ende ogiere
lambrechte ende oliuiere
ende dunaimen den hertoge
ende sine andre magen hoge
die ic minne met allen rechte
want ic ben van haren geslechte
al hebic iegen hen selc tijt
mesdaen om den ouden nijt
die ons van onsen vordren bleuen
es hi es doch al vergeuen
want gebetert so eshi
na mine macht geloues mi
met mire heleger bedeuart
die ic wille dat ritsart
deelachtech si ende sine mage
dies biddic gode alle dage
her keyser wetet te waren
datic hier omme hebbe geuaren
te doene desen wanconst wech
menegen ellendegen wech
jc was in der goten lant
daer ic minen neve vant
yoene den coninc ende helenen
maer hets harde verre henen
si sijn daer machtech ende rike
dat segic v sekerlike
jc gelouede hem weder daer
te comene weet vor waer
maer die went was mi tiegen
die mi in afrike heeft gedregen
in ene hauene godweet
die ane die stat van benu steet
daer agulant es haue here
daer wasic in anxste sere
want agulant bereit sine vart
alse te comen harewart
met menegen sarasijnscen man
ende vele coninge nochtan
dit vernamic daer ic quam
here c orsse lofsam
die cochtic in den wege mijn
wale gedaegt scone arabijn
die ic alle hebbe hier
dese presenteeric v her keyser fier
dese ontfaet van minen wegen
oec so hebic noch vercregen
een dat scoenste tellende part
dat noit iegerincs gesien wart
dat wilic judit der nichten mijn
senden het moet hare sijn
ritsarts suster die hier steet
want ic hebse godweet
lief entie hare angaen
lieue here nu doet ontfaen
dit present altemale
want ic ans v van herten wale
al was karel harde rike
nochtan ontfinc hi willechlike
dit prosent dat men hem dede
ende noch heden eest sede
dat die liede gerne nemen
dat nochtan niet soude getemen
genen prince want an hen
soude liggen altoes gewen
dat ware an hen te prisen sere
alse alexander dede die here
karel seide her gelloen graue
groten danc hebt hier aue
ende willecome moeti sijn
mi ende oec den lieden mijn
nu segget mi here her gelloen
leuet noch die coninc yoen
ende vrouwe helene met
ja si here bi mire wet
maer daer si wonen in waren saken
soudic cume weder geraken
dat mach wel sijn seide ritsart
gelloen heeft sine bedeuart
gedaen ende daer mede si quite
maer hort ene andre vite
wi connen gene prosente geuen
onsen here maer onse leuen
dats altoes vor hem gereet
waer dat tauentuurne steet
die keyser en es niet so bloet
dat hi heeft onser giften noet
geuen wise onsen maten baroenen
die men cume can vercoenen
ende vor ons wagen haer leuen
hen so salmen giften geuen
maer verstaet her keyser fier
waer om wi sijn comen hier
ende laet dese giften gaen
siet here het wart so gedaen
op enen tijt die leden si
dat gi ontboden hadt hier mi
quamen ende selken hancst daden
haddix geweest wel beraden
en ware also gesceden niet
maer doch dat ic hen daer behiet
dies en gaic hen niet af
noch sgeleits dat ic hen gaf
maer weet wel dat si roelande
ende minen boden daden scande
dies so en willict te waren
niet also laten varen
jc wille porren al te hant
ende varen te bordeas in tlant
ende onteruen weet wale
haer geslachte altemale
niet men can icker toe gedoen
jc hebbe heruine den baroen
ritsart ende sine mage
mogen ouer mi doen clage
ende te minen dienste gereet
jc doet hem betren godweet
gelloen die graue verstaen
heeft andworde den keyser saen
gerecht keyser ende here
gi erret v op robbrechte sere
ende hadde hijs verdient godweet
dat ware mi vtermaten leet
maer ic hope neen hi niet
maer hoe dat hier es gesciet
men spreke tenen peise wart
en haddic mine helege vart
niet geuaren alsic dede
wi hadden gehadt pais ende vrede
maer nu eest hier anders comen
an beiden siden es scade genomen
maer die meeste heeft robbrecht
alse v allen dunket recht
niet en weetic wel wat si
maer dor god her keyser vri
maect den peis entie soene
want gijt sculdech sijt te doene
ende laet ons dorloge begeuen
ende vort in rasten leuen
daer ane doedi alemoesene groet
men sette die bede vor die sijn doet
so en sagedi noit her keyser coene
vor hen tween so scone soene
noch sal robbrecht die neue mijn
geuen den stouten rigaudijn
ogieuen sire dochter te wiue
die die scoenste es van liue
al dat lant van monferraet
dat in robbrechts hande staet
salhi hen der mede geuen
so mogen si met rasten leuen
ende hier sal rigaudijn nochtan
aue werden robbrechts man
men sal die maget hier ontbieden
ende geuense hem vor al die lieden
die ioncfrouwe van marchia
sal hier mede comen na
die sal men leueren ritsarde
dat hise bestade na haerre warde
al wassi robbetsoene gegeuen
si es emmer noch maget bleuen
dit wilt hem robbrecht doen te eren
oec wilthi vor al dese heren
sweren dathi nemmermeer
en soeket noch wech noch keer
daer hi in wegen ochte in warde
verwerken mede waent ritsarde
ochte enegen van sinen magen
maer hi wilt hem hulpen dragen
ende mede sine baroene
wat laste si hebben te doene
vor dat hi v here heeft mesdaen
so wilt hi v te dienste staen
altoes met liue ende met goede
ende omme tuwen goeden moede
te comene her keyser vri
ende te versoenne so wilt hi
vwen sadel dragen van parijs
altoe tote sent denijs
sint hi mesdaen heeft willic wale
dat hijt betre altemale
die fransoise die stonden daer
si seiden alle oppenbaer
dat dit ene scone soene ware
ende rieden den keyser oppenbare
dat hise wilt aldus ontfaen
want die noit niet heeft mesdaen
en heeft te beterne gene dinc
doe seide karel die coninc
sekerlijc dits waerhede
te ritsarde hi doen seide
her hertoge wat radi hier toe
jc rade wale dat ment doe
ende die soene al dus bliue
ende rigaudijn hebbe die maegt te wiue
weet wale her hertoge coene
dat ic gerne sage die soene
want dat weet hertoge here
dat mijn rike cranket sere
op dat inde te spaengen wart
here her keyser seide ritsart
wat souden wi peise vele maken
si en houden en gene saken
noch soene noch vorwarde
wanneer si sijn in hare warde
dies en gelouic hen in geen
want haer ia dats haer neen
karel seide bi mire trouwen
braken sijt het soudemi rouwen
men souder af spreken ewelike
ritsart seide her coninc rike
gi hebbes wale minen moet
op dat rigaudijn gerne doet
die hier heuet meest verloren
ende gehadt den meesten toren
die keyser seide gi segt waer
doe vragedijs rigaudine daer
die andworde herde boude
dat hijs hem gerne beraden soude
die keyser andworde heme saen
dat ware wel gedaen
riep die stoute rigaudijn
te gadere die mage sijn
ende vragedem wat si hem rieden
na dien dat die dinge gescieden
dat die soene scone si
nadien dat ic versta mi
want die penitentie es groet
entie scade entie noet
die robbrecht heuet van meilaen
van uwes vader doet ontfaen
alse hier aue es gesciet
jn soude mi beclagen niet
toe wilt hi v die dochter sijn
ogieuen geuen die maget fijn
ende tlant van montferraet
weet dat seker ende verstaet
dat die gifte scone si
ende oec so biet hi dunct mi
dat graefscap van marchia
dat dat meeste es wel na
entie scone maget daer toe
jc rade wale dat ment doe
ende genoegede die scone maegt
die elken mensce wel behaegt
ritsarde hi mochtse trouwen
jc waens hem niet en soude rouwen
want tlant dat hare soude sijn
dat houdende was haer oem alquijn
sonder dat rike van marchia
dat dwanc spaengen altoes wel na
neemt dese soene ende vrede
wi werden alle gestaerct daer mede
ritsart seide bi gode here
gi segt wel het es onse ere
sint gijt raet wil ment angaen
rigaudijn hi seide saen
hets waer ic mach mi verdragen
alsic werke met minen magen
so hebics te mindere scande
waer mens gewaget in elken lande
maer weet wale wat mijns gesciet
robbrechts man en werdic niet
want hijs quaet ende valsch sere
ende iegen minen gerechten here
en willic striden nemmermeer
maer ic wille hem dienen eer
ende sagic dan dat robbrecht dade
enege valsce dinc ocht quade
minen vrienden ende minen magen
dat en mochtic niet verdragen
jc en sout op hem wreken
so men soudere aue spreken
ogier die coninc seide doe
als die van den warde was vroe
twaren lieue neue mijn
gi mogt wel i groet man sijn
ende een here mogedi leuen
god moets v oec gratie geuen
jc rade wel dat men die soene ontfa
maer dit dat gi hier segt na
en willic niet dat gescie
noch oec alle onse partie
willent robbrecht ende gelloen
dit laten varen wi selent doen
dus sijn die heren onueruert
weder gekeert ten keyser wert
ritsart seide her keyser here
ons heeft robbrecht mesdaen sere
alst kenlijc es oppenbaer
maer men seget ende hets waer
die noit en mesdede niet
waer toe sal hi betren iet
hets waer dits die eerste mesdaet
die ons robbrecht dat verstaet
heeft mesdaen maer tonderste niet
dat ons van sinen vordren es gesciet
want si ons noit hilden trouwe
al eest hem dicken vergaen met rouwe
wat hulpt dat wi soene maken
die si margen weder braken
si en soude bliuen niet gestade
ende so es beter die eerste scade
dan altoes in verdriete tsine
wi willen nemen die eerste pine
ende makens mogen wi een inde
dit es tcorste dat ic vinde
gelloen seide her ritsart here
hort een luttel dor v ere
jc ben dies seker ende coene
op dat wi hier nu maken soene
dat wise en breken nemmermeer
noch daer toe en soeken keer
daer si iet vernuwe bi
ons verwasses geloues mi
want onse scade die es groet
ende onse vriende bliuen doet
wi willen in waerre dinc
hier gelouen vor den coninc
dat wi nemmermeer en staen
jn steden daer wi aue gaen
noch bi warden noch bi rade
v selen doen enege scade
wi sijn v man ende willent bliuen
ende van ons dat niet verdriuen
doen wijt oec so willen wi
dat die keyser goet rechtere si
ouer ons ende wreke soe
dat wijs alle werden onvroe
doe seide van grauen her wernier
jc hore nu goede redene hier
gerecht keyser ende here
maect desen pais het es v ere
doe seide karel die baroen
magic dat salic gerne doen
doe seide hi ritsart dor mine bede
ende dor der baroene mede
so biddic v dat gi ontfaet
die soene hier van der mesdaet
die her robbrecht heeft mesdaen
ritsart andworde saen
here dat doen wi gerne dor v
maer dat verstaet wale nu
dat ict gebringen daer toe niet can
dat rigaudijn werde robbrechts man
maer anders heefti die ioncfrouwe
wilthi hem sijn altoes getrouwe
gelloen seide ter goeder vren
noch so willen wijt auenturen
gelloen die oit verradere quaet
geweest heeft decte sine daet
die hi droech in therte binnen
hi en rochte in welken sinnen
hi verdorue sinen viant
al soudire omme verderuen tlant
daer omme laet hi al bi gaen
die soene die si willen ontfaen
hi hoept noch op enen dach
op dat hijt geleuen mach
te siene in sijn selues lande
sinen wille ouer sine viande
ouer ritsarde ende rigaudine
dien hi nu geeft die nichte sine
karel seide her ritsart
verstadi nu des grauen wart
wildi v genoegen laten hier bi
mi dunct dat harde scone si
ritsart seide her keyser here
sint gi die soene gert so sere
so dunken wise gerne te doene
wi en willen niet dat die baroene
wi willen altoes met redene vort
doe wart gesproken menech wort
onder die heren van ritsarde
spraken si harde goede warde
dies hem die here wiste danc
doe en was daer die beide niet lanc
men ginc besegelen ende bescriuen
die soene om dat si soude bliuen
jn gedinke sekerlike
dit dede selue die keyser rike
m dat hi woude dat men hier naer
weten soude oppenbaer
hoe dat ware gemaect die soene
dies men te voren niet plach te doene
dus wart daer die soene gestade
entie keyser wart te rade
dat hi robbrechte van meilaen
verliet dat hi hadde mesdaen
banderside seide die coninc
dat hi wilt vor alle dinc
beide die scone magede sien
entie brulocht vor hem gescien
die die heren willech waren
doe sendemen henen sonder sparen
om die magede te nerboene
nu hort wi dat waren die goene
die voeren om die scone ioncfrouwen
dat was aymeri bi mirer trouwen
si reden ties si quamen daer
ende ritsart weet vor waer
liet die liede thuuswart varen
die van verren comen waren
ende bleef ter feesten in vrankerike
die men daer soude houden blidelike
ende oec was ritsarde doen verstaen
hoe scone ende hoe wel gedaen
entie genote altemale
gelloen ende robbrecht weet dat wale
tote dat die magede souden keren
te parijs met andren heren
die heren die nu sijn geuaren
te nerboene wart te waren
leden te bleues die geronde
daer na redense so lange stonde
datsi te nerboene quamen
daer si vrou ermengarden vernamen
diese ontfinc blidelike
so daden beide die suuerlike
es te iherusalem wert
daer sijt hadde lange begert
ten helegen graue essi gegaen
daer si hare bedeuart heeft gedaen
ten patriarke so ginc si
te biechten geloues mi
ende seide hem al haer begeren
dat haer mochte ane die ziele deren
wie si was ende wanen si quam
ende hoemense in denen nam
die coninc daer si hadde af
enen sone ende hoe hise gaf
vort sinen broeder daer si an
noch enen andren sone gewan
die segenfrijt geheten was
entie andre geloeft mi das
heet rollo aldus heeft mi doen
dolen die valsce graue gelloen
vte sinen rade eest al comen
dat ic luttel te minen vromen
ende te minen eren mede
moet dus varen van stede te stede
die patriarc die verstaen
heeft die vrouwe wel gedaen
ontfermede sere harer trane
ende sprac dus der vrouwen ane
segt mi vrouwe wats die raet
na dien dat v nu dus staet
seldi trecken te lande wart
ochte hier bliuen in den art
die vrouwe seide twaren here
jc begere te beterne sere
mine sonden op dat ic can
jc woude dat ic ware man
ende ic in enen cloester ware
ende ic moeste ene hare
altoes naest minen liue dragen
dat ic den lieden moeste behagen
gelloen heeft mi verdriet gedaen
ende scanden vele gedaen
nu laet mi gebetren onse here
den patriarke ontfermede sere
der scoender vrouwen rouwe
ende sede scone vrouwe
wildi in enen cloester gaen
jc sal v doen wel ontfaen
ochte wildi hebben ene cluse
al der naest desen gods huse
daer salic v inne doen
geonneert werde die graue gelloen
die v al dus dolen dede
dor god ende sirer moeder mede
seide die vrouwe ochtic hebbe vonden
gratie in v te desen stonden
so biddic v dat ic gecrige
ene cluse daer ic gode in nige
ende mijn cnecht ende mijn ioncwijf
met mi bliuen al haer lijf
wi hebben wale in tgeuoech
onsen tijt te verterne genoech
die patriarke seide mettien
twaren vrouwe dit sal gescien
harde cortelinge daer naer
sethise in ene cluse daer
daer hise inne vaste sloet
ende daer si inne clene no groet
en sach daer si sprac iegen
sonder die gene die hars plegen
doch lach die vrouwe dats waer
jn die cluse tien iaer
ende leide een helech leuen
god die moete haer vergeuen
hare sonden ende hare mesdaet
want si heeft kerstenhede quaet
gedaen ende menege pine sware
ende gemaect menegen martelere
die haer dolen sere ontgout
al en hadsijs gene scout
maer bi gelloene diet beriet
so eest altemale gesciet
die patriarc hi dede al
bescriuen bede groet ende smal
jrst otten te wiue gegeuen
dit so heefti al bescreuen
gelijc dat si hem selue seide
van inde te orde die waerheide
ende legt bescreuen indie sacristie
dat so wie dat wille besie
maer niet en seidi oppenbare
dat die selue vrouwe ware
die in die hermitage lage
want hem ware leet dat mense sage
ghi hebt gi heren ane mine wort
hier te voren wel gehort
hoe dat yoen sine vart
bereit heeft te siten wart
doe hi die waerheit vernam das
dat hem elene ontfaren was
hemelike doe washi
droeue daer omme geloues mi
ende clagede haer dolen sere
alshi wale mochte die here
want sere was om sinen wille
hi hads in sine herte stille
groten rouwe ende verdriet
dies hi nochtan en seide niet
maer vaste bereide hi sine vart
rechte henen te siten wart
haestinge dat es waer
liet hi in den lande daer
dien hijt altemale gaf
want hi en woudere nemmer af
dus so eshi henen twaren
met xx scepen henen geuaren
ende in elc iiim mans
nemmer en begerdi das lans
hi voer in dien wille wege
dathi nemmermeer en gecrege
die hoge zee so voer hi
vaste henen geloues mi
te sent iorijs arme quam hi toe
dat elles pontus hiet doe
al die zee te anays
so voer hi geloft mi dys
teshi quam also verre
dathi vernam gardeterre
den hogen torre die daer stoet
die so vast was ende so goet
teerst dat hi den torre versach
dede hi haesten wat hi mach
ende ouer vloech sceen gene zewe
sijn teken metten roden lewe
jn ene baniere van lasure
daer witte bastoene gingen dure
dede hi op die maste setten
dus voer hi wech sonder letten
tierst dathi bi der stat daer quam
so versachi ende vernam
waer dat heer van grieken lach
doe dochtem dat hi noit en sach
so vele heers dat weet wale
te gadere liggen tenen male
god here seide die coninc yoen
ende wat selen wi mogen doen
dit heer dat es al te lanc
te uerdriuene ane sinen danc
nochtan moet wesen in weet wat
dicwile sochten si die stat
maer si en haddenre niet an
ende hugelin die stoute man
dede hen harde menege scade
dicwile bi vroeden rade
ende moeste op hen winnen
want sekerlike hi hadde binnen
sonder die portren van der stat
xxm mans geloeft mi dat
daer hi mede voer vte doe
nu comter heme noch daer toe
xxxm met yoene
die alle waren vrome ende coene
nv es yoen die coninc
geariueert in warer dinc
jn die hauene van gardeterre
dies lichte mach yrene erre
werden ende haer sone weet dat
eer si gewennet dese stat
want yoen die comet daer
die hen sal sijn al te swaer
een cnecht die op dien torre stoet
ende gesien heeft in der zee vloet
die scepe comen haestelike
liep henen neder vardelike
tote daer hi hugeline vant
dien hijt vertelde al te hant
oec seide hi heme ouer waer
dat op die scepe oppenbaer
sconincs yons teken stoede
niet en wisti ocht ware in goede
ochte om verranesse gedaen
hugelin andworde saen
waer waendi datsi willen landen
die gene hi andworde te handen
mi dunct here in minen sin
datsi willen sijn hier in
doe andworde hugelijn
ter goeder tijt so moet sijn
wi selense inne laten comen
si hebben messcien iet goeds vernomen
men laetse dor die barbacanen
si mogen messcien comen danen
si selen ons willecome wesen
si mogen oec van danen wesen
si sijn hier te haren lede
die cnecht ginc henen gerede
ende liet die scepe inne varen
den coninc verkinde hi te waren
talder eerst dat hine sach
en wege liep hi wat hi mach
daer hij hugeline vant
ende verteldem al te hant
hoe dat ware in waerre dinc
yoen selue die coninc
doe warts in die zale mare
ende in die stat dat comen ware
weder in die stat die coninc yoen
so blide waren die lieden doen
dat pijnlijc te vertelne si
si liepen alle geloues mi
besien te stride den coninc yoene
maer hugelijn die graue coene
was blidere vele dan ic v
wale mochte vertellen nu
daer was die coninc wel ontfaen
ende feesten vele gedaen
wat holpt dat ic vele seide
daer was ioie ende feeste mede
ende hugelin verteldem sciere
al die redene entie maniere
ende dorloge daer hi ware inne
dat hem dede die keserinne
yoen seide bi mire trouwen
haer mochts noch wale rouwen
nv es yoen die coninc
jn siten daer men wel ontfinc
ende hi deet vort weten dat
dat hi te gardetere in die stat
ware ende ontboet daer
van verren sine liede ende van naer
so dat hi tenen male
cm volcx hadde wale
om ritsarde al dies gelike
heefti gesent in vrankerike
bathias die graue mede
die te pharat was in die stede
ontboet hi haesteleke bi gode
vort so sende hi sinen bode
nederwart met groter haest
te iorise te alternaest
van daer tote orcastroen
om cursoude den baroen
tesmeridoen so sende hi
om den graue esmari
te alardine sende hi daer na
jn die stat van fusa
ende en ontboet hem niet el
dan si hare stede besetten wel
metten portren vander stat
ende te hem comen na dat
hi wilt te velde sekerlike
comen iegen tkeiserike
jn dien beemt meotides
toech liggen yoen des sijt gewes
metten sinen altemale
cm wasere wale
nochtan was dit luttel al
jegen der keserinnen getal
der keserinnen dede doen
ontbieden die coninc yoen
dat hi des ander dages betide
comen woude iegen haer tstride
doe yrene dat verstoet
dat yoen die coninc vroet
selue ware comen daer
so hadde sijs te meerren vaer
ende riep te rade hare broedere beide
fromondine ende haerdreide
diese troesten doe seide yrene
dat si daer omme gaue cleine
haer heer dedesi bereiden daer
alse die sanderdages daer naer
emmer striden woude twaren
ende besette dus hare scaren
vijf scaren so maket si
van heidenen geloues mi
van tien coningen die daer
comen waren weet vor waer
telken horden twee coninge toe
daer na besette si doe
die van grieken in tween scaren
daer hare broeders leidren af waren
ende haren sone heren leone
gaf si ene scare scone
van xlm mans allene
dus besette dat volc yrene
yoen die coninc die banderside
woude iegen haer comen tstride
besette die scaren sijn
die ene leide hugelijn
daer xvm volcs in was
die andre die graue bathias
met also vele lieden wel
die derde leiden ii ridders snel
jorijs ende cursout van orcastroen
oec met also menegen baroen
esmeridoen leide weet wale
die vierde ende hadde tenen male
xvm alse die andre daden
die hem staen souden in staden
die vijfte scare so beual hi
alardine ende esmari
ende also vele liede mede
die seste ware hi selue dede
ende xxvm baroene
dus besette die coninc coene
sine scaren ende seide
gi heren dor v edelhede
sijt goede liede margen al
wat gi moecht wennen groet ende smal
eest op grieke ocht op paiene
dat houde elc wel ouer sine
jc en wils no groet no clene
sonder die ere al moeder ene
si seiden edel coninc rike
vaert toe ende strijt coenlike
die v margen af sal gaen
moet van gode sijn ontaen
dus was yoen getroest sere
sauonts dede yoen die here
die sciltwachte doen her cursoude
ende iorise dien hi woude
ende banderside in waren dingen
dadense iiii heidene coningen
van neder egypten van colcos
van tarsen ende van ceraunos
ende gingen tenen passe houden
daer si ouer liden souden
wart dat menre soude striden
so moester emmer deen dore liden
entie andere moeste plaetsce maken
ochte qualeke souden si geraken
dat water en was niet harde wijt
daer si op hilden te dier tijt
jn beiden siden op douuer daer
cursout diese hem sach so naer
sprac al dus den heren an
ende seide verscufte man
twi comdi auenturen v lijf
hier om een houerdich wijf
waerdi wel vrome ende wijs
gi en sout om geens wijfs prijs
ochte om haer dreigen so verre comen
wert v hier v lijf genomen
wie sal v gelden i wijf houerdich
die alre eren es onwerdich
si es fel ende comen van den fellen
niement soude hem an haer gesellen
ende seide wie dat segt tote mi
dat fel mijn vrouwe ochte valsch si
dien segic dat hi qualike
lieget ende valscelike
sijs quaet ende valsch seide cursout
al waerdi noch also stout
rabanus seide dats gelogen
warent coninge ochte hertogen
ende heeft hem daer sijn hoeft
toten tanden toe gecloeft
worden doe in hanxste groet
want haer here die was doet
ende si waren in sorgen mede
ende setten hem ter vlocht ter stede
ende vloen ter andere scaren wart
daer yoen was iegen bewart
bathias ende hugelijn
ende teerst dat si vergadert sijn
wart die strijt crachtech daer
maer esmari es hen naer
entie sine die willech waren
daer was gestreden sonder sparen
van eerst so ouer vromelike
jc en mochte v niet sekerlike
vertellen die waerheide
yoen vergaderde ane haerdreide
die hem ondersloegen sere
maer her yoen die here
gaf hardreide enen slach
op den helm die hem wach
so dathi verducelt sat
en ware sijn ors sijt seker dat
niet gescoten vten here
hi ware daer bleuen sonder were
maer dat vloe ten tenten wart
doe worden die grieken veruart
want haer hanxst was groet
si waenden dat hi dor die noet
vlo al dus henen ende daer bi
volgeden si hen alle geloues mi
ende setten hem ter vlochte
wat elc verlaisieren mochte
ulochtech es nu tgriexe here
ende en penst om gene were
maer hoet henen mochte comen
beide die blode metten vromen
vloen wat si iagen mochten
jn bosscen in hagen in hagedochten
vloen si ende lieten al daer
dat sire brachten weet vor waer
die siten volgeden na sere
entie coninc yoen haer here
versloechse waer hi ane hen quam
wel ene mile alsict vernam
jagede hi die griexe heren
daer naer dede hi weder keren
sine liede want hem es leet
dat men die liede so versleet
sint hem haerdreit ende fromondijn
altemale ontfaren sijn
want tander volc altoes doet
dat haren here dunket goet
dus es yoen gekeert twaren
ende liet die grieken varen
die daer hebben vele verloren
haren here als te voren
ende iiii coninge noch daer toe
ende nochtan blide was dat ontfloe
ten tenten keerden die siten daer
daer si vonden weet vor waer
den scoensten roef dien sach nie man
dien die coninc deilen began
sinen lieden cleine ende groet
na dats elc hadde noet
hi gaft hem oec mildelike
want niet en hads die coninc rike
hi maecte willech die van den lande
metten goede sire viande
ende es te gardetere in getogen
sere blide ende in hogen
alardine hi soeken dede
dien men vant al daer ter stede
ende heeften bracht tote in die stat
ende den keyser verstaet dat
dede hi soeken ende bringen
maer die heidene coningen
dien en dede hi gene ere
danse bernen dede die here
gelijc den andren die daer lagen
hare entare op tfelt verslagen
want tenen hope so dede hi
parde ende liede geloues mi
leggen ende een vier maken
daer si mede al ontstaken
sonder die van sinen lande
alse verre alsemen die bekande
die dede hi doen eerleec ter erden
maer met eren ende met werden
dede hi grauen alardine
die staref in den dienste sine
enten keyser mede lyoene
alse hem wel betam te doene
vor den outere sente anestasien
ende oec in hare abdien
dus sijn die grieken wech getogen
blide warense ende in hogen
die dat lijf ontdroegen daer
yrene die wart weet vor waer
sere verhaedt van den haren
hadden sijt dorren oppenbaren
nochtan dor al desen rouwe
screef si hare der heren vrouwe
ende dat veronwerdese noch mere
si ende haer sone waren here
van den rike altemale
maer hare broedere weet wale
waren montbore vanden rike
dus warense daer in dagelike
ende hildent der vrouwen tonder
maer die vrouwe si wrachte wonder
jn tlant ende dwanct meer
dan noit enech here dede eer
constantijn was noch clene
dies so hiltsi trike allene
die broedren gauen altoes raet
hoe men dorloge weder bestaet
jegen den coninc yoene
dies si willech was te doene
hadde sijs weten hoe beginnen
si sinde menech saluut van minnen
ane den coninc van bulgerien
dat hi quame met sirer partien
ende holpe haer op siten striden
nu geuielt so tenen tiden
datsi hem ontboet selke minne
dat hi met herten ende met sinne
ane hare altemale vel
wat soudicker af seggen el
twijf was van liue quaet
ende gestade hem selke daet
dat hi met hare hadde te doene
ende wan an hare enen sone
die mechiel geheten was
maer die coninc geloeft mi das
wartse doe verhadende soe
dat hi nie en wart vroe
alshi van haer spreken horde
alse vele als van enen worde
yrene die dat versach
datsi ane den coninc niet mach
hulpe gecrigen ende hise haet
en woudse niet sijn versmaet
ende quam met groeten partien
op den coninc van bulgerien
daer si lange wile op street
ende sijns lants vele aue reet
dat orloge groet ende swaer
duurde tusscen hen menech iaer
hier bi so liet si die vart
langen tijt te siten wart
ende orlogede op bulgerien
om dat si woude den coninc vrien
maer haers en woudi groet ne clene
dus bleef die keserinne yrene
vrouwe ende haer sone constantijn
tote dat hi quam ten dagen sijn
dat hi woude allene regneren
ende niet dor haren wille anteren
yoen die in siten was
met payse geloeft mi das
en ontsach die grieke nemmeer
sinen sone sage hi eer
ende sine mage op dat hi mochte
maer node hise eldere sochte
want hi scaemde hem sere
dat hi hem seluen selke onnere
dede dat hi nie sijn rike
ruumde met enen wiue scandelike
hier bi eshi in siten bleuen
van heme willic nu begeuen
ende seggen v van den bode twaren
die van siten quam gevaren
ende voer te vrankerike wart
daer hi vant den hertoge ritsart
ende quam daer geloeft mi das
doe die peis gemaect was
entie brulochte waren leden
die bode quam met haestecheden
bouen in die hoge sale
daer hi den keyser ende altemale
en sine baroene bennen vant
die bode seide al te hant
god geue karle den here
al sijn leuen vroude ende ere
ende ritsarde den here mijn
ende allen den magen sijn
her hertoge verstaet dor gode
jc ben hier van siten bode
ane v van uwes vaders wegen
yoene den stouten degen
die v onbiet dat bi mi
dat van grieken die keyser si
doet entie keyserinne yrene
met menegen mensce gemeine
leget vor die stat van gardeterre
op v lant so scijntsi erre
edel hertoge weet vor waer
datsi heuet x coninge daer
daer ia af weet die waerheit wale
ende vele grauen ende amirale
dies ombiet v sekerlike
v vader dat gi haestelike
comt so gi eerst moget in corten tiden
want emmer so wilthise bestriden
dies haest v het es wel noet
want haer here dat es groet
ritsart die dit heeft verstaen
andworde den bode saen
soete vrient segdi mi waer
es mijn vader die coninc daer
ende met gesonden liue leeft
so weetic wale dat hi noch heeft
so vele in hem vromecheden
dathi wale sal verbeiden
der keserinnen ende haer here
al waren si van meerre were
maer sere so twifelt daer an mi
dat hi noch leuende si
doe so seide gelloen die graue
jc seide v die waerheit wel daer aue
dat v vader leuet noch
want ic seit v te voren doch
dat icken in hogen goten sach
maer niet en weetic ocht hi mach
weder noch in siten sijn
doch seide hi toten monde mijn
dat hi met mi te lande neder
emmer woude keren weder
ende oec gelouedic hem dat
datic soude comen daer ter stat
alsic emmer hadde gedaen
en waert mi anders niet vergaen
van den wende die mi omsloech
ende elder warder droech
maer dat die bode bringt hier inne
dat mijn dochter die keserinne
op v lant nu soude striden
dies en gelouic te genen tiden
die bode seide bi gode here
jc mochte mi scamen harde sere
op dat ic ritsarde den hertoge
so oppenbaerlike loge
ende daer omme so verre quame
dies en hebic niet den name
so mene bodscap sonder waen
alsic minen here hebbe gedaen
jn allen landen sonder hier
doe seide ritsart die here fier
her graue laet dit varen
mi heeft yrene gedaen twaren
ende fromondijn ende haerdreit
daer in tlant menech leit
dat hem te scaden verginc
ende noch mochte wale die dinc
vergaen gelijc si heeft gedaen
maer wat si daer anegaen
jc houde v den peis die hier
gemaect heeft die keyser fier
gi en willes v onderwinden
ende uwe mage met uwen kinden
die graue seide here her ritsart
nu verstaet wel mine wart
die soene die hier gedaen si
willic houden geloues mi
ende mine mage wi willenre niet
geensijns verbreken iet
maer ic wille ter keyserinnen sinden
ende ten andren minen kinden
dat si haer orlogen laten staen
want wi hebben soene gedaen
die nemmermeer na desen dach
ocht god wilt versceden mach
die keyser die seide so doet
hets wel gedaen ende goet
gelloen seide het sal gescien
enen bode riep hi mettien
die in grieken varen soude
ende daer vertellen dathi woude
maer weet wale die waerheide
dat hi den bode also niet seide
dat hi daer verstaen dede
want hi wrachte na sine sede
her ritsart die nu verstaen heeft
dat die coninc sijn vader leeft
was harde blide van der maren
gelloens gelof liet hi al varen
want hi en achte dit no dat
doet hi quadere ochte bat
hi en achtes i twent niet
maer gelloen die altoes pliet
verranesse ende quaet
hi toende hier noch sine daet
maer hi ontboet hem sekerlike
dat comen soude in vrankerike
die heidene met groter macht
die hi heuet met hen bracht
daer hi sine viande al
ende vrankerike mede storen sal
ende bid hen daer bi sere
alse haer vader ende haer here
datsi wennen siten daer
ende verslaen oppenbaer
yoene entien sone sijn
want hem ogier ende garijn
nemmermeer daer hulpe en doen
dit so ontboet hem gelloen
ende troestese ten stride sere
dus so hout gelloen die here
die soene die hi selue sprac
entie hi haestelike brac
uele leets soes begonnen
jn al dat wi verstaen connen
van deser veeden ende gesciet
ende noch en eest al leden niet
gi hebt gehort ende verstaen
hoe dat gelloen heeft gedaen
ene soene scalkelike
om te verderuene vrankerike
met sinen kindren op dat hi can
die hem souden volgen an
siten woude hi oec banderside
dat sijn dochter wonne met stride
dus wilt hi met vreemden lieden
sinen vianden mes bieden
ende verslaen ende onteren
alse hi sal god en wilt keren
jn andren wegen dan daer hi
hem heuet vertroestet bi
doch sal sijn raet sekerlike
so sere onteren vrankerike
ghi hebt gi heren dor god verstaen
hoe dat gelloen was ontgaen
vte agulants lande van afrike
ende hoe erre dats agulant sekerlike
was dat hi hen so ontfoer
ende hoe hi harde diere swoer
ende vrederijc heeft tswert vertogen
die in den arm was vermogen
ende sloecht hem toten tanden toe
ende dandere versloegen doe
sine cnapen die met hem waren
ende doe liet vrederec al in varen
sine scepe ende sine galeiden
doe en woudi niet langer beiden
hi en si in die borg gegaen
die her wibrecht hadde laten staen
open na sijn wederkeren
dat menech ridder sal bereren
want wat hi vant clene ende groet
jn die borch dat sloechi doet
oec so vant hi weet vor waer
alle die slotele hangende daer
te wibrechts hoeden weet te voren
die ter borch toe behoren
dies si harde blide waren
die borch hebben si te waren
beset vtermaten wale
doe dede vrederec te dien male
yoens teken steken bouen
om te makene die liede verscouen
urederec die in gardeterre
al dus lach en was niet erre
dat hi die borch dus heeft gewonnen
hi pensde hi sal te bat connen
ende eer die stat gewinnen
want meer liede heeft hire binnen
danre bennen der stat sijn
want het hadse fromondijn
doen alle comen te pharat
dus was onwarneert die stat
niet dan van den portren daer
diere hadden gewoent menech iaer
ende die oec meer minden yoene
ende ritsarde sinen sone
dan fromondine ende yrenen
dus mach si haer wel maken henen
smargens als die dach ontspranc
ende die lewerke sanc
na dat ons die ieeste segt
heeft vrederec die porten belegt
ende alse die portwegeren quamen buten
entie porten souden ontsluten
om dat quec te latene vt
so quamen sonder geluut
vrederecs liede diese versloegen
entie slotele met hem droegen
ende gingen op die porten saen
ende staken daer op sonder waen
des coninx yons baniere
des worden geware sciere
die grieken diere binnen waren
ende seiden dat te waren
datsi verraden alle sijn
ende vrederec die hertoge fijn
dede in die straten roepen dat
ware daer iemen in die stat
dat hi rume ende henen tie
eer dat hem iet meer messcie
men salne laten rumen die stede
maer niet en machi dragen mede
dus sijn die grieken vte getogen
sere blide ende in hogen
dat si dus haer lijf behouden
datsi node verliesen souden
maer niet so en wisten si dat
hoe dat si verloren die stat
maer si sijn alle wech geuloen
ende vrederec hi dede doen
die stat besetten harde wale
met sinen lieden altemale
die port ren diere waren binnen
waren blide in allen sinnen
dat die stat ware weder comen
ane den coninc yoene den vromen
diese eerstwarf maken dede
doe vrederec hadde die stede
wale beset doe toech hi wt
met sinen here ouer luut
ende wouden varen na dat
te stride wart vor pharat
nv weet die keyserinne yrene
vor pharat arde cleine
wat dat haer nu nakende es
in theer quamen des sijt gewes
die verdreuene van gardeterre
dies yrene was harde erre
alsi vernam dat si verloren
hadde die goede stat vercoren
ende vragede hoe dat es gesciet
maer haer en geen en wist niet
si seide dat men haer liete verstaen
wie dat dat hadde gedaen
si seiden dan wisten si niet
maer op die porten men steken siet
des coninx yons baniere
die keyserinne seide sciere
hulpe es nu yoen in tlant
so salt ons qualec gaen in hant
maer hoe mochte hi sijn comen
hoe soude hijt so saen hebben vernomen
dat en mach geensijns sijn
doe seide die graue fromondijn
suster ic rade harde wale
dat die drussate voederinge hale
tote bi gardeterre
hi en sal niet sijn harde verre
hi en sal vernemen wale
hoe die saken sijn altemale
dat wilic wale seide yrene
want gerne soudic weten tgene
wie dat hi es die man
die so saen die stat wan
die marscalc gereidem twaren
ende es ter voederingen geuaren
met menegen man ten wapenen goet
jc segge v dat hi comen doet
wagene ende perde mede
die voeren souden dat scoenhede
enten roef altemale
die si wanen wennen wale
die marscalc es henen getogen
met menegen man vermogen
jn drien milen na gardeterre
dies hi lichte mach werden erre
want dor ene valeye die hi leet
daer hi ene montaenge om reet
so quam onuersien te waren
vrederec op hem geuaren
met sinen here dat scone was
her vrederec geloeft mi das
verkinde wel dat voedereren
waren diere quamen geuaren
vte den heere dies hi was blide
die sine troeste hi te dien tide
ende hietse stoutelike striden
die marscalc die oec tien tiden
sach comen vrederike
met sinen heere mogenlike
verkinde teken van denemarke
sine liede troeste hi starke
ende seide gi heren hier te rade
hier wert ons van stridene stade
hens al niet onse dit orloge
want hier comt die deensce hertoge
jc weet wel hi heeft tstat gewonnen
ende hoe selen wi ons connen
verweren iegen al sijn here
wi selen hebben cleine were
nochtan moeten wi sonder letten
ons al ter weren setten
want al setten wi ons ter vlochte
het ware dinc die niet en mochte
gehulpen no staen te staden
maer striden wi god mach ons beraden
ende hulpe dat wi tlijf ontdragen
dan wi worden vliende verslagen
her vrederijc die hertoge rike
voer in die andre willechlike
so daden sine denen mede
den eersten stac hi daer ter stede
dathi viel neder doet in tgras
entie andre geloeft mi das
sijn versaemt te gadere al
daer was gedaen menech val
van den heren in elke side
alst noch gerne pleegt in stride
hare speren braken in tbegin
al hadde die marscalc hulpen min
nochtan street hi vromelike
ende vrederijc die hertoge rike
heeft getogen sijn goede swert
ende voer ten marscalc wert
diene comende heeft versien
sijn swert toech hi oec mettien
ende es iegen hem gereden
deus hoe vromelike si streden
si daden die maelien ontwee springen
entie swerde op tie helme clingen
daer die sparken vte vlogen
groet waren die slagen dies hertogen
ende so waren dies marscalcs mede
si recten beide hare leide
ende sloegen so gruwelike
datic die slagen sekerlike
qualec daer alle tellen soude
al waert datict emmer woude
want al te groet was hare daet
oec so haddent verre te quaet
die grieke want si vermenegt waren
ende hadden gerne dat weet twaren
henen geuloen maer dat street
die marscalc die des niet en weet
ende banderside vrederike
hilts hem gepayt qualike
dat die marscalc was so goet
ende so lange iegen hem stoet
van den grieken die henen vloen
deu watter was verslagen doen
yrene die vor pharat lach
doet quam een luttel op den dach
ende alshi vor haer pawelioen
quam so starf sijn ors doen
ende bleef doet van pinen daer
ter keyserinnen ginc hi naer
ende seide vrouwe dor god genade
nu siet selue hiier ten rade
jc segge v dat in waerre dinc
dat hier yoen die coninc
comt met so menegen man
dat ment getellen niet en can
dat ic nie sekerlike
en sach al dies volcs gelike
mi dunct datic noit en sach
so vele volcs op enen dach
yrene seide ende waer eshi
entrouwen vrouwe hi es hier bi
en selt connen sekerlike
want hi es in sijn selfs rike
yrene seide gi segt waer
fromondine riep se daer naer
ende vragede heme wat hi riede
ochte si van hier henen sciede
ochte dat si te stride come
welc dat ware dat haer vrome
fromondijn seide ic en weet
maer wale radic godweet
dat wi na den marscalc beiden
die ons heer soude geleiden
ende vrages oec hier den groten heren
si selen cume willen keren
want si sijn wl vromecheiden
die cnape seide here gi mocht beiden
die wile si hier ouer onledech waren
quam een ridder in geuaren
die vten stride was ontfloen
ter keyserinnen seide hi doen
dat haer marscalc ware doet
ende mede al sijn conroet
hulpe seide doe yrene
ende wie heuet gedaen tgene
die ridder seide sekerlijc
het dede de denoys vrederijc
die hier comt met groter macht
ende op v te stridene acht
broeder nu geraet mi dat
fromondijn sede in weet wat
hier es in sijn lant yoen
ende mach v grote scade doen
ende al ware oec sijn volc smal
hi heeft die steden open al
hi mochte v harde vele scaden
ende verlies mede beraden
hi haet ons so sere mede
machi ons verweldegen teneger stede
daer en ware seker ander raet
noch ander troest no toeuerlaet
dan die doet die moesten wi smaken
hets beter dat wi ons henen maken
yrene seide gi segt waer
doe deetse theer op breken daer
ende woude weder te grieken tien
een spierre die dit heeft versien
es gekeert ten coninc yoen
ende heuet hem weten doen
dat yrene entie hare
nu op gebroken ware
ende toge te lande wart
yoen dede wapenen ongespart
ende voer hen vaste volgen
alse die gene die was verbolgen
ende gerne wrake sine scade
wouts hem god geuen die stade
hyrene die nu henen tyet
te grieken wart om datse ontsiet
yoene sere den coninc
heeft ontmoet den iongelinc
vrederike den denois
die keserinne die altoes
gerde te doene haren vianden
waer si mochte vele scanden
dede haer heer sekerlike
al keren op vrederike
ende op die sine die sere streden
jegen die sine met vromecheden
want eers vrederijc begaf
sloechi haer ii coninge af
doe quam die valsce fromondijn
op hem met menegen ridder fijn
ende hebben berinct so sere
dat hem niet en conste die here
beruren in die grote noet
daer sloechen fromondijn te doet
dat iammer was harde groet
nochtan en vonden si niet bloet
die denen si en streden sere
jegen fromondine den here
ende iegen die grieke daer si scade
groet aue namen want hare dade
waren vter maten groet
menegen griec sloegen si doet
ende oec verlorense liede vele
alsemen plegt te selken spele
ende sijn volc si sijn comen
tote daer si hebben den strijt vernomen
daer seidemen den here groet
dat her vrederijc ware doet
enten versloech fromondijn
ay vrederijc lieue neue mijn
edel deensce hertoge
nu heeft v gecost dit orloge
v leuen dats mi harde leet
acharme neue hoe gereet
wardi te wrekene ritsarde
gi wart van den goeden arde
van den coninc gadifiere
ende van sinen sone ogiere
die ons oyt waren getrouwe
acharme hoe groten rouwe
steet mi te dogene neue om v
maer andre sake hebic nu
te doene dan te makene rouwe
mi maect yrene die quade vrouwe
jc woude desen kinde geuen
want hets een van onsen neuen
tlant al hier van baioen
het sal teer ons en wille doen
sine vordren hebbent weet wale
lange verdient te menegen male
ende rigaut sijn vader mede
ritsart andworde daer ter stede
here dat gire mede doet
dat louic wel het dunct mi goet
ende wils hem harde wale onnen
van bliscapen doe der moeder ronnen
ouer die ogen die tranen heet
om dat si die waerheit weet
dat weder dat lant van baioen
dat verloren hadde gelloen
weder comen es te rechte
ane robbrecht van meilaens geslachte
dus heeft die vrouwe grote ioie
om dat hare noch te vernoie
ende manscap dede rigaudijn
al daer vor den sone sijn
ende seide dat hi in haren orbore
altoes woude wesen vore
jn gasscoengen quamen die heren
daer si waren ontfaen met eren
van den heren van den lande
die hem ere daden menegerande
daer bleef dagende her yoen
maer garijn nam orlof doen
ende gyrbeert die sone sijn
dus voer wech die hertoge garijn
te nerboene daer hi vant
aymerine den stouten seriant
ende ermengarden geloeft das
die sher garijns dochter was
ende hare sonen alle seuene
dien allen wel luste te leuene
willeken dat weet vor waer
was die meeste geprijsde daer
van den ouder vader sijn
so was die ionge aymerijn
die kindre heefti gecust al
te gode hise daer na beual
ende es te lande wart gekeert
hi ende sijn sone gyrbeert
te medeborch quamen si toe
daer si waren ontfaen doe
harde wale geloues mi
van alisen der vrouwen vri
ende garijn custe wanfreiden tkint
dat hi van goeder herten mint
dus bleuen die heren daer
maer onlange hadden si peis daer naer
want gelloen dat quade broet
dat noit en dachte ere no goet
heeft gesent wech daer na
jn die stat cesar agusta
om beide die heidene sonen sijn
beligande ende marcirijn
die hem gaderden harde sere
met menegen heidenen here
ende porden met scepe wel bewart
so si eerst mochten te spaengen wart
vort so hadde die graue gelloen
tote in grieken senden doen
om sine sonen alle beide
fromondine ende hardreide
oec beualhi yrenen hoge
datsi op siten orloge
want yoen noch ritsart
en comen nemmermeer derwaert
maer wat hi dede noit te quade
dat en was en gene scade
jegen die quaetheit die hi nu rurt
ende daer hi selue in tlijf verbuurt
iammer groet ende verdriet
es van deser veede dicken gesciet
want gelloen es fel ende quaet
so eest oec al dat hem bestaet
ende ic wane oec dat quaet al
wert datter aue comen sal
hi heeft nu geruert een leet
daer sere bi die crone te geet
entie geslachten in beiden siden
al en sal die veede niet liden
si blijft staende in haren staet
ende gelloen die verradere quaet
salt oec becopen metten crage
niet weetic in welke der dage
ritsart entie coninc yoen
die in gasscoengen hadden doen
enen corten tijt gelegen
ende gebetert in allen wegen
wat gebrac in al haer lant
rigaudijn ontboden si te hant
ende wouden in vrankerike varen
rigaut quam weet te waren
als sine ontboden haestelike
ende voer met hem in vrankerike
te nerboene quamen si
daer se wale die vrouwe vri
ver ermengart wale ontfinc
daer sach yoen die coninc
ende ritsart hare vii neuen
dien si groten prijs geuen
ende custense te meneger stont
beide ane liere ende ane mont
daer na hebbensi orlof genomen
ende sijn te belijn comen
ten goeden ouden bancelijn
daer si wale ontfaen sijn
die stat daden si vermaken
dat haer gebrac in allen saken
doe seide bancelijn die oude
dathi orlof hebben woude
hi ware tsaremeer een cranc man
hi en mochte doen wapene an
nemmermeer te genen stonden
hi woude betren sine sonden
ende woude te sente bertens varen
ende daer werden monec twaren
ende woude daer inne tien
alse die heren dat sien
dat hijs heeft so groten wille
swegen si onlange stille
al waest dat hem was leet
maer die in goeden wille steet
men sals hem gebruken laten
daer omme hem die heren maten
den abt dede ontbieden doen
van sente bertins die coninc yoen
die haestelike te hem es comen
teerst datten yoen heeft vernomen
eshi tote hem gegaen
ende deden bi hem sitten saen
ende vertelde den abt daer
hoe dat bancelijn oppenbaer
heme soude gerne begeuen
ende leiden een helech leuen
ende in sinen cloester sijn
op dats hem god ende sente bertijn
hem wouden gehulpech wesen
die abt andworde te desen
twaren here dat mochtemen doen
maer ic duchte dat die baroen
thout soude sijn daer toe
snachts te liggene op dat stroe
ende tetene crankelike
alse wi dicken doen al sijn wi rike
oec ware hem te swaer te angane
smargens vroech op te stane
vele waken ende beden
dies hi luttel heeft van seden
al hadde hijt geleert van kinde
nochtan soude hi cume ten inde
jn die ordene altemale uulstaen
hi soude weder saen vte gaen
ende vermaledien die stat
ende altemale oec mede dat
dat fordene hilde ende maecte
op dat hem iet daer ane mesraecte
yoen seide die coninc
hi soude doen node selke dinc
want woude hi der ordene onberen
hi soude hem anders wel generen
doch ontfatene sint hijs begert
twaren hijs alre eren wert
en heefti proeuen doch i iaer
es hem die pine iet te swaer
hi mach wale vte comen dan
ende leuen als i ander man
here seide die abt doe
gi segter alle redene toe
wi selenne harde gerne ontfaen
ende eest dathi ons wilt ontgaen
ende van ons henen sceet
wi willens wesen ongeueet
dats wale recht seide yoen
wi souts op v veede doen
op dat hi daer niet wilt duren
so come vte ter goeder vren
die abt seide met gode si
dus wart bancelijn die ridder vri
jn sinte bertins cloester ontfaen
daer hem ere in was gedaen
ende daer hi in bleef vort an
wonende als i heilech man
nochtan ontgout hi die veede doch
alse gi wel selt horen noch
doe bancelijn begeuen was
quamen weder geloeft mi das
yoen entie sone sijn
entie stoute rigaudijn
te belijn in die stede
nu hort wat die coninc dede
hi riep gelloens sone pyroene
die altoes gereet tharen doene
was ende getrouwe daer toe
yoen seide te pyroene doe
siet vassael al dit lant
willic setten in v hant
ende wille dat gijt achterwart
want gi en trect niet ws vaders art
men vent v valsch no loes
maer in die trouwe staende altoes
dit lant seldi ons achterwaren
maer tesen male seldi varen
met ons tote in vrankerike
dit goet dit was sekerlike
vwes ouders vaders beggen
na dien dat ict hebbe horen seggen
gyronuile ende lauendoen
willic mede onder v doen
ende montesclauorijn
nu houdet mi enten sone mijn
getroulike ende met eren
telken dat wire in willen keren
twaren here seide pyroen
dit salic harde gerne doen
maer lieuer hadic weet te waren
dat ic met v hadde geuaren
jc salt v houden na mine macht
ende god verlene mi die cracht
dus maecte daer yoen te hande
pyroene voget van den lande
doe voeren si vort van daer
ten anderen steden weet vor waer
daer hi hem die slotle gaf
ende van daer togen si af
te gyronuile daer hi saen
die slotle heuet aue ontfaen
