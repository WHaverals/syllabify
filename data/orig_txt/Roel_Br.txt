daer sal menech toe sien
daer dese wiich sal ge scien
ende wi haddent also verstaen
dat wise alle selen verslaen
doen sprac borsabels die coninc
dat was warlike dinc
ic willer emmer een siin
doen sprac die bose barbariin
hi was groet ende starc
hine wonde niet om c marc
esloer van burga sprac sine rede
ic willer emmer een sijn mede
hi liep seerdere te voet
dan enech spaench ors doet
vorden coninc quam hi saen
ende sprac datment mochte verstaen
vindic roelande jn ronceuale
soe waert mi te moede wale
dats hem noit en gebrac
vorden coninc quam hi ende sprac
met herde ouermoediger tale
vindic roelande jn ronceuale
ic sal sijns liues maken fijn
ende alle die met hem comen sijn
hi begonste heme vermeten
hi soude roelande doen weten
die here begonste hem vermeten
dies en woude hi niet vergeten
ende vermat hem dathi durendale
soude wederstaen met sinen stale
na deser talen waren gereit
die xij genoten god weit
ende traken vort met crachte
ende met coenen gedachte
haere was wale
vier dusent met getale
alsi doen vernamen
dat si biden fransoysen quamen
si scieden hem op dat slechte
als die gene die wouden uechten
ende dede ane halsberge diere
van rikeliker maniere
si bonden helme sarragose
ende gorden swerde vianose
hare speren waren te valense gemaect
ende die timprage wel geraect
