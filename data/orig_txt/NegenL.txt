omdat ic hebbe in mine memorie
rime favelen ende vraye ystorie
de biblen auctoren ende croniquen
die van menegherande riken
de tijt besaten ende de heeren
die met ridderliker eeren
dat zweert droughen int ghevecht
bidt met my te gode dat ic berecht
na der waerheit wie si waren
die met rudderliker scharen
der wapenen met eeren plaghen
nu en willic my niet verdraghen
te prisene desen ofte dien
de bertaensche jeesten hebbic ghesien
ende inghelsche derghelike
so doe ic oec van vranckerike
van roemen van grieken van surien
ende oec de jeesten van lombardien
maer die si prisen dese wale
ne const icker noit eene verhalen
als persevale ende lanceloot
tristram ende galioet
oec hebbic aertuers jeesten ghelesen
maer ne vant er gheene van desen
dies stekic dese buten prise
ende volghe der jeesten die de wijse
hebben bescreven over ware
ende omdat de bible es so clare
hebbicker drie in prise gheset
die waren in der heydene wet
ende drie in dat jootsche leven
die auctoren hebben verheven
ende drie naer der comst ons heeren
die kerstine ridders ware met eren
ende die tghelove metten zweerde
hilden met wel groter weerde
nu leert rudders ane desen
die rudders met eeren willen wesen
scaemt u der namen ghi bastaerde
die rudders heet sonder waerde
den besten rudder nomic voren
die gheprijst es in auctoren
boven alle deghuene die up deerde
eere bevochten metten zweerde
want so ghemate so goedertiere
so heuesch van allen manieren
so milde ende so ghetrouwe
noch so ghemint van allen vrouwen
no so vroet van allen saken
beede in wandelinghen ende in spraken
so gherechtich so wijs van rade
no die meer haette overdade
so coene no so stout ten zweerde
no die hem oec min verveerde
daer hi in wighe was verladen
no die houder dede ghenaden
die in wighe voor hem weec
sodat hi den leuwe gheleec
in alder redeliker manieren
ne can ic betren niet vysieren
dan ector was priamus sone
seere wettachtich degone
also sijn heidenscap ghedrouch
ix coninghe hi verslouch
voor troyen up sijns vaders erve
omdat hi wilde dat niet bederve
sijns vaders lant ende sine stat
daer al grieken voren sat
darijs sprac diene kende
dat alle weelde was allende
sonder alleene bi ectoren te sine
dat was omeriusse wel anschine
den wisen clerc die van hem screef
dat sijns ghelike noit ne bleef
in de weerelt na sine doot
no voor hem oec sijns ghenoet
want al der redeliker tucht
ende al der hovescheden vrucht
dat was in ector den wijsen
die eenen rudder wille prisen
die moet ectors doghet soucken
sine materie willijs rouken
in omerius die scrivet dan
dat sijn vader de coninc prian
de doghet mercte van den sone
dies de weerelt onghewone
hadde gheweest voor sinen tijt
ende hadder in so groot delijt
dat hi seide  wel lieve kint
du en hebs van mi niet een twint
dese grote vulmaecthede
du ne leeres oec dine sede
van gheenen meester dan van gode
ende van der natueren ghebode
du best van allen duechden so groot
dattu bat schijns des hemels ghenoot
dan eerdsche mensche also du leves
want du alle vulmaectheit heves
in can ghepeinsen de waerheit
danen di comt de vulmaectheit
dit selve spreect oec aristotiles
van ectoren ende ghewaghet des
dat bouc brief no lettre mede
niet ne vulbrochten de vulmaecthede
noch sprect aristotils sic meere
van ectoren den jonghen heere
dat scade was ende jammer groot
dat hi so jonc quam ter doot
want haddi gheleeft sinen tijt
hi ware heere der weerelt wijt
met wapenen dedy sinen ende
voer troyen der stat ghehende
xiic jaer ende xxx te voren
eer jhesus christus was gheboren
maer al starf hi daer de heere
sinen name leeft emmermeere
hieromme es wel dat eere groot
want so levet naer den doot
nu hoort wie dat was die ander
dat was de grote alexander
philips sone van macedone
die in grieken drouch de crone
want so vromen metter hant
wanic dat men noit en vant
so milden hoe gheerne hi gaf
daer vint men grote wonder af
hem quam een arm rudder ane
om ghifte van hem tontfane
hy gaf hem eene rike stat
die mate sprac  wat soude mi dat
dese ghifte es mi te diere
neen sprac alexander de fiere
al dincket u meer dan ghenouch
hout di altoes int ghevouch
dus wan hi de rike stede
persen wan hi ende meden mede
hi wan ytalen grieken ende affrique
ende voer er dore moghendelike
up darisse diere crone in drouch
maer wien hi vinc ofte slouch
met wapenen verwan ende met miltheden
met duechden ende me hovescheden
daer hi eens naer daerisse soude rijden
soude hi over eene zee lijden
die dor tlant ghinc van persile
doe droechde god ter selver wile
de zee voor hem ter corter stont
ende hi reet up den droeghen gront
dit scrijft josephus over waer
noch gheviel hem meer daernaer
doe hi up de joden was gram
ende up den berch van caspien quam
vernam hi daer de joodsche scharen
die in den wilden berch waren
om hare dorpelike sonden
gode bat hi ten selven stonde
dat hi de ondadeghe rote
in den wilden berch slote
doe ghinghen die berghen tsamen
daer si noit sindert uut ne quamen
noch negheen coninc dan hi
ne besochte tlant van indi
die tlant wonnen met ghewelt
maer alexander want ende helt
beede met campe ende met prighe
up poriusse met groten wighe
ende alle de landen ende de staden
dedi an hem souken ghenaden
ende sochte dwonder datter in lach
dat noit coninc dan hi ne sach
hi was ter manen boem ende ter sonnen
daer wi niet af vinden en connen
datter ye coninc quam dan hi
hem was voorseid lesen wy
sine doot aldaer ter stede
waer hi sterven soude mede
hy was ten eerdschen paradise
daer gaf men den eere van prise
eenen steen in der ghebare
al oft theenen chynse ware
in babilonien onder de sine
was hi vergheven met venine
ende al de boden ghemeenlike
van al der weerelt conincrike
van allen riken van allen landen
brochten tseins in sine handen
xxxii jaer was hi out
doe hi starf die heere stout
ende xii jaer drouch hi croene
iiic jaer nes gheene hoene
ende xix starf hi te voren
eer jhesus christus was gheboren
de leerare aristotiles
seghet ende ghewaghet des
dat nemmermeer ne comt heere
te so sonderlingher eere
hi ne si wijs ende van letrren vroet
ende hem ne leere een meester goet
den derden heiden ic upheffe
also als ic in de waerheit beseffe
so moet julius cesar wesen
want wi vinden wel in desen
dat hi vrome was ten zweerde
vroet van sterren wijs an deerde
hi was die vant der manen ghetal
ende den bisexte vant hi al
hi conste utermaten wel strijden
roeme coes in dien tiden
drie princhen de twee souden vechten
ende de darde de stat berechten
crassusse sonden si ove sic meere
up de parsiene met groter gheere
pompee die bleef in die stede
die te houdene in goeden vrede
julius trac over rijn in gallen
dat hi de lande al met allen
beroerde over berch neven den rine
dat stout volc plach te sine
al neder toter souter zee
daer men hem dickent dede wee
met storme ende met starcken wighe
de zeghe moesti daer ghecrighen
curtelike stichti daer eene veste
daer liet hi een deel der beste
de achter hem tlant bewaren
doer meneghe stat quam hi ghevaren
daer maecti eene veste ghenendelike
ten palen van den romschen rike
als of hi sprake elc man goeme
dus verre gaet de macht van rome
van danen voer hi ende reet
int lant dat men vlaendren heet
dat hiet den ouver van rusen doe
ter scelde quam hi ghevaren toe
daer stichti eene veste met ghewelde
daer de leye valt in de scelde
daer hi gayusse sinen neve liet
daeromme hi de stat gaye hiet
dats nu ghendt in desen daghen
doe voer hi voort in gallen jaghen
ende vacht zeghe met groter pine
te thorout maecti ende de sine
eenen torre int vlaemsche hout
doe voer hi voort met ghewout
te cassele ende vacht zeghe altoes
maer vele volcx dat hi verloes
ja een van sinen lieven maghen
die crassus hiet dat moesti claghen
hi grouffene up den berch met eeren
van desen crassus moghen wi leeren
so hevet cassele de name gheheel
want hi maect er een casteel
doe voer hi voort den bonen by
dat hiet de havene van rutely
hy sach al ridende neffens de zee
de berghen blicken ghelijc den snee
doe vraechdi wat lande dat ware
men seide hem al openbare
dat het was bertaengenlant
daerwaert voer hi altehant
ende wart daer tweewarf verwonnen
sodat hi cume es ontronnen
doe vant hi in sinen raet
dat hi den torre die noch staet
buten boenen maken dede
daer hi in verwinterde mede
doe voer hi weder derdewarf
sodat hi bertaengen verwarf
ende vinc den coninc cassibiliaen
ende dwanckene an rome saen
in desen horloghe in desen werre
worden de romeine erre
dat hi merrede boven v jaren
want het costume was te waren
ende ontseiden hem de keere
hieromme wart gram de heere
ende trac weder te rome waert
pompee die liet onbewaert
de stad ende vlo ter selver uren
in grieken onder de senatueren
ende julius volghde hem naer
pompee verwan hi daer
die meer volcx hadde vele dan hi
in egipten so vlouwen si
daer pompee wart verraden
ende onthoeft sonder ghenaden
ende juliusse was thoeft ghesent
ende doe wan julius al ontrent
beede spaengen ende affrike
in egipten quam hi moghendelike
daer hi alexanders beelde vant
doe seidi dit was een wigant
die meer dede binnen twaelf jaren
dan wi en doen in al onse jaren
julius keerde weder ter vaert
den rechten wech te rome waert
ende sat daer keyser ende heere
deerste keyser seyt de leere
die daer hade sic ghesijn
vier hondert jaer hadt ghesijn
datter gheen keyser en was
ende xiiii jare sijt seker das
van juliusse quam des keysers name
want cesar dit wordekin bequame
es in latine weet men wale
ende heet keyser in dietsche tale
vermort was hi dat was scade
te rome daer hi stont te rade
met xiiii wonden was hi dorsteken
als hi de mordenaers sach commen ghestreken
decti sijn oeghen omdatti woude
de doot ghedoghen als de boude
menich wonder schoene ende groot
ghesciede daer voor sine doot
ende haer mort wart openbare
dat haer negheen verleefde tjare
xlii jaer waest te voren
eer jhesus christus was gheboren
naer dat de heydene waren so vrome
eist wel recht dat ic se nome
van den joden wie si waren
die niet willegher ghebaren
ende met wetteliker trouwen
gods vianden dorsten doorhouwen
den eersten prisic josue
die ghinc over de roede see
met moysesse in die wostine
xl jaer ende doechde pine
dat dedi al omme gode
want hi stont na sine ghebode
den coninc van amalach hi verwan
ende den coninc basan
ende den coninc van amoreen
door sine bede alst wel scheen
vielen die mueren te jerico
de flum jordaen door sinen wille vlo
ende lieten liden ter selver stont
met siner cracht up den droeghen gront
dese brochte gods baroene
int lant van promissione
dat was tvolc van israel
ende deelet wetelic sic ende wel
met liven ende met goeder maten
ende theidin volc verwaten
cayins gheslachte slouch hi doot
ende wan hem af de steden groot
veertiene coninghe ende zevene
roefde josue van den levene
die allegader heidin waren
ende destrueerde hare scaren
doe sijn starfdach was leden
was hi beweent na oude zeden
al starf hi die heere groot
sijn name leeft naer sine doot
hy starf naer troien overware
bina hondert ende xliii jaer
dat was dusentich jaer te voren
eer jhesus christus was gheboren
den andren rudder willic prisen
die weerdich was in alre wijse
ende onder tghesinde goet gheselle
in stride vreeselic ende felle
dat was de coninc david
noit en was in sinen tijt
wilder mater no sachter
noch die meer haette lachter
al waest dat hi in sonden vel
hi waest altoes te beterne snel
ende hi viel in die hande ons heeren
negheene onschulde en wildi keeren
van sinen sonden jeghen gode
maer hi sprac tons heeren ghebode
ic waest heere die mesdede
up mi ende up mine lede
wreket eere dinen evelen moet
alsoet u selven dincket goet
doe hi jonghelinc was ende herde
ende hi sine beesten verwaerde
jeghen die leewen ende jeghen beeren
ende hi se beede slouch in de weren
oec slouch hi in eenen campe doot
goliase den ruese groot
die vi ellen ende een palme was lanc
meneghen wijch groot ende stranc
verwan hi die noit was verwonnen
sinen lichame als wi ghemercken connen
was gherekent jeghen dusent man
god om onse welvaert dan
gheloefde hem dat soude comen
van hem die men christ soude nomen
helich starf hi ende met eeren
sowel dat someghe willen leeren
dat hi verrees van dode te live
met jhesum christum daer ic af scrive
hi starf naer troyen overware
byna wel driehondert jare
dats viiic ende xxx jaer te voren
eer jhesus christus was gheboren
den derden rudder willic prisen
die weerdich was in alre wijsen
dat was machabeus judas
wel weet men dat hi vrome was
in sine jaren in sine tijden
altoes als hi was in striden
riep hi emmer hulpe an gode
ende god troestene in sine node
menichwarven dats waerheit bloot
eens lach hem an met vreesen groot
van anthiochen epiphane
de lach hem met orloghen ane
ende sende in jherusalem
nichanorre ende met hem
volcx so utermaten vele
dat het ghinc al uten spele
omme judase selve tontlivene
ende die godswet verdrivene
ende den tempel te destrueerne
ende die godswet te ontdeerne
of te stervene in den strijt
ofte te verwinnene daer ter tijt
in den ghelove gods ons heeren
so wilde hem judas altoes keeren
in sine ghebede altoes hi lach
ende in sinen drome snachs hi sach
hoe jeremias de prophete
tote hem quam bi gods beheete
ende gaf hem een guldin zweert
ende hietene vechten onverveert
dies was hi blide dats gheene saghe
ende smorghens metten eersten daghe
bleef nichanor in den wighe doot
ende judas wan dorlorghe sic groot
ende zuverde den tempel ons heeren
ende verwidene gode theeren
ende visierde daer eenen outaer
noit en hadde dese rudder vaer
met cleenre menichte hi verwan
up meneghen prince ende meneghen man
meneghen onverweldeghen strijt
daer of te telne ware meneghen tijt
hoe meneghe borch hoe meneghe stat
hi destrueerde ende besat
in sinen tijden in sinen daghen
seide ment u het souden u saghen
ende wonder dincken bi mier wet
hy was naer de joodsche wet
dupperste bisscop van den tempel
dat plach men doe in den exempel
pause te nomene in dien daghen
die alsulke ordene draghen
nu hoer hoe hi dede sinen hende
die hi dede a sic sonder schende
hi sach de viande commen ghevaren
starc met tween groten scaren
ende sijn volc was seere verpijnt
ende ghemindert ende seere verdwijnt
si spraken die bi hem waren bleven
heere laet ons de vlucht gheven
het es beter dan wi vochten
want wi niet recouvreren en mochten
neen sprac judas laet dat varen
wi sullen onsen heere te waren
stoutelike dienen te deser hueren
wy sullent ons laten besueren
ende den vianden niet wiken
maer stoutelike up hem strijken
beter es een eerlic sterven
dan te levene in sulker bederven
want god die hevet al voorsien
also so moet ons gheschien
doen gaven sijt gode van hemelrike
ende trocken toe ghenendelike
ende hebben de staercste scare bestaen
ende verwonnen ende tonderghedaen
doe quam de starcste scare van achtre
ende sloughene doot sonder lachtre
dat was c ende liiij jaer te voren
eer jhesus christus was gheboren
van den drie joden laten wy staen
ende sullen teener ander redenen gaen
wie die kerstine waren
die in redelike scaren
dat zweert droughen met eeren
ende eeren waren boven eereen sic
wetteghe kerstine ende stout
die stonden naer der zielen behout
de eerste was artuer van bertaengen
die alle die liede benorden spaengen
al twalsche duutsche al tvriessche marke
noereweghe zwaven ende denemarke
van der berghe toter zee
ja grote ruesen dats noch mee
haddi ghedwonghen seit de geeste
dat hem weken alle de meeste
de yersche dwanc hi ende de scotte
met hem lietti niemene spotten
hi ne keeret metter hant
rycoene den ruese den wigant
die van groter hoverden
hadde ghemaect van conincs baerde
eenen roc naer hem ghenende
ende an den coninc artuer sende
dat hi hem sonde sinen baert mede
hi soudene door sine weerdichede
boven allen baerden setten
dien slouch hi doot sonder letten
in eenen wijde als de deghen
alse bi hem waren ghesleghen
ruesen die hem beiden dorsten
die slouch hi doot sonder vorsten
de nedersassen quam up hem strijden
die vriesen heeten nu by tiden
ende wilden hem bertaengen afwinnen
so machtich waren si int lant binnen
dat si sinen oem ende sinen vader
grote perse daden algader
die bestont hi met stouten moede
ende scoffierde se als de die vroede
sodat eene van haren scaren
up eenen berch was ghevaren
die beede stijf was ende hoech
als volc van noede voer hem boech
nu hadde artuer als wi horen
marien der moeder gods vercoren
ende had se binnen sinen schilde
doen scriven de heere milde
ende riep se an tsiere noot
sijn ghelove was vast ende groot
si worpen meneghen steen
up sijn volc al in een
artuer warp den schilt upt hoeft
ende riep alse die gheloeft
met luder stemmen ave marie
ende hem volchde sine partie
vc slougher artuer doot
theenen upganghe met eeren groot
ende hevet vriesen ende sassen ontdaen
sodat si alle de vlucht bestaen
ende rumden bertaengen tlant
dat men nu heet inghelant
ende worden tslants verdreven
doe keerden si ende behilden dleven
in sinen tiden als ic goeme
was int keyserike te rome
keyser leeuwe te diere hueren
die bi den rade der senatueren
sinen bode an artuer sende
ende ontboet hem met ghenende
dat hi den roemschen rike versette
alle die scade ende de lette
ende hi den bertaenschen tribuut
tachterstel betaelt ende streker huut
ende dat hi wedergheve de lande
die hi ghetrect heeft in sine hande
of men salne ten naeste jare
versoucken met orloghe zware
artuer sette hem met ghewelt
in bourgoingen dach ende velt
doe voer hi voort in amoriken
dat nu bertaengen het sekerlike
ende slouch daer eenen ruese doot
lijf jeghen lijf die zeere was groot
die eene joncvrouwe hadde vercracht
ende ghedoot met siner macht
voort es hi te parijs ghevaren
soutelike sic met siner scaren
ende vant daer eenen romain echt
die daer ontfinc troemsche recht
daer vacht hi jeghen ter selver wile
eenen camp in eene yle
ende slouchen doot ende verwan
felloen hiet dieselve man
in bourgoengnen voer hi voort
daer ghesciet grote moort
de romeinen worden hem onderdaen
ende lucius die hadde ontfaen
van den keyser leeuwe een groot heere
dat verslouchi in de weere
ende meneghe coninghe ende graven
die artuer balsemde met groter haven
ende daernaer te hove sende
ende screef den romeinen teender schende
sulc tribuut van sulken doene
hebbic betaelt an huwe baroene
doe quam hem mare dat mordreit
sier suster zone hem bertaengen ontseit
ende dat hi hadde te siner hant
de vriessche sassen int lant
doe keerdi ende slouchene doot
ende scoffierde dat eere groot
selve ontfinc hi een dootwonde
doe gaf hi up ter selver stonde
eenen sinen neve yet constantijn
dat lant ende de croene sijn
int jaer ons heeren min no mee
vc xl ende twee
voor hem vant men kerstin negheen
die sijns ghelike in duechden scheen
den anderen prisic karel den grooten
jeghen hem willic niement ghenoten
in vromicheden in heleghen levene
in mildeliken ghiften te ghevene
in hoeghen rade ende in ghetrouwen
oec consti metten zweerde houwen
stoutelike alsoet wel scheen
de boucke antierdi al in een
so wanner als hi ledech was
in kercken sanc hi ende las
dies souden hem nu de heeren scamen
dats si den dienste gods aennamen
ende tweewarf verwan hi de sassen
die up hem waren ghewassen
de danoise dwanc hi ende de vriesen
den hunen dedy tlijf verliesen
hare macht nam hi met ghewelt
die so grote was ghestelt
hi dwanc grieken en almaengen
ende driewarf verwan hi spaengen
hi sochte sinte jacops kercke
ende stelder in priesters ende clercke
ten heleghen lande tons heeren grave
voer hi ende want den heidenen ave
te jherusalem dede hem god vele eeren
hoe hi in den tempel ons heeren
sine besnidenesse voor een present
by den inghel heeft ghesent
rome wart hem onderdaen
ende heeftene over heere ontfaen
te ronchevale by sijnder bede
daer god den dach verlanghen dede
taken starf hi de grote heere
helechlike met groter eeren
in sijn lxxxii jaer
int jaer ons heeren overwaer
als men screef viiic ende vijftiene
taken pleecht men sine casse te ziene
betren noch oec sijns ghenoot
ne vant men noit naer sine doot
nu willic u den derden nomen
den hoesschen ende den vromen
den heleghen kerstin ende ghetrouwen
hi ne hadde noit scult van vrouwen
suver was hi in al sijn doen
ende van daden harde coen
want hi vercoende de vervaerde
die heleghe wise godevaerde
doutste van sente yden sonen
ustaes sone sgraven van boenen
die men heet godefroet van beljoen
die in wighe was een lyoen
ende in wandelinghe als een lam
daer noit arem man toe ne quam
hi ne schiet van hem blide ende vro
ende doe ten tijden waest also
dat dadt lant van over meere
al stont in der heidene weere
niet een dumael van den lande
en stont in der heidene l kerstine  hande
te rome stont oec so aefs
dat de keyser heynric ende de paefs
die men hiet gregorius hildebrant
zwaerelike waren anders viant
ende daernaer de paeus dander mede
vaste hilden de pijnlichede
so dede de paeus alexandre
die na desen was die andre
die quam te cleermont in averne
ende gaf over zee te vaerne
crucen en aflaet van allen sonden
so wie dat de vaert bestonden
alse om dlant van den heleghen grave
den heydenen weder te winnene ave
doe nam dat cruuse menich man
het scheen dat god sinen ban
in de weerelt hadde ghegheven
ende dat elc haten soude sijn leven
ende hemselven werpen onder voet
om tlant daer god in sijn bloet
sturte om onse zalichede
ende tvolc wart er al in roere mede
rudders cnapen wijf ende man
van hemlieden wart godeveert dan
hertoghe van lottrike ende van beljoen
ghemaect hoeftman ende baroen
ende hi vercochte erve ende lant
dat noch ludeke es ghenant
ende van beljoen heeft hi den schat
verdaen in meneghen zwaren pat
de stoute rudder ende vrye
trac metten sinen door hongherien
door bulgurie ende grieken mede
door constantinoble de rike stede
waest den coninc lief of leet
over sente joris arm hy leet
i sic capadocien in sente amants lant
daer voer hi dore als een wigant
ende wan anthiocen de rike stede
persen wan hi ende meden mede
daer hi ghedoechde menich last
eer hijt ghewan het was so vast
daer slouchi theenen slaghe ontwe
eenen ruese in bellonc no min no mee
van danen voer hi ende tvolc met hem
om te winnene jherusalem
ende heeft jherusalem beleghen
met meneghen stouten deghen
dat hi vechtender hant wan
dat men ten carteelen in ran
alst al in liep om winnen
so ne wildijs niet beghinnen
