emmer vp onse man
bi den voghet tieruogan
varen wi meer vut wine hadden succoers
kerstinen sijn so ialoers
wi bliuen allegader doot
bi mamette die mi gheboot
sprac die conijnc garsioen
ghi heren in weet wat doen
ic bliue doot in hebbe troost
daer ic bliue bi verloost
voor die kerstine ende ondaen
dorste hier yemen ten soudaen
al nv onser boodscap plien
ons souder doghet of gheschien
voor hem riepe sonder beide
dat behoorde binder steide
doe deit damirael ic weet
hi omboot voor hem daer an steet
enech lant of eneghe macht
doe ne wasser gheen so wel gehacht
hi ne camer met haesten groot
als hi hoorde datten die conijnc omboot
die conijnc was van daghen oud
wanneer hi payenen stoud
versaemt sach in sine zale
sprac hi te hem dese tale
helpt mamet ende apolijn
sal onse conijnc fijn
aldus verliesen sijn lijf
ay mi riepen die kaytijf
wat sullen wi doen aylaes
dese kerstine sathanaes
sullen ons nv al ontheruen
ende iamerlike doen steruen
ghemeenlike die heren
waren al beuaen met zere
ende weenden al om den rijnc
bin dien becam die conijnc
van der ommacht daer hi in was
alle verbliden si das
als si waren ghewapint doe
was die conijnc sere vroe
vp paerden spronghen si doe ghereedde
ter poorten die men hem ondeide
voeren si vute ghereet
seker ic dat wel weet
datse onse kerstine versaghen
doe ne wasder gheen langher daghen
te voren waren ghewapint si
vp paerden spronghen die heren vri
ende namen scachten ende scilden
elc harer wel deerste sijn wilde
dat scheen wel daer si dorssen cachen
dat si ghewillech waren prouaetsen
