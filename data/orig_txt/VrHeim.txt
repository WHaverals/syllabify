mijn lieve joncfrouwe heeft mi gebeden
bi gherechter hovescheden
iet te dichtene dat orborlec zij
doer haren wille anemix mi
dies ic luttel hebbe gheploghen
hare minne heeft mi alsoe doer vloghen
mijn herte ende minen zin
dat ic en peyse meer no min
dan altoes te doene dat haer behaghe
want ic haer minne met herten draghe
so ghestadelike sonder berouwen
dat ic genieten hope miere trouwen
want die lieve vrouwe mijn
die niet beter en mach zijn
so dunct mi werdich alre eeren
doer haren wille willic mi keeren
op mine matiere die ic vant
in eenen boec die was valiant
ende die waerheit oec seit
van der vrouwen heimelijcheit
maer ic bidde miere liever joncfrouwen
welc tijt zij dit boec zal scouwen
oft daer inne iet sal lesen
dat sijs mi niet t onhouder moet wesen
dat ic bescrive hare heimelijcheit
die ic metter waerheit
inden sal so ic best mach
god die gheve hare goeden dach
sie es die beste die ic noeit sach
ende daer ic noeit tieghen te sprekene plach
ane dit boec in desen beghinne
als ic mi alder best versinne
willic u laeten weten ende verstaen
hoe wi lijf hebben ontfaen
alle die creaturen die leven
alsoe alst in t lattijn es bescreven
sal ic t in dietsche voert vertrecken nu
verstaet te rechte dies biddic u
die phisike boeke doen ons verstaen
dat alle menschen haer lijf ontfaen
uut den sade van den vader
ende van der moeder alte gader
dat saet van den vader heet sperma
ende der moeder menstruum als ic versta
wanneer een man es met eenen wive
so gaet sperma van sinen live
ende van den haren menstruum
die medicine segghen sum
ende hebben t in hare boeke bescreven
dat sij te male haer zaet gheven
man ende wijf alsij ghenoeten
so dat te gader comt ghescoten
in die poerte ende beghint dan daer
hem te mingne dat es waer
deen metten anderen dat es sonder waen
aldus moet een wijf ontfaen
dese sade in hare matrice dan
dat seit aristotules die wise man
dat die matrice es een let
naturlec an de vrouwe gheset
dat een deelkin inwert staet
ende des mans saet in ontfaet
dat hi uut gheeft in t ghenoeten
dan wert die matrice besloten
welc tijt zij dat hevet binnen
alse ons ypocras doet bekinnen
so dat na dien daer in dan
een naelden ort niet comen en can
want bi dien alse ons ypocras bediet
en slote de matrice so vaste niet
so souden den wiven t saet ontscieten
ende beneden al ute vlieten
ter poerten dat wi heeten let
ter scamelheden an de vrouwe gheset
ende alse een wijf hevet ontfaen
so sesseren hare alsoe saen
die menstrua dat zijn de bloemen
die t elker maent voert comen
ten minsten eens als ic las
nochtan seggic dat daer was
bescreven dat zulke vrouwe levet
die menstruum ij werf der maent hevet
hier na mochte mi yemene vraghen
wanen dat bloet comt daer wi af saghen
aristotules doet ons verstaen
dat menstruum comt sonder waen
van spisen die onverduwet blijft
hoert wat hi noch meer bescrijft
dat die heetste wijfs couder zijn
dan die couste man seit dlattijn
ende want dwijf niet verduwen can
hare spise ghelijc den man
so blijft haer overtullich bloet
dat telker maent baren moet
welc tijt dwijf es xij jaer out
of xiij so comt met ghewout
in selke en siet men t niet baren
voer dat sy comen te xix jaren
ende duert hem alsoe langhe
tes zij te viftich jaren ganghe
ofte te xl jaren na dat zie zijn
heet of cout dus seit dlatijn
sulke wiven hebben t metter nuwer manen
ende zulke hebbent oec in t wanen
sulke eer zulke later als wijt lesen
want niet op eenen tijt en mach wesen
sulke wiven duret langhe
eer hem afgheet des hem anghe
sulke hebbens meer sulke min
na dat haer nature hevet in
coude wijfs hebbens meer dan heete
maer ic segge dat ic wel wete
dat heete wijfs noede afgheet
het doet hem dicke menich leet
sulke wive hebben den lost so groet
ten mannen wert in deser noet
hoe dat comt als ic versta
sal ic u noch vertrecken hier na
als t ghescreven es in den latine
daertoe behoert grote pine
eer men dlatijn ghedietschen can
in rimen ende dat redene hevet an
maer eer ic iet daer af beghinne
willic der liever die ic minne
oetmoedelike bidden ghenade
ay en docht u niet te spade
ic wille gerne al mine mesdade
beteren na uus zelfs rade
recht ware dat ic seide voert
dat ic ghelaten hebbe de wordt
van der redenen daer wi af saghen
mochte yemene commen ende vraghen
of menstruum sijn als bloet ghedaen
ofte als andre humoren die doer gaen
tsmenschen lijf te meneger uren
hoert wat men leest in natueren
dat seit een meester vroet
dat al menstruum es bloet
roet ende dinne ende in allen uren
sonder hem der welker humoren
binnen ghescoert ende onthacht zijn
in desen wiven seget solijn
sijn menstrua dicke van vrouwen vale
ofte bleec of zwart verstaet wale
voert so mochte men twivelen meer
of menstruum daer ic af sprac eer
ten fundamente uter l wert uuttiden
ofte ter poerten alse wi voert liden
verstaet ic wils u anworden te hant
menstruum als mi es becant
moet altoes ter poerten wart
want uter poerten comt sine vaert
ende dan ter matricien voertane
ende dan ter poerten t sinen uutgane
gheliker wijs dat dorine uut gaet
nu mochte iemene vraghen dies niet verstaet
waer omme dat dit die wive ghedoeghen
ens die mans niet hebben moghen
want menstruum als wi bewisen
es overtollicheit van spisen
die al te male onverduet es
ende alsoe sperma des zijt ghewes
es oec onvertuwich l overtullich bloet
hoe t comt makic u vroet
ware dat sake dat dat wijf
so heet binnen hadde dlijf
alse een man sone soudse niet
van menstruum doeghen eenich verdriet
maer sperma alsoe doet die man
voert mochte iemen vraghen dan
alse menstrua comen ghescoten
den wiven ter poerten in t ghenoeten
want wi hier voren daden verstaen
dat sij cesseren alsoe saen
alse dwijf kint heeft ontfaen
so eist wonder twie menstrua vergaen
alsij ghenoet of spelt die vrouwe
die waerheit willic dat elc scouwe
menstria cesseren in dwijf
alsij kint draghet omme dat zijn lijf
met dien bloede ghevoet zal zijn
voert meer so seit ons dlatijn
dat wijf dicke heeft den lost so groet
alsij met eenen man ghenoet
dat aderen ende matricen in de poert
met s mans lede werden ghescoert
ende daer omme comen voert ghescoten
die menstrua in dat ghenoeten
ende altoes als men spise ontfaet
so comt emmer iet dat verstaet
den menstrua te hulpen ende den sade
dat uut gaet bi der natueren rade
ende welc tijt een wijf draecht kint
ende menstruum niet en hevet twint
maer dat zij harer alle bliven binnen
so begheert zij met allen sinnen
der natueren spel te driven
want zij hebben in dat wriven
groete ghenoechte solijn seghet dit
om dat die poerte zeere es verhit
van matieren die binnen blijft
van menstruum als men ons scrijft
gheen dier ghenoet na dontfaen
sonder dwijf alse wi verstaen
ende die merie dats waerheit fijn
ghenade edel joncfrouwe fijn
in mach niet in vrede sijn
als ic niet anscouwe uwe claer anschijn
gherne soudic voert ontbinden
mine redene constic se vinden
mine matiere daer ic se liet
tortula seghet en verberghes niet
alse den wiven menstruum afgeet
so comt een ander dat hem doet menich leet
ende dat es gheverwet al wit
some vrouwen hebben dit
maer niet alle na der scriftueren
sij zijn cout van natueren
vrouwen die dit witte ghedoeghen
dat s die waerheit ongeloghen
dat hem dit witte noede afgeet
men leset dat hem doet menich leet
want zij gaen al in een
bedauwet nat tusschen de been
ende duert minen lieven vrouwen langhe
hier uut desen bedwanghe
willic mi met crachte breken
ende wille van hare een luttel spreken
die ic voer al die werelt minne
sie es de beste die ic kinne
sie es altoes in minen sinne
beide ten ende ende ten beghinne
alse mi die stade werden mach
willic u voert segghen als ic besach
in eenen boec heet pictogoras
daer vele in ghescreven was
van desen ende van ander dinghen
dit willic saen ten inde bringhen
alsoe als t daer ghescreven steet
hoe elc mensche zijn lijf ontfeet
want wi ghenoech hebben gheseit
van der vrouwen heimelicheit
ghelijc dat gheen boem vrucht en mach
hebben sonder bloeme als ic besach
sone moghen de vrouwen t waren
gheene vrucht oppenbaren
sine moeten eerst hare bloemen risen
hier mede willics een einde wisen
ende segghen voert al die waerheit
hoe elc mensche zijn lijf ontfeit
met orlove miere liever vrouwen
ende hem allen die dit boec scouwen
ende te voerst der liever vrouwen mijn
die clarer es dan dat sonneschijn
hare oeghen bernen als een robijn
ay wat wit mi die joncfrouwe fijn
raetdijt lief so seggic voert
des ghi noch niet en hebt ghehoert
dats hoe elc kint sijn lijf ghewinne
hoert harerwart want ic t beghinne
alse t kint ierst wert ontfaen
so eist vij alse melc ghedaen
alse bloet dander vij daghe
met orlove dat ics ghewaghe
dan commen die derde vij daghe echt
wat die maken dat es recht
dat ic u dat make cont
sij maken dit bloet t eenen clote ront
eenen stucke vleesch ghelike
die vierde vij daghe sekerlike
gheven ghesceppenesse den kinde
nadien dat ic t ghescreven vinde
in die vijfte vij daghe dan
wassen hem aderen ende been daer an
ende vleesch ende kenleke huut
dan zijn die xl daghe uut
maer alle wive ghemeenlike
spreken des ic hem volghe sekerlike
dat es dat in xl daghen
na dien dat men t begint draghen
volwassen es een kint
nochtan seggic dat men vind
onder wilen al onghewaent
dat kinder voer die vijfter maent
ghestoert werden te menegher stont
daer die moeder es onghesont
ende onghehoet in sulke saken
diere hier cleene ghewach wille maken
maer ic wille u segghen voert
in corter redenen vraye wort
diere ghi niet en hebt vernomen
wanen die kinde voedinghe mach comen
dat daer leghet in den lichame
sonder sprake ende sonder name
plinius doet ons verstaen
dat uter leveren comt ghegaen
eene adere ende gaet daer ter stat
daer t kint leghet ic segghe u dat
ende gaet den kinde ten navel inne
nadien dat ic die waerheit lie
die adere bringhet uter leveren bloet
daer dat kint bi leven moet
ende daer t bi moet ghevoet werden
tes het hier comt op der erden
latijnsche boeke segghen alle ende niet suum
dat dat bloet heet menstruum
nu willic segghen een luttel voert
waendic wesen wel ghehoert
dats wanen dit melc comt
dat den kinde zijns levens vroemt
dat den wiven uten borsten gaet
twee clene aderen dat verstaet
gaen uter leveren sonder waen
ende nemen in de borst haer gaen
doer die aderen gaet uter leveren bloet
dat daer te melke werden moet
alst daer eene wile heeft ghesijn
echt ghedinct mi der liever mijn
die ic selden mach scouwen
dat sij gheniete miere trouwen
het s goet dat ic voert ontbinde
die redene voert hoe den kinde
die ziele word van gode ghesint
na xl daghe of na xlv in t kint
ende nochtan onder wilen eer
verstaet wat ic u segge meer
die kinder die leven te xxx daghen
en sal men maer vij maent draghen
ende die te xl daghen lijf ontfaen
moeten in die vij maent voert gaen
ende die te xlv daghen rueren
en selen over ix maent niet dueren
sij en selen ter werelt comen
verstaet des ghi niet en hebt vernomen
ende wet wel al onghewaent
dat kinder die ter vij maent
gheboren werden moghen wel leven
maer wet wel dat men vint bescreven
wat kinde in die viij maent wert gheboren
dat es an dat lijf verloren
want hem in die vij maent eer
verpijnt hadde al te zeer
hoe t ter werelt comen mochte
des waest vermoeyt harde onsochte
ende daeromme behouet ruste wale
in die viij maent al te male
ende wordet in die viij maent gheboren
so es zijn lijf verloren
ende het mach leven onlanghen tijt
des sij god ghebenedijt
die dese natuere heeft ghegeven
dat alsoe wel moghen leven
van vij maenden ende van achten
alsijt ghebiet salse minen commer sachten
die mi altoes hout in vare
sonder hare en mogic hare noch dare
ay wat witen ons alle die logenaren
ende die onghetrouwe merkaren
trouwen mi ware goet gheseit
hoe t kindt van den planeten ontfeit
sine natuere ende sine seden
alst volcommen es van sinen leden
saturnus dats eene sterre
die hoeghe staet ende verre
boven die sonne dat s waer
alse verre alse van hier tote daer
so ghevet den kinde besceedenheit
van redenen als t bescreven steit
jubiter die volghet daer na
sine spere gevet alsic versta
groeten moet den kinde
ende overmoedeghen als ic t vinde
mars dat es die derde planete
die maect dat kint erre ende wreet
dan comt venus ende ghevet den kinde
begerte als ic t ghescreven vinde
van luxurien ende van spele
des t kind moet hebben vele
alsoe wijt ghemerken connen
so comt die sonne daer na gheronnen
ende ghevet den kinde lichtichede
van onthoutdene ende van ghedachtichede
mercurius na dat ic kinne
sint den kinde bliscap inne
ende groten lost van eerdschen saken
die mane can wel die kinder maken
snel ende besich in haren wesen
nu willic maken een inde van desen
ende segghen van anderen teekenen voert
daer ghi niet af en hebt ghehoert
die teekene zijn in t fyrmament
ghevest der sonnen al omtrent
dat scriven ons die alstronomine
dat xij zijn deser teekine
ende die sonne pleghet t allen tiden
vorwaert in dese teekene te liden
ende moet t elker maent beghinnen
emmer in een ander teeken te rinnen
van desen teekene hebben wi natuere
ontfanghen oec seit die scriftuere
ende sij zijn in den hemel ghesat
dor haren wille dies mi bat
soudic dit boec gerne volinden
constic eeneghe ruste vinden
astronomine doen ons verstaen
dat xij teekene die daer gaen
die sonne alle jare pleghet
t elker maent eens als men ons seghet
ende beginnen in marcius
die astronomine segghen dus
dat deerste teeken heet aries
dat hevet dat hovet zijt seker des
van den mensche in sine ghewelt
alse de sonne in dit teeken velt
so es de natuere heet ende nat
taurus hevet daerna sine scat l stat
dien den hals ende den necke formeert
cancer es daerna gheviseert
dien wi de scouderen willen gheven
leo staet daer beneven
dien mach men gheven als ic versta
die borst ende die dyafragma
virgo es dat middelste dat wet wale
in den hemel van sepetenteronale
die maect die maghe ende die ader stede
rebben ende oec die siden mede
ende dats die middelt van den lichame
libera es des teekens name
dat daer na volghen na mijn viseren
dien gheven wi dmaken van den nieren
scorpio die maect die scamelhede
van mannen cullen ende vede
van wiven matrice ende poert
elken alsoe hem toebehoert
sagittarius comt daer na
die maect alsoe als ic verstae
nasen ende dat fundament
daer die natuere haer grove uut sent
capricornus hevet die knien
in siere ghewelt alse wi besien
hamen ende scenen so maect hi
in den mensche gheloeves mi
pisces heet dat leste van allen
ende de voete zijn hem ghevallen
hier mede es der teekine inde
nu hoert wat noch meer vinde
van den planeten daer ic af
des ic onlanghe redene gaf
hoe elke planete an dat kint
emmer eene maent te werkene vint
deerste maent mach men gheven
saturnus als men vint bescreven
die dat saet te gader hout
maer siere nature die es cout
ende droeghe ende niet en laet sceiden
dat zaet van een na der waerheiden
dander maent gheven wi jubiterre
formeringhe van leden gevet die sterre
ende conforteert met ziere hitten
ende doetene wassen verstaet wel ditte
die daer in t vat besloten leghet
daer na mars te comen pleghet
ende sceedet die scenen van den siden
ende die arme in haer tiden
ende den hals ende oec dat hoeft
formeert mars des gheloeft
sol comt dan met siere cracht
ende ghevet forme der dracht
ende maect dat herte ende ghevet dleven
nochtan vinden wi bescreven
dat tsmenschen herte voer alle de lede
ieerst wert ghemaect in siere stede
ende dat van siere cracht dan
daer alle die lede wassen an
des moegdi wesen wel ghewes
dat seit aristotules
die philosophie bescreven heeft
dat dat herte eerst leeft
in den mensche ende alderleest steerft
alse des menschen lijf bederft
hier na comt venus ghewout
die oeren nase ende mont behout
in den mensche ende ander lede
van des menschen scamelhede
ende daer toe voete ende teen
ende die vingers sceedt van een
ende daer na comt mercurius
daer wi af vinden ghescreven aldus
dat hi des smenschen stemme maect
soete ende claer of ongheraect
wincbrauwen haer ende oeghen
ende nagle als wij betoeghen
dalder leste dat s die mane
die t kind volmaect na minen wane
ende bedect al uut ende uut
al de lede metter huut
van boven tote beneden
daer na comt venus ende mercurius weder
ende ghevet den kinde voeticheit l vochticheit
daert zijn voetsel bi ontfeit
in dachtende maent comt saturnus
weder ten kinde wi lesen dus
ende vercout dat kint so zeere
ende verdroeghet als ic leere
ende bedwinghet sonder verdraghen
dat zulke astronomine saghen
worde dan een kint gheboren
dat zijn lijf es verloren
of dat onlanghe leven mach
verstaet wat ic ghescreven sach
dat anxstelijc sijt seker des
eens smenschen let ghequets es
alse de mane in teeken des ledes zij
ende dits de redene waer bi
dat die mane es wac ende nat
voert meer verstaet wel dat
ware iemene dies proeven wille
die vleesch ter manen hilde
daer souden worme wassen inne
eest als ic de letter kinne
avicennen hoerdic callen
wanneer eenen kinde es ghevallen
bi naturen eeneghe siecheit
die meeret ende wast ghereit
in dat wassen van der manen
want wij wel weten sonder wanen
dat dan wassen alle humoren
voert moegdi van der manen hoeren
viere state alse ons scrivet albertus
van den eersten state seit hi aldus
dat die mane es heet ende vocht
tes zij half es volvrocht
ende daerna es zij heet ende droeghe
tes zij vol es als ic betoeghe
ende daerna es sij droeghe ende cout
tes zij verliest haer halve ghewout
cout ende nat es haer leste stat
tes zij weder ande sonne ontfaet
ende in dese stat es grote anxste daer an
oft men quets eeneghen man
met yser want nat es die mane
ende diser cout na minen wane
ende ghi zult weten over waer
dat eenen man pine zwaer
dicke ghesciet ende quetsinghe groet
alse hi met eenen wive ghenoet
als s mans let t onrecht in gaet
so doet dat wive dicke groet quaet
met eenen yseren dat daer staet bi
ende quets zeere gheloeves mi
so dat hijs hevet zaere quale
dit weten quade wive wale
en ontsagic niet minen scepare
ic soude hier zulc dinc maken mare
dier ic nu gerne zwighen moet
maer ic make u eens dincs vroet
van der manen leste staet
wie so wille hi verstaet
scene de mane des gheloeft
op eens slapende mans hoeft
den hoeftzweer moeste hi hebben dan
ende die ruma wart wijf wart man
eijst alse men t ghescreven vint
hilde men oec een jonc kint
langhe in die raie van der manen
die iechte soude hem comen ane
in alle die lede zijn
die god der liever vrouwen mijn
altoes doer sine ghenaden verren moet
ic diene hare op rechte oetmoet
sij saels mi danken es zij vroet
ic hope mine minne sal hebben spoet
galienus die seit ons voert
alte properliker wort
hoe dat comt ende hoe dat sij
hoe dat een mensche es cort ende dander daerbi
es dicke ende dander smal ende lanc
dat willic u segghen eer iet lanc
ende hoe dat comt na dat ic sach
dat een wijf meer dan een kint draghen mach
want ghi hier voren hebt ghehoert
van der matricen sulke word
dat die matrice es een let
naturlec in die vrouwe gheset
dat boven es al adrachtich
ende onder eeist al vleesachtich
ende oec binnen eist al inghe
ende oec ru als ic voert bringhe
ende boven gaet zij bi die maghe
vij hole alsic ghewaghe
sijn in die matrice binnen
iij in die rechte zijde alse wijt kinnen
ende in die slinke iij ende in die middelt eene
alexander seghet alleene
dat men in die rechte zijde knapelen draecht
van der slinker hi oec secht
dat men wijf draecht daer inne
in midden spadonie alsic t kinne
draecht een wijf in die rechte side
eene dochter te eeneghen tide
die sal hebben manlike voere
dat sal wesen hare natuere
wert oec een man in die slinke side ghedraghen
so sal hi binnen alle zinen daghen
wijfachtich zien in zijn wesen
hoert wat wi noch meer lesen
dat een wijf mach harde wale
vij kinder draghen t eenen male
die spadone hebben scamelhede
van wiven ende van mannen mede
alse dat wijf dat zaet heeft inne
ende het hem scheet alsic t kinne
so moet zij draghen so meneghe dragt
alse hem dat zaet met ziere cracht
ghesceeden heeft seit dlatijn
van eenen heeten colerijn
ende eenen droeghen sonder wanc
comt een smensche smal ende lanc
want hem die hitte zeere wassen doet
van den flumaticus des zijt vroet
cout ende nat so wert gheboren
een mensche cort ende dicke alse wijt horen
want dat natte seit scrifture
maecten dicke in sine figure
ende die coutheit en laetene niet
lanc werden eist als men siet
van eenen heeten ende natten sangwijn
comt een middelbaer mensche seit dlatijn
want hitte ende nat es in hem
wel ghetempert alsic vernem
van eenen droeghen melancolijn
comt een clene menschelkijn
onghedeghen ende droeve van sinnen
alsic hier sal doen bekinnen
want ic sal scriven in corter uren
ghemeenlijc alder complexien nature
hoe men an elken mensche mach kinnen
wat complexien hi hevet binnen
oft wat natueren als men hem ansiet
maer eer ic iet daer af segghe iet
willic claghen over dat ongheval
dat mi dus sadelt over al
ende mi niet en begheven en wille
die scoene die ic minne al stille
ghelovet algader wat men haer seghet
dien rouwe dies mijn herte seghet
soudic qualic ontbinden moghen
nochtan es mi vore mijn oeghen
miere liever joncfrouwen pine
dusentichwerf meer dan die mine
want zij es in t herte mijn
so ghestadech dat niet een mach zijn
dat ic haers vergheten conde
si es altoes in minen monde
in mijn herte ende in minen moede
o wi dat ic in commer weet die goede
des mach mijn herte weenen bloet
alsic oec wane dat zij doet
want het s mi zwarer dan loet
ay nu merket of ic doeghe noet
vele meer dan job dede
want mijn sin ende alle mijn lede
sijn dortrect met zwaren verdriete
ic sterve gerne oft zijt mi hiete
die goede dier eighen ic bein
maer neen sij dat s mi cranc ghewein
ic leve in tweevuldech wee
ende mijn doeghen wast in lanc so mee
dat s mi harde zwaere pine
dus staet mi wel onvroe te sine
die wile dat ic leven zal
o wi ghevloect zij dat ongheval
dat mi dus ghesadelt heeft
ende mine vriendinne niene begheeft
want ongheval ende dat verdriet
hebben al beide op mi ghespiet
ende van minen rugghe
ghemaect een jammerlike brugghe
daer zij overtrecken met haren ghesinden
sij keeren mi met allen winden
waer zij willen des lidic noet
nu betert god die mi gheboet
die t alleene beteren mach
maer mochtic leven noch den dach
dat mi dat ongheval begave
ende ics ghesonts lijfs quame ave
dan ierst soudic wesen vroe
ay nu en eist niet alsoe
mi es eene stat ghelijc der ander
mochtic in t vier metten salemander
crupen so waric ontfaren
dongheval dat mi niet en wilt sparen
ghedoeghet mi cume dat ic mi keere
van hem omme eenich ander leere
daeromme moetic sonder blijf
met droefheden leeden al mijn lijf
ende wonen in midden dat verdriet
dongheval dat mi noeit en liet
en wilt mi emmer niet begheven
die goede wilt hem vergheven
die mi hevet brocht weder daer in
ware ic vare in hebs niet te min
maer eest alsic ghescreven vinde
so zelen verraders doen quaden inde
om dat complexie ter ander stat
hier na sal volghen vele bat
iet te segghene van hare naturen
so willic nu te deser uren
alhier segghen met corten worden
van des kindes gheborden
welc tijt naturlec voert mach comen
des en hebdij noch niet vernomen
die philosophen doen ons verstaen
dat in die ix maent voert mach gaen
dat kinder natuerlijc werden gheboren
oft in die vij maent alse wijt horen
oft in die viij maent seit scrifture
oft in die x te menegher ure
ende sulc vint men onghewaent
gheboren in die xi maent
ende emmer der boven niet
alse men t ghescreven siet
nochtan segghet avicenne
hier jeghen eist dat ic kenne
dat hi vernam alhier te voren
een kint in de xiiij maent gheboren
ende hem begonste te wassene tande
dat was wonder menegherande
ende dat kind bleef wel te live
verstaet noch wat ic u scrive
alle diere in dese werelt wijt
hebben haren gherechten tijt
hare drach te vulbringhene voert
te hare naturliker ghebort
sonder die mensche alleene
dit en es te wonderen niet cleene
sulc wijf brinct kinder voert
in dander maent als men hoert
maer dats ghelic eenen stucke vleeschs
ende niet eenen mensche als ic verheesch
eist ghelijc na dat ic dat weet
eener matieren alst ghescreven steet
ende dit gesciet wiven omme vele saken
die ic u cont wille maken
want hare nature es ghescort
van groten arbeide so dat ghestort
die matrice wert van den arbeide
daer af comt meneghe seericheide
ende daer omme weten t wel quade wijf
alsij ghevoelen in haer lijf
ende dansen ende springhen vele
ende zijn van onghetierden spele
ende worstelen met mannen alsoe wel
ende pleghen der naturen spel
met mannen ende ghenoeten dicke
t ghenoeten es wel haer ghemicke
want zij ghenoechte daer in ontfaen
tieghen die passie sonder waen
die zij hebben van der daet
daer dat kint mede tegaet
van deser saken die ghi hebt ghehoert
so wordet die dracht te male ghestoert
want daer men oec name violate
ende men daer soete bier in gote
ende liet staen vij daghe besinken
ende gave dat eenen wive drinken
droeghe so kint het soude tegaen
alse ons die letteren doen verstaen
hier af vint men vele saken
maer ic wils een ende maken
want daer mochte sonde ligghen ane
wat holpe dat ic dade te verstane
het mochte noch zulc hier namaels horen
daer quaet af soude comen te voren
diere met in sonden mochte comen
ende meer scaden mochte dan vromen
doch hebbics wat ontbonden
dat niemen en derf orconden
dat ics niet en versta no ne weet
die goede es nu worden wreet
dien ic hier desen dienst sende
ic weet wel dat ic noeit en kende
haers ghelijc van orde t ende
sij hout mi altoes in allende
doer haren wille seggic voert
hoe dat zulken wiven behoert
groeter wee dan zulker als wi lesen
alsij van kinde sal ghenesen
sulc wiven werden ghescort
van der poerten ten fundamente vort
dat die twee gate werden een
des lijdt menich wijf zwaren ween
maer so moet men hebben onghement
daer men t mede bestrijct al omtrent
alse die arbeit gherech es
ontpluuct haer de poerte zijt seker des
maer ermerder hefmoeder goet
es lutel goet so vroet
daeromme blivet menighe dracht verloren
want zij en mach werden gheboren
noch gedoept alse wi lesen
so moeten zij verloren zijn met desen
ende dit claghet plunius die vroede
jammerlike met droeven moede
wouds mi die scoene weten danc
ic soude haer leeren sonder wanc
hoe men der dracht helpen mach
alsoe alsic t ghescreven sach
maer godweet ic hebbe hier mede
jeghen hare so quaden sede
al doe ic goet het wert al quaet
want zij te rechte niet en verstaet
wat pinen ic dor haer overlide
vroech ende spade in allen tide
nochtan houtso mi so ontblide
dat ics te seggene mi vermide
en docht u vrouwe niet mesdaen
ic soude u leeren sonder waen
herde wel heefmoeder wesen
alsoe alse wijt ghescreven lesen
van cleopatria die wilde
dat men over so wijs hilde
dat men se van der medecinen t samen
coninghinne hiete bi namen
dus heeft zij hare dochter bescreven
ghi vrouwe als t gaet an u leven
en zijt niet te scamel noch te bloede
noch en belghet u cleine no groet
hets vreese alse dwijf es te smal
oft met zeneere gheladen al
oft dat die poerte te nauwe es
oft verdrauwet nu merket des
oft t kint t hoeft heeft te groet
oft als t ter poerten comt al doot
oft bulrugghende of ongheformeert
ghi hefmoeder hoert wien soet deert
hoert wat ghi hier mede sult doen
dits u een nuttelijc sermoen
comtet metten hoefde uutwaert tiden
ende hevet ander lede ghestrect ter siden
stect u hant ter poerten inne
ende formeert zine lede met sinne
so dat recht ter poerten come
met beiden voeten comen zij some
dan saelt die heefmoeder houden
ende en laten t niet ghewouden
die hande te sceedene te dien tiden
want zij mochten scoren der siden
maer zij sal s kins arme an sine side strecken
ende aldus sal men t voerttrecken
eist dat kind hevet t hoeft te groet
men sal der moeder te zulker noet
maken een bede dat sachte sal wesen
oec moet zij haer troesten in desen
ende sal houden des gheloeft
eener andere vrouwen t hoeft
ende die heefmoeder zij sal
t kint metten hande voert halen al
eist dat t kint voert stect de hant
die heefmoeder sal te hant
die hant wederkeeren abel
want het mochte verliesen wel
maer zij sal haren vinger ter vaert
an t kinds scouderen ende dringhet inwaert
ende legghense hem an sine siden
ende bringhet voert in corten tiden
metten hoefde dat es goet
steket voert den eenen voet
en pinet uut te bringhene nemmermeere
maer uwen vingher alsic leere
dien zeldi an zine eersbille setten
daer mede zuldijt keeren ende letten
tote dat ghi hebt den anderen voet
ordineert dan ende doet
of ghi moghet teeneghen tiden
dat die hande striken lancs der siden
dus mach men t best uut ghebringhen
hevet die voete beide versceiden binnen
so stect in die poerte u hant
ende voeghet te samen al te hant
ende bringhet voert also es gheleert
hevet t hoeft oec verkeert
die heeftmoeder saelt te rechte keeren
ende bi den scouderen alse wi leeren
sal zijt ghemackelijc uut halen
dat die matrice al te male
niet ne volghe no ghequets en sij
siet men eerst de knien hort na mi
drivet in weder ende ordineret
die voete alse u es gheleret
ende bringhet alsoe met sinne voert
tonet deersbille eerst so hoert
keeret sachte ter siden waert
ende ordineert met grooter vaert
so dat t hoet vore ter poerten come
esser meer dan een als vrouwen some
ghedraghen hebben ende zij t samen
dan vore die poerte quamen
die heefmoeder sal te dien tiden
deene kind dringhen ter eenre siden
ende deene na dander bringhen voert
ende wachtent wel na mine wort
dat sij dat doen met zulken sinne
dat die matrix daer dat kint es inne
altoes niet ghequets en zij
ende die poerte hoert na mi
sal men beghieten ende dwaen
met warmer olien wildijt verstaen
oft men sal den sieken
van den sape van fenigrieken
van maluen ende van lijnsade
te gader ghesoden bi rade
ende daer met die poerten salven ende dwaen
lichtelike ende harde saen
rusten die wijf na desen
alsij van kinde zijn ghenesen
ja alse aristotules seghet
hets waer die eens knechts gheleghet
maer van den magdekine niet so saen
ende wet wel al sonder waen
dat sulc wijf hevet den lost so groot
dat sij vercranct al totter doot
ende zulke heeft minder gheloeft mi des
die van sterker complexie es
ic hebbe wiven hoeren spreken
alse die kint eerst t hoeft uutsteken
so gaet daer wel omme die saken
oec sagic ander meester die spraken
alse dwijf ghenesen es van der smerte
sal hare een ander wijf op t herte
die hant legghen dat die matrice niet
opwaert ter herten en schiet
maer scote zij ter herten in der noet
dwijf mochter af wel bliven doot
ende zij zal in den scoet alsic scrive
ligghen eenen anderen wive
ende die heeftmoeder sal wel wachten
die kinds met al hare machten
ende sitten die wive tusschen de been
god gheve hem den langhen ween
die dit onder dorpers bringhen sal
dat ic altoes dus nauwe hal
oec biddic mierer liever joncfrouwen
dat sijt niemanne en laete scouwen
ic hebt ghedicht met goeder trouwen
toet hier ende voert sal met goeder trouwen
vondic mine redene ic seide voert
alse t kint es comen t siere ghebort
so leghet in een vel bewonden
die heimelike boeke ons orconden
dat dat vel heet die secundinne
daer t in leghet in die moeder sinne
dat vel behoedet t kint alsic besach
dat hem niet toecomen en mach
dat hem deere ende en dade oec dat
t kint soude dickewile op de stat
doot bliven als menstrua vloien
die dat kint so seere moeyen
so hoedet vel jeghen dat bloet
dat meneghen kinde quaet doet
alse dat drupet op die secundine
so hevet dat kint dicke grote pine
doch bliven daer sproeten als wi verstaen
die men niet lichte en mach afdwaen
en ware met boenenbloemen bestreken
galiene hoerdic spreken
dat van den wive alle daren
in die matrice vergaderen
ende in den vede den man
nu zuldi alle merken hier an
dat die secundine van der moeder sade
alleene wast bi der naturen rade
die dat kint bedect al omme
in die matrice teener somme
ende eene adere es in dat wijf
die l bi welke adere des kinds lijf
sine voedinghe ontfaet in al der tijt
ende dits die adere die men afsnijt
alse dat kint es comen voert
ter werelt te ziere gheboert
dese adere knoept men den kinde
ane sinen navel alsict ontbinde
daer t mede an de moeder hanghet
alst ter poerten uut ganghet
daer omme knoept men t alsic versta
dat den kinde niet uut en ga
gave zij mi troest
so ware ic van den zeere verloest
daer zij mi hevet gheworpen inne
die hoefsche joncfrouwe die ic kinne
maer neen weet god sij achtech l achtes niet
dat ic doer haer dus zwaer verdriet
ende dit zwaer torment ghedoeghe
ende l en helpt mi dat ic mi ghepoeghe
in haren dienst nacht ende dach
sij merct wel dat sij over mi mach
si ne troest mi alsij te voren plach
so magic roepen wel o wi o wach
aristotules doet ons verstaen
dat dickewile sonder waen
menstruum es in naturen
dats wonder na der scrifturen
alse an vele kinder es becant
die een en hebbe maer een hant
oft eenen voet oft hoefde twee
dit heet alsic sprac ee
menstruum in naturen
ende dit gheschiet te menegher uren
ende dat een let meerer dan een ander es
die boeke doen ons ghewes
dat dat ghesciet alse s mans saet
te lettel es dat uut gaet
alse hi ghenoet met wiven
so moet an dat kint bliven
emmer ghebrec van eeneghen lede
alle philosopben lien mede
maer als dies saets es te vele
dat uut gaet bi der naturen spele
so ghevalt dicker t waren
dat vi vinger oppenbaren
an s kinds hande of vj teen an sinen voet
oft dat kind hebben moet
twee hoefde dit comter af
dat die man te vele saets gaf
sulke wijf hebben die matrice so quaet
dat sij niet des mans saet
al en behouden binnen hare
maer een deel behouden zijs voer ware
waer dat ghesciet moet dat kind
emmer hebben ghebrec als men vint
ende dit comt dicke alse men ons leert
dat man ende wijf ongheordineert
te gader ligghen alsij ghenoeten
so ne mach t saet niet vloten
daer t met rechte soude wesen
dicke ghevallet alse wi lesen
dat een man hevet den lost so groet
alse hi met eenen wive ghenoet
dat hi zijn zaet niet al uut en mach gheven
men vint van hem tween ghescreven
die sidelinghe te gader laghen
doen zij haers ghenoetens plaghen
ende zij wonnen in dien tiden
een kint crom in der eenre siden
ende verminct in eenen voet
oec maken ons meesters vroet
dat men te meneghen stonden
spadonekinder hevet vonden
die scamelheit van manne ende van wive
beide hadden in haren live
dat saet moeste wel ghetempert wesen
tot beide lede alse wi lesen
albertus doet van ij kinderen weten ende horen
die beide t samen worden gheboren
deene hadde macht in de rechte sijde
waer men t droech t eeneghen tijden
alle slote die besloten waren
moesten ontsluten ende opvaren
ende dander hadde in siere slinker macht
waer men t droech waest nacht oft dach
die slote die ontsloten stonden
sloten weder in warer orconden
maer dat dede cracht van planeten
alsoe wi die waerheit weten
die ane dese kinder wrachten
dit wonder met hare crachten
men vint oec meneghen dieren steen
van vele crachten alleneen
dat sij van planeten hebben ontfaen
men vint oec in meneghen steden staen
van menschen van beesten van serpente figuren
alse wi lesen in der scrifturen
ende dat doet cracht van planeten al
woude zij mi beteren mijn mesval
die t wel vermach so waric vroe
ay en staet mi niet alsoe
sij laet mi al in t doeghen bliven
in cans ghelaten in moet scriven
si dunct mi bloeme van allen wiven
in weet niet wat doeghene ic mach drijven
rasius doet ons voert ghewach
hoe een wijf gheweten mach
weder so ontfaen heeft of en doet
hoerter na ic maecs u vroet
alsoe alse men ghescreven leest
alse een wijf heeft gheweest
met eenen man ghevoelt zij daerna
coude ende vriest haer daerna alsic versta
ende doen haer die humoren wee
dat en coemt no min no mee
dan zij een kint ontfanghen heeft
eyst dat zij gheen zaet uut gheeft
oft een luttel zij heeft ontfaen
een ander teeken mogdi verstaen
eyst dat den man dunct dat sijn vede
ghesoghen wordt ende ghetrect mede
ende vaste gheprant in die poert
ende menstrua niet en comen voert
alsij pleghen alleneen
ende haer wee doen die been
ende die matrice ghereede ruert
van quaden loste die langhe duert
so hevet zij ontfanghen kint
eyst dat sij oec meer mint
t ghenoeten dan zij dede eer
dats een teeken min no meer
dat sij kint ontfanghen heeft
es oec dat sake dat haer begheeft
hare verwe in daenschijn ende si ontfaet
een ander verwe si goet of quaet
t es teeken dat sij heeft ontfaen
een ander teeken mogdi verstaen
eyst dat sij begheert vremde spise
alse dese van deser wijse
alse nu appele nu colen nu peren
dat moghen wij kennen ende leeren
dat sij dan zeker hevet ontfaen
oft haer sal cortelike bestaen
groete siecheit of groete quale
o wi salic al te male
aldus bederven sonder raet
al doe ic goet het dunct haer quaet
die goede si doet overdaet
dat sij haren dienstman niet ontfaet
teekene willic voert ontbinden
hoe men mach kinnen ende vinden
weder een wijf sone of dochter dreecht
avicenna een wijfmester seghet
een wijf die draecht j knapelkijn
dat haer danschijn roet moet sijn
ende licht ende beroerich sal soe wesen
ende in de rechte side alse wi lesen
sal haer die buuc werden ront
een teeken maect ons cont
rasis nu merke dit elc
eyst dat dwijf heeft dicke melc
in hare borst ende dat wel verduwet es
des mogdi wesen wel ghewes
ghiete die melc op een zwaert
dat wel vervaecht es ende verclaert
oft op eenen merbelsteen
blijft dat melc wel bi een
so dat hem niet en scheide
op dat zwaert no en breide
of op den steen so draecht dat wijf
eenen sone in haer lijf
die wives melc op hare orine gote
waert dat melc te gronde scote
eenen sone draecht zij dan
waert dat eenich wijf ofte man
op des wives mamme leide soute
ende dat sout niet en smoute
so draecht dat wijf eenen sone
o wi ic was onghewone
al doet zijt si ne mach mi niet verleiden
ic sal hare ghenaden verbeiden
soete lief nu merket voert
ic sal u bedieden nu hoert
hoe ghi weten moghet ende kinnen
of een wijf hevet eene dochter binnen
draecht sij i dochter dat wet vorwaer
so es si altoes traghe ende zwaer
ende zij es bleec in haer anschijn
haer buuc sal lanc zijn
opwaert in die slinke zijde ront
hare melc sal zijn als mi es cont
onverduuet ende daertoe dinne
ende bleec alse water alsic t kinne
die haer melc gote op een zwaert
dat blanc ware ende wel verclaert
of op eenen steen het soude scheeden
alse verre alst mochte ende breeden
diet dmelc op orine woude ghieten
dat melc soude al boven vlieten
hevet dat wijf in die rechte zide
eenich wee t eeneghen tide
die mach wel eenen sone draghen
plaghe si haer slinke side te claghen
eene dochter draecht sij sonder waen
noch willic u doen verstaen
een teeken dat harde seker es
het seit ypocras des zijt ghewes
hoe men mach kinnen ende verstaen
of een wijf kint hevet ontfaen
wiltuut weten ghi zelt haer gheven
drinken als men vint ghescreven
een pusoen ghemaect wel
van reghenwater sonder spel
ende van hoeneghe ende van water lepel drie
ende eenen van hoeneghe alsic besie
dat water moet lau wesen
ende dat hoenich ende minghen met desen
ende gheven t den wive drinken dan
dat seit ypocras die wise man
ghevoelt dat wijf in haren navel daerna
knaghinghe ende dringhe alsic versta
het es van ontfane een teeken
diascordias hoerdic spreken
eene redene die ic mede lie
name een wijf arastologie
ende leide se eenen nacht in haer poert
ende liete den nacht liden voert
ghevoelt zij des morghens soet smake
in haren mont het s ware zake
dat si eenen sone hadde ontfaen
voert zuldi hier af verstaen
dunct haer die smake better wesen
sij draecht eene dochter alse wi lesen
maer dat s te doene vreeselike
want aristologie sekerlike
doen menstrua voert loepen
dat mochte dat wijf wel becoepen
met haren live ende die oec wat
loeds name ende leide dat
in die poerte teenegher stont
ghevoelt zij teenegher stont
dat s teeken sonder waen
dat sij een kint heeft ontfaen
en ghevoelt zij gheene smake daer naer
so ne heeft zij ontfaen daer
oec es in allen tiden wee
hier ende elre ende over zee
so en es gherakeder gheene
dan die ghene die ic meene
die ic hebbe in minen sinne
mi dunct si ne acht mi meer no minne
of nu sint zij mi bliscip inne
troest zij mi dat s mijn ghewinne
en sal u gheen wonder dunken wesen
dat wi van groter meesterien lesen
wi lesen dat die rechte siden
van den mensche tallen tiden
meer hitten hebben dan die slinke
dese dinghen zijn wonderlike
want dat herte es fonteyne
van der hitten suver ende reyne
ende leit ter luchter zidenwaert ghekeert
narer vele als men ons leert
dan ter rechter ziden entwaren
hoe dat comt willic u oppenbaren
t herte hevet ij cleene ontploken oeren
ter rechter siden alse wijt hoeren
daer zij naturlike hitte in sint
ende meer hitten als men bekint
hoerter toe alse men eenen man sal winnen
dan ter dochter alse wijt kinnen
daeromme alse men wille ghenoeten
sal men dwijf ter nederstoeten
metter rechter ziden neder ter erden
so sal dat kint een sone werden
ende sal ophouden
die slinke side van der mouden
so sal dijn zaet ter rechter ziden varen
ghi moghet merken wel te waren
dat dwater loept te dale waert
voert seggic u al onghespaert
comet van achter die versche wint
so werdet daer ghewonnen een kint
die wint es beter kinder winnen
dan eenich ander alse wijt kinnen
wet oec wat ic ghescreven sach
dat sperma niet verrisen mach
want zij ligghen so vaste in een
eelc tusschen anders been
man ende wijf alsij ghenoeten
daer sperma comt uut den man ghescoten
so eist in t wijf alsoe saen
dat zij gheene lucht en mach ontfaen
ons leeret een meester fijn
dat witte wijfs beter zijn
dan die zwerte mede te wesen
nochtan zijn die zwarte als wi lesen
vele heeter dan die witte
maer zij zijn tragher verstaet wel ditte
die witte hebben der natheit vele
daeromme sijn si beter te haren spele
ende luxurioser dan die zwarte zijn
oec vint men bescreven in dlatijn
dat wijfs die selden ghenoeten
vele meer lost hebben moeten
dan die ghenoeten met mannen dicke
voert meer so seggicke
eene redene die ic seide van ypocrase
so wat wive in de blase
hevet naturlike natheit
dat zij nemmermeer kint en ontfeit
in die ystorie van den dieren
hoerdic aristotules visieren
dat wive van xl jaren
selden kinder ontfaen entwaren
hadde dat wijf sperma
so en hadde si niet menstrua
hevet een wijf sperma inne
dies es lutel ende harde dinne
die sperma in water gote
ende sperma op dat water vlote
die man daer dat sperma af quam
wint wel alsic vernam
maer sinct dat sperma te gronde
so ne mach die man te gheenre stonde
ende manne die hebben cullen cout
verliesen altoes des winnens ghewout
ende si ne moghen negheene vrucht winnen
want haer zaet en hevet niet binnen
te winnene eeneghe naturlicheit
des verliesen si haren arbeit
al te heete wive en moghen niet
winnen alse men ghescreven siet
want sperma verdroeghet hem binnen
so en moghen zi gheene vrucht winnen
sulke wive zijn al te cout
ende verliesen haer winnens ghewout
want hare nature cout es
so en moghen zij niet zijt seker des
binnen behouden des mans zaet
dat hare metter orinen uut gaet
sulke wive zijn nat zulke droeghe
ende zulke al te vet alsic toeghe
want die vetheit voer den mont
van der vetheit der matricen ter selver stont
ende heeft die matrice bestopt alsoe
datter gheen zaet en mach comen toe
ende alse die wive s mans sade ontfaen
so moet hem metter orinen emmer ontgaen
siet men des wives orine te hant
na t ghenoeten alse mi es becant
so sal sij dicke ende wit wesen
want sperma es ghemingt met desen
al en ontgaet den wiven niet
algader metter orinen als men t siet
nochtan verdroeghet haer binnen wel
want hem so heet es dat vel
ende manne die hebben sperma dinne
dat en mach den wiven niet bliven inne
maer omme sine dinneit alsic vant
loepet den wiven uut te hant
so dat die wijf niet en ontfaen
hevet oec een man te vele nats sonder waen
in sine blase so en mach hi niet
winnen alse men t ghescreven siet
dese redene es herde scone
die ic miere liever toene
in wille niet van haer te loene
dan hare minne alsic wel tone
wie dit hoeren wille zwighe stille
wie dat eenen wive helpen wille
dat si van eenen man ontfaen
die doe dat ic scrive hierna
ende en hout niet voer visevase
neme die matrice van eenen hase
ende dat ghedermpte mede
ende pulveriseert met behendichede
ende geeft drinken den wive met wine
dits eene goede medecine
want dwijf sal hier af ontfaen
die dat selve woude bestaen
ende makent van eenen cul van i hase
ende ghaeft den wive alsi ghenase
van menstrua ende daese l dedese saen
ghenoeten zij sal ontfaen
die na minen rade wille werken
die neme den cul van i cleenen verken
dat een soch alleene voert brachte
ende nemmeer tenre drachte
ende pulver dit ende gheeft dan
eenen wive of eenen man
die dat winnen verloren heeft
alser noch herde vele leeft
dat winnen sal in hem comen
alsic in boeke hebbe vernomen
alse een wijf aldus ontfaen heeft
so hoedem elc die leeft
haer te noemene eeneghe sake
die men niet met ghemake
en mach ghecrighen wel
alse philosophus bekinnet wel
die dracht mochte verloren bliven
van eenen wive willic scriven
alsic ghescreven vant staen
die een kind hadde ontfaen
sie was jonc alsic besach
doen hoerde sij ghewach
van nuwen appelen
si seide hoe mochticker hebben
doen seiden sij dat mer niet ghecrighen mochte
doen viel zij neder harde onsochte
op haer bedde ende lach
eenen nacht ende eenen dach
dat si nie en nam spise no dranc
doen waren bi hare sonder wanc
ander joncfrouwen ende ander maegde
die dit qualike behaegde
si ne hadden gheene kinder ghedraghen
doen zij dit wijf so siec saghen
si ne wisten niet waer af dat ware
doen seiden zij al oppenbare
dat men gheene jonghe appele en vonde
doen sprac zij al stille in haren monde
dat venijn wesen mochte
oft men haer jonghe appele brochte
ende die maegde hadden voer dien
des ghelike an liede ghesien
die bevallen waren metten rede
daer zij bedroghen waren mede
dat joncwijf ghenas daer naer
van eenen doeden kinde dat was waer
ende was uter maten cranc
so dat haers lijfs was vor ghewanc
drie daghe hadde zi arbeit
ende dat in groeter siecheit
ende haer moeder wijst oec wale
twee daghe al te male
ende eenen nach so bloedse si
te hare nase gheloeves mi
eer dat kint voert quam
dat bloet was alsic vernam
van menstrua ende quam voert
omme dat die dracht was ghestoert
ypocras die seit waerlike
dat dat es harde onmoghelike
dat eeneghe dracht blivet ghesont
alse menstrua vloien teenegher stont
des hoede hem elc hoe soe t come
dat hi voer vrouwen niet en noeme
dat men ghecrighen niet en mach
noch hoert een teeken dat ic sach
hoe men sal wetten onghevraecht
weder een wijf sone of dochter draecht
men sal nemen scoene fonteine
van eenen water scoene ende reine
ende ghieter in alsic bevroede
drie dropel melcs of van bloede
van den wive daer mens af wille
proeven ende weten lude of stille
ende dat moet zijn van der rechter siden
sinket dmelc of dbloet te dien tiden
so draecht zij eenen sone entwaren
maer vlietet boven openbaren
so draecht zij eene dochter sonder lieghen
dit teeken en mach niemen bedrieghen
es die rechte mamme meerer dan die slinke
alsic mi alre best bedinke
so mach zij draghen eenen sone
alre doghet es si ghewone
die mi es dus onghenadich
ende ic ben aldus ghestadich
jeghen haer bi marien
waer bi mach zij mijns vertien
ic wille altoes in haer lien
ende minnense sonder dorpernien
te rechte soude ic voert ontbinden
van anderen sake die wi vinden
wel metter rechter waerheit
alsoe alst in dlatijn ghescreven steit
ghi zult weten oec over waer
dat den vrouwen pine zwaer
dicke ghesciet in hare poert
alsi ierst werden ghescoert
want zij worden te wide ontdaen
alsi erst ghenoetens bestaen
ende die poert wert al te wijt
met des mans lede tenegher tijt
alst te groet es ende al te dicke
ende al te lanc ende onghemicke
sulc wijf heeft die poerte so groet
dat die man wel ghenoet
sonder pine van sinen lede
ende zij van den haren mede
in t eerste hebben die wijfs grote pine
eer zij ghenoetens pleghen ghewoene te sine
so dat dickewile comt dat bloet
ghescoten ter poerten in t ghemoet
ende waer omme dat comt salic leeren wel
in die poert daer staet een vel
bi der blasen alsic hoerde spreken
dat vel wort ontwee ghesteken
ende soes een wijf meer pleghet
so hem dat vel bat over zide seghet
het herdet ende het wort ghestoten wel
alse men pleghet der minnen spel
alle die lost van den wiven
leghet in den navel alsic bescrive
ende in die niere leghet bi den man
nu merket ende verstaet dan
datter maegden orine es claer
sulc tijt bleec ende wit dats waer
es eens wives orine gout roet
ende claer so hevet dat wijf noet
van minnen sij behoeft hier jeghen
der minnen spel te pleghen
ghescorde wijfs hebben leeleke orine
onghescoerde van den vellekine
daer ghi voren af hoeret spreken
dat met s mans lede ontwee wert ghesteken
die wive hebben menstrua
hare orine es alsic versta
bloedech alsij pleghet te doeghen
waterachtich zijn haer oeghen
haer anschijn ontfaet ander verwe dan
so radic wel elken man
dat hi hem van dien wiven hoede
bloede wijfs ende goede
connen hem wel van mannen sceyden
ende des harde wel verbeiden
tes hem menstrua es af ghegaen
eer zij slapens iet bestaen
met haren man dats groote wijsheit
ende en dade zijs niet godweit
daer soude dicke af comen doeghen
hoe salsijs ghelaten moghen
sij en sal vertroesten dat herte mijn
alsic peinse omme die vrouwe fijn
die ic te haerwaert draghe al stillekine
mijn dienst sal werden in scine
vriendelec lief ic segghe u voert
van menstrua noch ander wort
hoe die wijf alsic versta
alsij ghedoeghen menstrua
so besmetten zij sonder lieghen
die kinder in der wieghen
eist zijs dicke anscouwen
oec vint men somwile vrouwen
dien menstruum te male ghebrect
als meester albertus sprect
bescouwen zij jonghe kinder neerstelike
sij besmetten se sekerlike
die kinder die daer sijn
dat es die wijsheit fijn
ende als menstrua vloeit in t wijf
so trecket over al dat lijf
al van boven tote beneden
dat seit albertus bi waerheden
alse die wive menstruum ghedoeghen
mach men t ierst sien in haer oeghen
ende te hant daer af besmetten
ende van den oghen sonder letten
voert besmet die lucht daerna
ende daerna t kint alse ic versta
alse dat wijf anesiet gedichte
so wert dat kint besmet in daensichte
hare rugghe doet hem des gheloeft
in die purgacie wee ende haer hoeft
wet dat ons philosophus vertrect
dat dat wijf den spieghel bevlect
sien ziere in alsie ghedoeghen
menstrua alse ons die meesters toghen
eyst dat den spieghel es nuwe ende claer
so staen die sproeten oppenbaer
in den spieghel talre stont
want zine dorvlieghen tote in den gront
in den spieghel bliven sproeten staen
so dat men se qualec af mach dwaen
maer es die spieghel donker ende out
al wert hi besmet menechfout
men maecht wel afdwaen ter cuere
omme die wulheit die daer was voere
ende hevet dat wijf ghebreclijcheit
van menstrua als men ons seit
so es haer haer lijf vervult al dore
binnen met quaden humore
want zij verout zijn so zeere
dat sij menstrua en hebben nemmeere
so ghebrect hem naturlike hitte
ende zijn vervult merct wel ditte
van menstrua ende van quaden humoren
ende ander wijf al te voren
die bi grover spisen leven
alsoe alse men vint bescreven
in dat latijn sekerlike
so bevlecken zij kinder lichtelike
menstruum es herde quaet venijn
als ons orcont dat latijn
die t met broede gave eenen hont
hi soude verwoeden in corter stont
oft die t op die wortele leide
van eenen boeme dats waerheide
al ware hi groene hi soude verdroeghen
dats die waerheit ongheloghen
die haer name uut eens wives poert
ende maket nat in menstrua voert
ende leit onder mes daer naer
ende liet daer lieghen i jaer
ende ghinghe meere toe dan men soude vinden daer
een groet serpent dats waer
men leest oec wie dat doen woude
dat hi wel betoveren soude
eenen man met menstrua
dat hi den wive souden volghen na
maer dies en willic niet bescriven
die ic minne boven allen wiven
si ne acht niet dat ic dese pine
dore haer doeghe al stillekine
nochtan weet zij wel ende kint
dat se mijn herte seere mint
ende dat ic lide zwaer tormint
want si ne achtes niet en twint
des ben ic seker ende vroet dat leeft
noch meneghe vrouwe die heeft
herde grote pine ende groet verdriet
alsij menstruum en hevet niet
ende zulker vloeyen zij so zeere
dat siere gerne quyte weere
die menstrua ghebrect te male
sal hem houden na mine tale
ende nemen een cruut heet aristologie
ende zieden met wine die
ende gheven haer drinken dien dranc
daer na sal men eer iet lanc
op haren buuc dat cruut
dat zeggic u al overluut
also heet alsijt mach doeghen
die menstruum selen hem zaen vertoeghen
ende uter poerten comen gheleken
van galienen hoerdic spreken
dat hi eene coninghinne ghenas
die uter maten ziec was
omme dat haer ghebrac menstrua
dat haer ghebrac so ne was der doot na
doen onboet men meester galiene
dat hi haer laten soude die saphiene
dats een ader alse men seghet
die onder t hole van den voete leghet
daer dede hi laten bloet
des eens daghes an den rechten voet
des ander daghes an den slinken
ende haer begonste te sinken
die menstrua ende zij ghenas
doen dat bloet ghelaten was
binnen vj daghen des zijt vroet
die eenen wive woude doen goet
die menstrua hadde verloren
die sal hierna horen
hi sal se laten an den rechten voet
op den andren dach alse ic ben vroet
sal men se an den slinken laten
dat moet haer helpen ende baten
ende oec alsic voer segghen mach
die rute sode op den selven dach
in wijn ende ghaeft drinken hare
si soude sciere ghenesen nare
oft die bivoet in water sode
ende gaeft haer drinken in der noede
ende daese daer over sitten gaen
ende liet den doem opwaert slaen
die menstrua souden comen voert
ende vloeyen al over boert
al te seere als wi bedieden
pulegium sagic sieden
met goeden wine ende met heeten
ende dat cruut sal zij eten
ende sal drinken den dranc
menstruum sal eer iet lanc
stelpen ende cesseren
hoert wat wi noch leeren
oec staet in petri ermeindes boec
die pullegium biec in eenen koec
van eieren ende daet eten hare
si soude ghenesen sciere daer nare
ende soude van der vloet zijn verloest
god danc zij heeft mi ghetroest
die ic ghemint hebbe met trouwen
dese worde mach zij ghescouwen
ic hebbe ghenoech gheseghet van menstrua
nu willic segghen voert hier na
dat dwijf van der matricen dicke ghedoeghet
groete siecheit alse men ons toeghet
die matrice na minen verstane
pleghen van hare stat te gane
dan so werden die wive so cranc
dat haers lijfs es voerghewanc
ende dat hem haer herte dunket breken
galiene hoerdic spreken
van eenen wive die niet mee
en mochte spreken van groter wee
omme dat haer matrice was gheghaen
van hare stat alse wijt verstaen
si ne waende gheere baten hopen
daer waren vele meesters gheloepen
die niet en wisten wat haer was
doen quam galienus alsic las
ende ghenas se van hare pinen
met ziere groter medecinen
dit ghesciede haer omme dat haer ghebrac
menstruum daer ic ave sprac
nochtan dat sijs te vele hadde binnen
meester galienus doet ons bekinnen
dat negheene medecine
es so goet jeghen die pine
jonghe vrouwen alse dicke ghenoeten
want daer meden l werden op ghestoeten
die senuen die menstruum besluten
ende metten ghenoeten loepen ute
vele ghenoetens es al te goet
jonghe wiven ziet des vroet
want die matrice wert daer mede
verdreven van des mans lede
ende leide hare nat ten mannen waert
alse dat wijf ghenoet onghespaert
so loept hem uut hare natheit
ghi zult weten over waerheit
dat ghenoeten jonghen wiven
al te goet es alse wi bescriven
want wi hebben dicke vernomen
alse jonghe wijf te mannen comen
dat si scoene werden ende herde vet
ende vroe ende dat wel weet
op dat sij comen an dien
daer haer herte omme hevet ghesien
ende daer omme eist grote sonde
in naturen alsic orconde
alse wijf van mannen in dien tien
ende zij en comen niet an dien
daer zij gerne an comen souden
ende zij haren wille niet en moghen behouden
dat cort hem dicke haer leven
dat vinden wi over waer bescreven
datter jonghe wive dicke af sterven
dat si ghenoetens moeten derven
mi vraechde een mijn gheselle goet
oft ics niet ware vroet
oft ic oeit quam daer ic las
het gheviel hem daer hi was
met sinen lieve ende ghenoeten soude met hare
doen wert hi an sinen buuc gheware
dat hi toten navel was bebloet
doen vraechdi of ics iet ware vroet
bi wat saken dat wesen mochte
doen seidic alsic mi bedochte
dat dat ware des wives saet
dat haer in t ghenoeten ter poerten uut gaet
het quam overvloeyende natheit
dat seggic over waerheit
en hadde zij niet genoet dat wijf
het hadde haer ghecost haer lijf
ende omme die grote minne van hem beeden
en willede hi van haer niet sceeden
alse ic en wille van miere liever vrouwen
die mi ghetroest heeft met trouwen
sij seide sij en mochte niet anscouwen
dat ic bevaen ben met rouwen
mi dunct ic soude saen gaen ten inde waert
haddic haer noch een deel verclaert
van sperma s mans sade
het ware tijt dat ic t ontdade
wat dat sperma wesen mach
na dat ic t ghescreven sach
sperma es een deel bloet
dat altoes uut waden moet
welc tijt dat in de cullen es comen
alsoe alse ic die waerheit hebbe vernomen
dat sperma van des mans live
dat daer ontfaen wert van den wive
ende wet wel dat men ons toeghet
dat sperma al te zeere droeghet
den man dies te vele uut geeft
wet oec dat hijs vele tonlanghe leeft
want die man verliest daer mede
sine nature ende sine heethede
daer die man sijn leven af heeft
welc tijt dat hem dit begheeft
so verdroeghet hi sonder blijf
ende die doot comt in zijn lijf
ende hi moet tonlanghe leven
wet oec wel dat men vint bescreven
dat dat wijf wel ontfaet kint
nochtan dat sij en hevet twint
lost te mannen waert
daer omme seit rasis onghespaert
dat men spelen zal met wiven
ende lost van ghenoetene driven
eer men iet ghenoet met hare
dat seggic u al over ware
