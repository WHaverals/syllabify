daer verlostic godefroot vter noot
sijn wijf lach enen legher groot
in dien legher starf die vrouwe
dies die meneghe hadde rouwe
godefroot huwede cortelike
ende nam ene wedewe rike
tenen chinxene haddickene sident onboden
dat hi tote mi soude comen
in sender knapen no garsoene
maer vii rudders van hogen doene
doe si vor godefrote quamen
dede hise onthoofden te samen
elc hooft hi an i gereide gecrochte
vp die orse die si daer brochten
lettren dedire an scriuen
mochti mi ghecrighen
dat hi mi sulke doot soude doen
dies iamerde menegen baroen
doe si die paerde saghen keren
entie houede vanden heren
die de lettren conden lesen
vernamen wel waer si wilden wesen
men stierde dorse te minen houe
hier en dus diendi mi te loue
namels dede mi verstaen
dat sarrasenen hadden gedaen
omdat hi loyael es ende goet
lietic sinken minen moet
ic wilts hem ghelouen wale
ic keerde te lodine in die zale
met minen baroenen met minen lieden
godefroot dedic echt onbieden
dat hi te mi soude comen
god die moetene verdomen
hi was in die stat al wistics niet
doe men die maeltijt liet
satic vp mijn ors van prise
het gaf mi goudebuef die vriese
met spele voer ic vter poort
godweet eer ic voort
ghereet ene alue mile
quam godefroot gelijc enen pile
ghereden vp sijn destrier
ende riep coninc ghi bliuets hier
biden goeden sint denise
ic keerde tors van prise
ende vlo met crachte
wat dat tors gelopen machte
ende als dat sach die pautenier
dat ic hem soude ontvlien
so scuddi sinen spiet
mijn ors dat zere liep
scoot hi onder mi doot
daer succoersde mi in de noot
dorghelieuse gautier
ende namels van bayuier
si brochtem mi gheuaen
ic wildem ghelden dat hi adde mesdaen
doe knielde die verrader vor mi
met hem namels die rudder vri
beuueloen sonder baraet ende gautier
ende gwideloen de coninc fier
si baden ouer hem zere
dor den loon van onsen here
dat hi mijn scalc soude wesen
van sinen hoofde al mijn leuen
dat hi mi siaers zoude bringen
viere hare vut sinen baerde sonder dingen
tote sint denijs in die stede
dus gauic hem vrede
dies gaf mi die pautenier
in ostagen sijn kint ogier
ic ontfinct bi onsen here
in ene wieghe clene
die casteleine grommemare
heuet ghehouden xvii jare
te sint omaers int palas
ter laetster feeste die nv was
sendic om godefroot ic hoorde mare
dies laet moete riesen
ritchier andworde tien tiden
neue ic sal met v riden
elkerlijc spranc vp sijn paert
gautier decte ter vaert
sijn teekijn van sinen scilde
hi saghe gherne ende wilde
dat nie man wiste wie hi ware
hi reet met groten gare
dor busche dor hage hine spaerde twint niet
teerst dat hi die galge ziet
sach hi dat mense noch wrochte
hi reet daer waert dat hi mochte
ende ritchier volgede met crachte
aldat tors ghelopen machte
ende alsi ter galgen quamen
xii rudders si daer vernamen
gautier sprac sonder bandoen
wien salmen hier verdoen
vrient seiden die rudders mettien
also moet ons goet gescien
karel wille hier verdoen
enen ionchere daer menich baroen
omme es tonghemake
ogier hiet die knape
namels es sijn oom
wi hebben droufheit des neimt goom
dat wi die galge moeten ghereden
onse meester geboot ons vp onse leuen
gautier andworde bi sint ian
ghine mesdoeter niet an
elc moet sinen here dien
dat ors noopti mettien
die orgelieuse gautier
hi sach dat gherijn die pautenier
ogier gheleet brochte
doe reet hi aldat hi mochte
metten orse dat zere liep
doe recht hi sinen spiet
hi riep lude pautenier
trouwen dief ghi bliuets hier
ogiere willic calengieren
hi stackem vp den scilt van quartiere
tyser liep hem dor die herte
dat hi doet ter aerden sterte
ende slouch dat vor hem quam
was het ors ofte man
ritchier droyoens kint
ne spaerdem twint
maer die orgheliuese gautier
dedem meest ontsien
hi vacht als een serpent
karel riep met ghenent
hoorstuut felle pautenier
keer mi dinen destrier
ic wille iegen di riden
gautier sweech hi wilde sijns mide
want hi was sijn petrijn
karel wart gram int herte sijn
dat hi sijn volc sach verslaen
ioyonse trecti zaen
ende voer vp ritchiere droyoens kin
ende clouedem met ghenint
den helm ende thouet mede
dat hi sturte vten gerede
als gautier sinen neue doot siet
hine vernamets noch toe niet
maer hi zwoer sonder waen
dat tpetrinscap ware ghedaen
met sporen noopti serone
hi quam verstormt ghelijc enen lyoene
hi slouch karel metter vaert
dat vor hem sturte man ende paert
