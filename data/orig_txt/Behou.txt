in allen beghinne eist goed of quaet
zalmer an roupen daert al anstaet
marien der hemelscher coninghinne
dat zoe ghewerde van dien beghinne
te stichtene enich hende goet
ende als men dit niet ne doet
zo mach men wel dat hende vresen
in hystorien hebbic ghelesen
van enen dief die groot betrouwen
hadde up marien onser vrouwen
ende altoes als hi stelen woude
ende huut ziere wuensten steppen zoude
stont voor hem in ene passage
onser zoeter vrouwen ymage
voren an een huus ghemielt
devotelike hi voor hare knielt
ende sprac  vrouwe mijns ghenaden
ic bem nu huut om quade daden
te doene ieghen gods ghebod
maer lacen al ben ic nu dus zot
dat ic dustane dinghen doe
ic hope vrouwe quaemt der toe
dat mijn tijt zal zijn vervult
dat ghi voor mi bidden zult
uwen lieven zuene minen here
dat hi mijn herte also kere
ter duecht  dat ic dit laten moete
dus placht hi voor dit beelde zoete
te laten menighen heeten traen
zo teenre tijt wart hi ghevaen
openbare met dieften bloot
ende wart gheiugiert ter doot
hi die was in vreesen in rouwen
riep altoos up onser vrouwen
ende sprac hare devote woorden
zo dat zoene ten laetsten hoorde
ende hulp hem dat hi te live bleef
met rechte hi grote bliscap dreef
dat hi zo comen was van dan
ende ewelike bleef hi goed man
also langhe als hi levede
dus al waert dat yement snevede
hine zal wanhopen niet no laten
der fonteynen van caritaten
tanroupene  want zoe ons van gode
verbidden mach in alre bode
ende zal men ooc yet goeds beghinnen
om dat zo wankel zijn onse zinnen
zo zalmen se altoos roupen an
want men niet goeds vulcomen can
zonder biden toedoene van haer
want wij lesen ende hets waer
dat wij nemmermeer vulbrachten
eene inkel dueghet bi onser machten
ne waere de gracie gods niet mede
zo groot es onse ghebreckichede
die ons houd in der zonden mul
ende maria es der gracien vul
also die inghel grabiel
als hise groette zeide wel
ende dat de here met haer waere
zeide haer die inghel openbare
ende es god dan waer zoe zij
ende zoe met ons hi es ons bi
nu biddic deser coninghinne
dat zoe ghewerde minev zinnen
met haere gracien zo te verlichten
dat ic dit vraylic moete dichten
en in dietsche bringhen voort
zonder loghenlike woort
dat biddic u vrouwe maria
want ict up uwen troost besta
het es voor gode grote weldaet
dat men den mensche te weten laet
of enigherhande deughet leert
daer hi hem mede ter weldaet keert
als ons orcond tlatijnsche gloos
qui ad iusticiam erudiunt multos
fulgebunt quasi stelle in perpetuas eternitates
in dietsche dit te zecghen es
zo wie vele lieden wille berichten
ter gherechticheit ende hem gestichten
die zullen als die sterre claer
blecken ende scemeren vorwaer
in de ewighe erfachtichede
daer boven in de hoghe stede
ende hier bi ic stichten woude
desen bouc om dat mer in soude
leeren duechdelike ghewerken
ende hier ute enighe weldaet merken
den mensche also ment vint bescreven
en es niet beters in dit leven
dan dat hi een kennen heift
van gode die hem twesen gheift
dit es boven allen sticken goet
maer die van lettren zijn vroet
willen zij met herten daer na poghen
zij sullen huut scrifturen moghen
comen wel te gods kennesse
bider scrifturen beteikenesse
maer die leeken die tbediet
vanden lettren ne weten niet
die moeten in de leeke bouken
ons heren kennesse zouken
der leeken bouken over waer
dat zijn beelden die hier ende daer
zijn ghepingiert ende ghescreven
daermen hem bi te kennen mach gheven
hystorien van menighen dinghen
ende hier bi ic voort wille bringhen
alte voren ter gods eere
ende oec mede ter leeken leere
desen bouc die ic in dichten
met gods gracie zal verlichten
eerst meenic te toghen al
lucifer ende ziere ghesellen val
dien god om hare hoverde groot
stac in de ewelike dood
ende daer na mijn vermoghen
zal ic den zwaren val toghen
van yeven ende van adame
ende van hen allen die na hem quamen
ende daer na hoe gods moghentheit
met haere groter ontfermicheit
an nam die vorme menschelijc
ende dor ons staerf ghewillichlijc
ende hoe hi bi ziere dueghet groot
ons verlossede met ziere doot
die hi voor ons wilde wilcueren
ende voort bi wat figuren
dat hi voor zine gheboorte liet weten
zine toecomst biden propheten
hier in dan zo sullen wij merken
dat in desen cleenliken werken
vele hystorien zijn ghetast
die de scrifture heift ghepast
ende wel staen te haren acoorde
al eist dat zij van woorde te woorde
niet en zijn gheexponeert
want wat een exponituer begheert
mach hi bedieden van allen dinghen
wille hijt te zinen propooste bringhen
opdat te ziere materien doocht
ende es zijn herte niet gheboocht
om zomeghe dinghen te verclaren
hi mach dat wel laten varen
ende nement huut alsoot best voucht
ende ziere herten best ghenoucht
zo om te betere verstannesse
zo bringhicker toe ghelikenesse
de welke wel es horens waert
want zoe hier af ghelijc verclaert
het gheviel op eenen tijt
dat eene eeke groot ende wijt
in ene abdye ghewassen stont
met haren wertelen inden gront
ende dese dede hem cranc profijt
zo dat die moneken teenre tijt
worden vindende in haren rade
dat goet ware dat mense huut dade
als dit was over een ghedreghen
die eeke wort ter neder ghesleghen
ende elc nam dat hem dochte in zinen moet
dat te ziere officien was goet
die meester vander smessen quam
die tsinen bouf den tronc of nam
om te zettene teere steden
daer hi up den tronc zouden smeiden
de hudevettre quam oec mede
ende gaderde de scurtsen ter stede
die hi in sticken malen woude
daer hi zijn leder mede vetten zoude
die de zwijnen hadde te verwaren
die nam oec na zijn begharen
die eekelen die hi zoude gheven
den zwijnen daer zij bi zouden leven
die meester vanden temmerlieden
die nam ooc hoordic bedieden
vander eeke enen dicke stake
daer hi enen balke of zoude maken
ende dien lecghen daert hem ghenouchde
ende wel te zinen profijte vouchde
die visscher quam ooc ten bome
ende nam vanden gruese gome
dat buten an de bomen wast
om daer mede te voughen vast
die sceipen dat zij niet zouden leken
ende te noder zouden breken
die meester vander muelne quam
die de wertelen te hem wart nam
om dat hi vaste wilde maken
die muelne datse niet en braken
ende die daer oec plach te backen
die quam ende gaderde die tacken
ende bracse of onder ende boven
om daer mede te heetene den hoven
die coster quam oec daer bi staden
ende gaderde die groene bladen
ten welken bladen hi vant steden
want hi bestacker de helighen mede
die scriver quam ende nam met allen
vandien eekebome die gallen
die hi zoot ende zo bedreef
dat ingt wart daer hi mede screef
die wijnwaerder quam oec daer
ende nam sbooms bulsteringhe voorwaer
daer hi vaten af maken dede
ende zom onder zine vaten leide
ten laetsten quam een der cocs
ende nam al thout ende al de stocs
ende al dat hi ghescrapen mochte
ende ter cuekene hijt al brochte
hi beseghedet ende leit an tvier
dese zelve maniere zal ic hier
in dese hystorie houden al
als icse exponeren zal
elc leerre of exponituer
of van hystorien doctuer
van allen jeesten te nemen ghenoucht
dat hem te zinen propooste voucht
ende dat hire in can voughen wel
dat zal hi nemen ende niet el
also zijt vanden bome namen
elc dat hem dochte tsiere vramen
ende dat den eenen niet en dochte
die ander dat wel beseghen mochte
dus nam elc na zijn engien
recht ghelike dat die bien
die vanden bloumen nemen niet el
dan dat hem ghevoughet wel
twelke veredelt in hare nature
ende huenich werd in corter ure
die coppe comt oec ter selver stede
ende neemter of haer voetsel mede
niet dat zoet neemt als de bie
maer dat haer best dinct neemt zie
entie bye diere eerst an quam
ende hare huenich daer af nam
ooc an dat selve bloumekijn
neemt die coppe haer venijn
aldus zo zal ic in dit werc
allene lecghen minen merc
te nemen dat mi best ghenoucht
dat best te miere hystorien voucht
niet dat ic vertrecken sal
die hystorien van al tal
want die dit lesen of lesen hoorden
zouden verdrieten alder woorden
ende het zoude hem dinken quaet
ende om dat in de bible staet
nu moghen wij merken dat de scrifture
es ghelike den wasse pure
twelke na elken zeghel
mach nemen zine vorme wel
want wij zien ende ons es bekent
staet in enen zeghel gheprent
een leeu ende men daer in
dat was prent meer no min
zo ziet men dat dat was ontfaet
den leeu die inden zeghel staet
ende es in eenen andren dan
een aern gheprent ende men daeran
stappans prente dat selve was
dat anden andren zeghel was
dan ziet men in waerre dinc
twas dat den leeu ontfinc
vanden eersten zeghel dat sal
des aerns sceppenesse hebben al
ende altemale zine figure
aldus eist oec vander scrifture
een dinc houd wel bedieden inne
diversheit na diversen zinne
een dinc heeft wel beteikenesse
van goede na eenre verstannesse
ende na een andre zonder waen
mach mer quaet bi verstaen
wine sullen oec hier in
wonder hebben meer no min
want na des menschen diversche daden
zom van goeden zom van quaden
machmen die hi heift ghedaen
diversche dinghen bi verstaen
want als david hoerdom dede
ende als hi was manslachtich mede
doe was bi hem wel bediet
die dievel maer onse here god niet
maer als hi minde zinen viant
ende hem gods minne daer toe bant
dat hi ziner vianden dede
duecht met groter ontfermichede
ende als hi hielt gods ghebode
zo mach men bi hem verstaen gode
ten es oec te blameeren niet
dat onder wilen es bediet
god onse here bi eenen man
die den dievel bediet nochtan
ten es gheen wonder als men ziet
van haren werken dat bediet
al waest oec dat absaloen
zinen vader woude mesdoen
als hire hem ieghen meenteneerde
ende aerghelike persequeerde
nochtanne had hi beteikenesse
gods om zome ghelikenesse
niet om dat hi zinen vader
persequeerde als een verrader
maer om dat hi was zo scone
beteikendi gode vanden throne
ende om dat hi de doot ontfinc
an enen boom daer hi an hinc
want god was die scoonste man
die ie ter werelt lijf ghewan
ende hi was over ons ghevanghen
ende in der crucen boom ghehanghen
daer hi ten laetsten ooc an staerf
men leest dat sampson enewaerf
quam in de stede van gasa
ende sliep met ziere amye daerna
zine vianden dat vernamen
te diere steden datse quamen
ende sloten vaste binnen de stat
om dat zij wel meenden dat
zij hem nuchtens alst began daghen
zouden hem endelijc hebben verslaghen
sampson die dit heift verwacht
die stont up ter midder nacht
ende drouch die poorten ziere vaerde
daer hise te draghene beghaerde
ende als sampson daer na mesdede
met ziere amyen in die stede
ende verbrac daer gods ghebod
nochtan zo was bi hem god
beteikent niet omdat hi sonde
bedreef ende hoerdom te diere stonde
maer om de redene des zijt vroet
dat hi ter middernacht up stoet
ende brac die poorten vander stede
ende drouchse ziere vaerde mede
met ziere gheweldeliker crachte
ende christus ooc ter middernachte
up stont also wi gheloven bloot
van ziner slape dats van zire dood
ende hi doe ter hellen trac
ende alder hellen poorte brac
ende leedde zine vriende mede
uter hellen dats uter stede
ende bi redenen ic dit doe
dat ic dese notabel bringhier toe
vondemen iemen diet niet dochte goet
zo mach hijs hier bi wesen vroet
o zoete ihesu verleene mi
dat ic moete ter bede van di
dit werc maken in desen brieve
zoe vray dat het di ghelieve
ende dat de lieden daer bi leeren
wel te doene te diere eeren
ende mi make di bequame
nu beghinne ic in gods name
hier beghint in waerre lesse
de spieghel smenschen behoudenesse
in den welken men vinden zal
des viands ende des menschen val
ende hoe de mensche bi gods doot
was wederbrocht ter glorien groot
in desen spieghel machmen mede
merken hoe de drievoudichede
den mensche sciep ende om wat zaken
dese spieghel zal oec vraylijc maken
openbare ende elken bekant
hoe de mensche biden viant
mids ziere boosheit ende loghen
jammerlike was bedroghen
dat hi vanden paradijse neder
was ghesteken ende hoe hi weder
wart ghebracht ter zaligher stede
bi ons heren ontfarmichede
nu zullen wij weten van lucifere
hoe hi hem ieghen onsen here
zinen sceppre hoverdelike
verhief  dies hi inden slike
der hellen sciere wert ghetoghen
ja int upslaen vanden oghen
was hi in de helle gheworpen neder
ende nemmermee ne rijst hi weder
maer in pinen eempaerlike
zal hi bliven eeuwelike
ende hier omme die drievoudichede
bider godliker moghenthede
overzach in haren rade
dat zoe om deser inglen scade
den mensche daer om sceppen woude
om dat bi den mensche zoude
die scade vanden duvelen al
zijn verhaelt  ende om den val
vanden inglen die niet ne resen
zoude de mensche ter glorien wesen
ende om dese redene zeker zijt
drouch hi up den mensche nijt
om dat de mensche in zijn stede
zoude bezitten den ewighen vrede
ende wildet up den mensche wreken
daer hi daer ute was ghesteken
hi wiste ooc wel waer dat sake
dats gods ghebod de mensche brake
dat hi daer in enigher uren
langher niet en mocht gheduren
ende om dat hem dit was bekent
leide hi te male zine atent
hoe hi den mensche zoude doen breken
gods ghebod  dat hi worde ghesteken
uter glorien daer hi in was
zo dat dese quade sathanas
hadde tote hemwaerd vercoren
een serpent als ghi moghet horen
daer hi in hadde zinen loop
dat serpent up voeten croop
ende hadde den hals upgherecht
ende thoofd van eenre maghet slecht
ende in dit serpent voorwaer
plach de boose bedrieghenare
die alles quaets es anebrinc
besat tserpent ende daerin ghinc
ende sprac daer na teenre stonde
boose woorden huut tserpents monde
ende ghinc met loosen woorden an
yeven den wive niet den man
omdat hi zeker was van dien
dat dat wijf minst was voorzien
van vroescepen ende hi vernam
dat de wijste was adam
ende alles dincs vele bet ghedachtich
ende alre boosheit bet vorwachtich
zo teere tijt zoot hem was becant
dat hi yeven alleene vant
want hise alleene spreken woude
om dat hi peinsde dat hise zoude
bet bedrieghen waer zoe alleen
dan of zij waren onder hen tween
ende daer an zo peinsdi waer
hier bi weten wij openbaer
dat de viand eenen man
alleene bet bedrieghen can
ende te valle bringhen dan twee
of datter ware ooc vele mee
dus dan alst de duvel ziet
dat hise alleene hadde bespiet
met loghene die hi haer looch
hise lichtelike bedrooch
daer hi mede up tmenschelijc gheslachte
eene arghelike doot up brachte
nu dan zo zullen wi wesen wijs
dat adam niet int paradijs
ghescepen was  maer als hi
in damasts acker ghescepen zij
doe zo wart adam gods beilde
ghevoerd int paradijs van weilden
maer na dat ons scrifture leert
was yeven int paradijs gheformeert
ende daer adam lach ende sliep
god yeven van ziere rebben sciep
dus eerde onse here yeven dan
in ere maniere boven den man
want hise sciep ende werden liet
int paradijs ende adame niet
hi makedse inder weilden stede
dat hi adame niet en dede
want hi sciepene vanden messe der erde
maer yeven dedi meerre werde
want vander rebbe die in adaems lijf
ghescepen was zo maecti twijf
ende vanden vleessche dat hi had an
adam gods beilde die edel man
god yeven ooc werden liet
maer onder van den voeten ooc niet
want hi niet wilde in gheene daden
dat de man twijf zoude versmaden
vanden hoofde hise ooc niet woude
maken  omdatse niet en zoude
hebben enighe baelgye
over den man of heerscepye
maer dat wijf es te dien tide
ghemaect van smans zide
ende twijf es ghegheven den man
om dat zij te gader voort an
in rechten gheselscepe zouden wandren
ende niement versmaden den andren
ende hadde hare yeve omodelike
daer ghehouden zekerlike
ende zonder hoverde daer ghedraghen
nemmermee te gheenen daghen
ne hadse vanden man dats waerhede
ghedoocht enighe moeilichede
ende ze hadde den man gheweist bi
ghesellike ende alse vri als hi
maer om dat zoe den viant ghelovede
zoe haer van deser vryheit rovede
ende als sathan der valscheit bode
sprac eit  du sult gheliken gode
zoe ghelovedes ende peinsde in haren moet
mochtsoene gheliken het docht haer goet
ende om dat zoe mesdede in desen
zo moest de man haer here wesen
ende hadde twijf te regierne
ende van quaetheide te correngierne
twijf ghelovede den viant dan
also ic zeide niet den man
ende alsoot hare riet tserpent
gaf daer toe de man zijn consent
ende wilcuerde al dedijt node
dat hi verbrac tghebod van gode
twijf bad hem dat hi eiten zoude
twelc hi niet gherne doen ne woude
maer hi vreesde in zijn ghedochte
dat hi zijn wijf verdrouven mochte
ende om de minne zo dedi dat
die hi thare hadde  dat zoe hem bat
dus dwanckene hare minne te mesdoene
also men oec leist van salomoene
den welken eens wijfs minne riet
dat hi trechte ghelove liet
ende anebede die afgode
twelke hi ghedaen zoude hebben node
zonder om des wives minne
want hi was zo vroet van zinne
dat hi wel was zeker das
dat het maer een god ne was
die zijn scepper was al hoe
datten swijfs minne brocht daer toe
dat hi om haren wille dede
dat hi de afgode anebede
aldus  adam die eerste man
mesdede om swijfs minne plat
ende at metten wive dies hem bat
nochtan en peinsdi niet dat
in zinen zin dat hi gode zoude
gheliken of ooc gheliken woude
dus mesdede dat wijf mere
dan de man jeghen onsen here
want zoe den man daertoe brochte
ende peinsde ooc mede dat zoe mochte
haren scepper gheliken wel
waert dat zoe dede tserpents bevel
dus brocht zoe den man tier stonde
teenen valle van zwaerre zonde
want zoene smeekende daertoe trac
dat hi met hare tghebod verbrac
aleist dat inder bible niet
en staet dus openbaer bediet
nochtan es zeker dat zoe den man
met smekenden woorden brocht daer an
o ghi mannen hoort hier naer
hier moghedi horen openbaer
dat groot sijn der wiven boosheden
elc man wacht hem wel heden
vanden wiven die smekende sijn
want zij zijn argher dan venijn
die hem niet speghelen willen hier bi
met rechte werd bedroghen hi
merc adame gods hantghewerc
merc sampson die was zo sterc
dat noyt zo sterc lijf ghewan
merc david den helighen man
de welke om zine goede feiten
was dat herte gods gheheiten
merc oec den wisen salomoen
die zo wijs was in al zijn doen
dat men sghelijx niet vinden zoude moghen
die alle met wiven waren bedroghen
of dan dese vroede ende sterke zinne
heift bedroghen der wive minne
hoe sultu dan die niet so wijs
zo sterc noch zo helich zijs
als dese goede liede waren
daer of dattu nu hoors verclaren
verhoet sijn voor der wive conste
henware datti gods gracie jonste
hier huut es ons welbekant
dat twijf es bouder dan de viant
want zoe huut tserpents inborste
tempteirde adame dien niet ne dorste
van vreesen de viant tempteren
want hi tbeilde was ons heren
dus dan de dievel twijf bedrooch
mids der loghene die hi looch
ende twijf verdoemde den man adam
ende al tgheslachte dat na hem quam
hadde oec de mensche daer ghebleven
in gods ghebod hi zoude leven
ewelike in weilden groot
zonder enighe pine of doot
ende nemmermeer ne zoudi moghen
moetheit of crancheit ghedoghen
enighe quale of ooc ziechede
ne zoude hi niet ghedoghen mede
die moedren zouden hebben ghedraghen
zonder droufheit ende claghen
zonder weeninghe ofte pijn
zoude de mensche gheboren zijn
ende zouden hebben ghestaen in gracien
vast zonder weenen of tribulacien
confusie  scaemte te ghenen daghen
zoude de mensche hebben ghedraghen
zine oren ne zouden des zeker zijt
verdooft ghesijn hebben te ghere tijt
ooc ne zoude hi nemmermee
in zine tanden hebben wee
met zinen oghen zoudi claerlike
ghezien hebben ewelike
ende hine zoude zonder fijn
nemmermee moede of crepel zijn
noch in vloeden ne zoude hi
niet hebben verdronken zonder si
noch vier noch hitte der zonnen
ne zoudene niet verbroyen connen
beesten  voghelen  zoudene ontsien
ende niet mesdoen maer van hem vlien
lucht noch ongheweder mede
ne daden hem gheene moeyelichede
ende zine zouden onder hem leden
nemmermeer hebben ghestreden
maer elc andren vriendelike
ghehantiert broeders ghelike
want pays moest wesen te dier stede
want het was de stad van vreden
alle creaturen zouden onderdaen
der erden  ghesijn hebben zonder waen
blide ende vro zoude hi leven
ende om gheene zorghe gheven
hadde hi ghehouden gods ghebode
ende altoos zoudi ghelieven gode
ende god zoude manne ende wive
hebben met ziele ende met live
in den hemel ghetrucken boven
daermen zouden in glorien loven
maer gheen mensche ne zij zo zot
dat hi bezouke waer om dat god
den mensche sciep ende hi te voren
wiste dat hij zoude zijn verloren
ende tghebod gods zo verbreken
ende uter glorien zijn ghesteken
ende waerom hi de inglen sceppen woude
ende hi wel wiste dat zij zouden
bi hovardicheden met allen
uten hemel inder hellen vallen
ende waerom dat hi pharaoen
liet verharden in zijn mesdoen
dat hi hem niet de gracie gaf
dat hi hem keerde der zonden af
ende hi der zonden woude vlien
ende hi nochtan sinte marien
die men hiet van magdaleenen
zulke gracie woude verleenen
dat zoe bi berouwen van zonden
zuver wart in corten stonden
ende waer om god ooc met ghenenden
sinte pietre wilde zenden
berouwen van dat hi onsen here
driewarven hadde gheloghent zere
ende judase liet verwerven
de helle ende in wanhopen sterven
ende twi hi in corter tide
zende den dief ter rechter zide
gracie  dat hi hadde berouwen
in onsen here vul betrouwen
twelke was ene ontfermighe dinc
en den dief die an dander zide hinc
de zelve gracie ne gaf niet
ende onghelovich sterven liet
ende waerom hi den enen zondare
trect van zonden ende maecten clare
ende hi enen andren laet bliven
in zonden ten hende van zine live
dustane  ende andre gods werc
zijn den mensche alte sterc
ende wiese besouct eist wijf of man
hi doeter grote zotheit an
want twij god dit al werden liet
ne connen wij gheweten niet
hi sciep ons zonder onsen raet
ende doet de mensche goet of quaet
hi kent zinen viant ende zinen vrient
ende zal ons loonen na onse verdient
dese questien wel solveert
sinte pauwels daer hi ons dus leert
als god wille hi jeghen den man
harde gherechtich wesen can
ende wille hi ooc zo can hi mede
an hem toghen ontfermichede
int capitel dat hier te voren
staet ghescreven moghedi horen
hoe dat god den mensche eerde
als hine ter bliscepe formeerde
in dit capitel zuldi verstaen
hoe dat de mensche heift ghedaen
hem selven grote ondierichede
onwerdicheit ende droufheit mede
als god den mensche werden liet
in eeren zo en verstont hijs niet
dat hem god die eere dede
dat hine brochte ter scoonre stede
daer menne huut wierp in zijn meskief
om dat hi hem ieghen gode verhief
ende es gheworpen van dier steden
in dit dal der keytivicheden
dats in dese werelt verstaet den zin
daer wij alle eerst comen in
hi brocht ons van dien groten goede
in dese werelt vul aermoeden
vander eere die hem god gaf
cleene eere maecte hi daer af
entie eere die hem wilde verleenen
onse here hilt hi over clene
ende om dat hi hem daer huut stac
als hi van diere weilden trac
zone vant hi hier anders niet
dan moeyenesse aerbeit ende verdriet
dat paradijs ghinc hi huut
daer al spel was ende deduut
ende als hi in dese werelt quam
anders niet hi hier vernam
dan een dal vulicheit ende mul
ende eene wuenste van vernoy vul
ende hi quam inder werelt slijc
die loos is ende bedrieghelijc
entie den mensche vele beheet
maer int hende zo eist al leet
die werelt wel belonen zoude
den mensche die hare gheloven woude
dat zoe hem wel zoude gheven
goede ghenouch ende langhe leven
maer als de dood comt zonder ghescal
verliest de man goed lijf ende al
datse hem te voren belooft
daer of werd hi varing berooft
want voor de dood de werelt ne can
bescermen no helpen wijf no man
zoe belooft ooc den vleessche zere
vele goede ende grote eere
ende als haer dan ghelooft donvroede
bring zoe de ziele in groter aermoede
daer zoe moet bliven in jamerheden
ghequelt in der ewicheden
ende alzoet dus belooft te gheven
eere ende rijcheit in smenschen leven
ende die tijt der dood toe comt
ende dan de ziele werd verdoemt
over de eere ende rijcheit
zo heift zoe stanc ende vulicheit
ende al eist dat zoe bi haere ghilen
gheift goed ende eere biwilen
ende zo toecomt bi aventuren
nochtan en mach dit niet gheduren
metten mensche zo langhe tijt
hine moets int hende werden quijt
ende al heift hi goed boven maten
de dood salt hem al hier doen laten
hine hevets niet meer na dit leven
dan hijs om gode heift ghegheven
want der rijcheit aventure
ende de eere ne moghen een ure
smenschen leven verlanghen niet
als de dood tsterven ghebiet
der dood en machmen niet ontlopen
noch met gheenen ghelde af copen
ooc zo es de dood zo crachtich
dat scat noch eere niet zijn zo machtich
dat zij van der dood baelgien
den mensche niet connen bevryen
noch ghehelpen ter laetster noot
enighen mensche cleen of groot
noch soccoursen in enighen rauwe
zij gheven wel ay dats nauwe
een lijnlaken cleen ende smal
ende ene kiste dan heift hijt al
die deser werelt wel neimt goom
ghelijcse wel den vliederboom
wies bloezeme es vriendelijc
ende in tanschauwen lustelijc
zo dat men weten waent daerbi
dat de vrucht oec nutte zij
maer als ment smaect zo es men des
wel vroet dattie vrucht bitter es
maer die des booms nature kinnen
scuwen die vrucht in allen zinnen
want zij weten watter an leit
hier es de werelt bi gheseit
want zoe vele ghenouchten inhout
scone int anscouwen menichfout
maer altemael zo es de ducht
dat zere bitter es de vrucht
want die der werelt es hi comt
bi hare daer hi werd verdoemt
maer dies hem wachten wil ende hoeden
die berade hem metten vroeden
die weten wat die vrucht inheift
hi es vroet diese al begheift
hare scoonheit es bedrieghelijc
ende zoe es wel judaes ghelijc
daer of dat wij hebben algader
wel ghehoort dat hi was verrader
want hi cam ende custe anden mont
gode met enen valschen gront
twelke was grote valschede
want dat cussen beteikent vrede
ende hi quam an desen schijn
ende verriet den scepper zijn
also ghi claerliker sult hier naer
daer of verstaen dat rechte waer
ende gaf den vianden ons heren
aldus een teikin met valscher leren
ende sprac  dien ic cussen zal
dat es de man  ende dien vangt al
ende doeter mede uwen wille
aldus zo gheift de werelt stille
dus dan de werelt vul van quaden
die ons poocht altoos te verraden
gheift in enen valschen schijn
den vianden dat selve teikijn
ende zeicht wien dat ic heb ghecust
dat es die volghet minen lust
dats te weten  dien ic ghegheven
goed ende eere hebbe in sijn leven
ende grote weilde dats de man
dien ghi beghert slaet hand daer an
ende vangtene  ja als zijn leven ent
ende cruustene mit ewelike torment
niet daer bi al heift de man
rijcheit groot  hi mach nochtan
die rijcheit wille hi wel bestieren
tsiere zielen profite ende regieren
ende mach wel comen metter rijcheden
toter ewigher zalicheden
ende hem daer mede behouden wel
want aldus zo zeide daniel
nabughodonosor den here
die in zonden was ghewortelt zere
du best in quaetheden zere ghebonden
maer los met dinen goede de zonden
want du moochter of copen mede
dus leerde hi hem de zalichede
god mint de machtigste lieden zere
want hi es zelve een machtich here
ja eist dat zij als heren vroet
uzeiren dit tidelike goed
ende doen also thobyas
zinen zuene lerende was
zuene zeide hi bestu rike
van gode  zo ghef mildelike
ende eist dattu lettel heves
pijndi dattu gherne gheves
ende mildelike dattu moochs omberen
de rijchede ne can in gheenen kere
den mensche verdoemen wel verzint
dan die de rijcheit te zere mint
noch ooc mede een scoon cleet
ne doemt den mensche niet god weet
up dat hi anders te pointen doet
ende zijn herte es te godewaert goet
want elc man es hi rike of mate
mach hem draghen na zinen state
ende dat hi daer an niet mesdoe
na sulc abijt als hem hoort toe
want wille god in waerre dinc
eenen stellen om te zijn coninc
hine wille niet dat hi hem dan
zacken  of zulc cleit doe an
ende heift god oec gheformeert
eenen man ende gheordineert
dat hi dorper zij al zijn daghen
die ne zal gheen zidin cleder draghen
nochtan trouwen hoorter toe
dat men gheene overdaet ne doe
elc draghe hem na zinen state
ende houde in allen dinghen mate
altoos wij met rechte zouden
mate in allen dinghen houden
ende overdaet in allen steden
scuwen  vlien met nernsticheden
elc mach dan draghen zonder mesdaet
zijn abijt na zinen staet
in welken state datten god
ordineert na zijn ghebod
die werelt die in dit leven
god den mensche heift ghegheven
die sullen wij poghen met allen zinnen
dat wijse tonder doen ende verwinnen
met deelne vanden tidelike goede
den evenmensche die heift aermoede
ende der wereld ghenouchte laten
ende hantierense wel te maten
dese weder vechtinghe die ons doet
de werelt ende terdsche goet
zouden ons gheene pine gheven
hadde de mensche van eerst ghebleven
int paradijs daerne onse here
inzette rijc ende weildich zere
daer hadde de mensche ghesijn in vreden
ende zonder eniche moeylicheden
daer hier de mensche meest in kijft
ende zelden ure in payse blijft
want aercheit vint hi alte hant
an zinen openbaren viant
ende zomtijt pijnt zijn lose vrient
hoe hi den mensche maect ontsient
ende hoe hine qualike mach bedraghen
ende leicht hem menighe valsche laghen
ende es altoos met quade bedacht
daer hem een mensche niet jeghen wacht
elc mach wel merken of ic lieghe
ja en es selfs zo cleene vlieghe
hoe teeder hoe cleene datse scijnt
de mensche en esser of ghepijnt
ja vloon ende ander woormen mede
doen den mensche moeylichede
ende met rechte es hi tallen uren
dus ghepijnt vanden creaturen
ende oec vanden elementen
ende van diversen facelmenten
want hi hem jeghen gode in hoverden
verhief nu zo doet hem de erde
pine want zoe hem met distelen moeyt
ende ander cruut dat in haer groeyt
de beesten quetsen ende wonden
den mensche oec te menighen stonden
twater wille oec den mensche storen
het doetene verdrinken ende versmoren
ende doetene met zire cracht bederven
zo datter vele lieden in sterven
ende vor dat water werden ghevee
het sijn ooc visschen inder zee
comen de lieden in hare repen
zo torneersi ieghen die scepen
ende doen di sceipe zomtijt zinken
ende de liede te mael verdrinken
de lucht mesmaect den mensche mede
met stanke ende met vulichede
ende die voghelen vander lucht
neemen anden mensche haer leiftucht
want vindzij doden tenigher hueren
met becke met nagle zijse scueren
tvier can vleesch ende beenre braden
te claren pulvere ende te caden
ende vanden viere die rooc
doet den oghen moeyenesse ooc
dat zire niet in gheduren moghen
hine zoude stappans verdonkeren doghen
int paradys zij u becant
ne had hi ghehadt gheenen viant
men zoude hem daer niet hebben mesboden
want hi te hulpe hadde gode
in dese werelt hoort mijn bedieden
ne zoudemen onder vele lieden
niet ghevinden warachtelijc
eenen vrient ende dien natuurlijc
maer men vint te menigher steden
als een man grote rijcheden
besit in zire ghewelt  ende ere
men zalne obedieren zere
ende hi zal vele vrienden vinden
wille hise te zoukene bewinden
maer als dan daventure zo doet
dat hem ontgaet zijn goet
ende hem van goede staet nauwe
eenen vrient vint hi niet ghetrauwe
die als vrient staet tsinen ghebode
jof ionstelyc troost in enigher node
maer altoos es die vrienscap groot
best te proevene inder noot
die zijn selves lijf tenigher tijt
ende zijn goed niet taventuerne vermijt
ghewillechlijc over zinen vrient
met desen vrient es men wel verzient
dese leift in caritaten
ende es vrient in alre maten
maer onse sceppre onse here
die hadde der caritaten mere
die hem ende zine mach huut lede
om vrienden ende om vianden mede
zo goedertieren here als die
werd nemmermeer no ne was nie
want wij waren gods viande
verdreven uter gracien lande
ende ter hellen wart ghestiert
ende ten ewighen carker gheiugiert
maer bi zire gracien zo zijn wij
daer of te male quit ende vri
adam ende zine kindren alle
ende al zijn nacomst bi ghetalle
moeten ter hellenwart springhen
daer ons niement of mocht verdinghen
enten laetsten gods moghenthede
de vader der ontfarmichede
die here in wien es alle troost
heift ons allen weder verloost
ja bi hem selven properlike
ende staerf om ons bitterlike
ende ansach der doemnesse staet
ende heift ons mettier hogher daet
van sviands macht al ghevrijt
dies moet hi zijn ghebenedijt
daer hi ons hier te voren af
bi ere olive teekin gaf
dat wij der gracien moghen hopen
want als hi die diluvie dede lopen
zo was indie arke noee
zijn wijf ende zine kindre twee
die zenden om te doen bezouc
of yewers land ware  enen rouc
ende als hi hadde vonden lant
eene croonge hi doe vant
daer hi bi bleef ende of at
ende boodscap te draghene vergat
hem die in die arke waren ghevanghen
ende zij die hadden groot verlanghen
zenden ene duve diet besochte
ende eenre oliven taxkin brochte
dat was teekin openbare
dattie diluvie leden ware
bider arke verstaen wij ghenouch
van der hellen dat voorbouch
daer gods vrienden in laghen ghevanghen
die na der gracie wel mocht verlanghen
dese olive was teikin van vreden
ende olye der ontfarmicheden
de welke olye niet alleene
belooft was hem die inden weene
der hellen waren  maer den volke al
dat daer quam of comen zal
ende dese gracie heift god verbaert
in vele figuren ende verclaert
alsoot hem wel cond sal wesen
diet nernstelijc willen overlesen
o zoete ihesus ic bidde di
dattu dine gracie does an mi
ende wille mi zo instrueeren
entie helighe scrifture leeren
dat icker nutscap an moet ontfaen
ende dat ic daerbi moete verstaen
die caritate entie doghet
die du an ons hebs ghetoghet
minlike  ende dat ic daer of
di moete gheven werden lof
om dat gherne smenschen kennesse
wiste van ziere behoudenesse
die maniere ende hoe hi mede
was ghebrocht ter zalichede
zo zal ic vertrecken in waerre woort
die boodscap van marien gheboort
hoe die inghel zeide haren vader
van haerre gheboort nu hoort algader
als ons heren gheboorte zoude
toecomen als hi selve woude
zo moest eerst comen bem ic vroeder
die gheboorte van zire moeder
ende om dat men dit dan hier na
vele te lichteliker versta
zo zullen wij dan een lettel voren
eene corte parable horen
of eene ghelikenesse dat wij
tnavolghen te bet verstaen daer bi
men leist van eenen man also
dat hi eens quam in jherico
huut jherusalem der stede
als hi dus wandelinghe dede
quam hi duer een woeste vilt
daert eenich was ende wilt
ende quam in corter ure te waren
daer hi vant vele moordenaren
zo dat zij sloughen hant daer an
ende roveden den onnoselen man
ende daer boven zij tien stonden
den man gaven vele wonden
ende schieden van hem daer naer
ende lietene half levende licghen daer
priesters ende dyaken mede
die daer quamen an die stede
zaghen dien man die also zere
was ghewont  zij haddens dere
maer zij ne pijnden wats gheschiet
zine wonden te ghenesen niet
noch hem te helpen tsiere baten
zo dat zine daer hebben ghelaten
ten utersten zo quam ghegaen
te diere stede een samaritaen
die den ghewonde quam zo naer
dat hine zach licghen daer
gequest mesmaect ende zere mesvoert
ende wart stappans zo zere beroert
met caritaten  dat hi tien stonden
vriendelijc ghenas smans wonden
ende ne hadde die samaritaen
niet ghecomen zonder waen
die man en hadde niet moghen wesen
van zinen zwaren wonden ghenesen
die dese parable wel over ziet
zo esser ons recht in bediet
de mensche of tmenschelike gheslacht
die als hi zinen here verwracht
bi swijfs rade ende bi der spise
was ghestreken uten paradise
daer weilde was zonder ghetal
ende daer hi was vul weilden al
ende was gherocht te zire pine
in deser aermer werelt woestine
ende vander gracie die hem god gaf
was te male gherooft der af
ende was ooc te diere stont
utermaten zere ghewont
met menigher zwaerre wonden groot
dat es ghewijst ter ewigher doot
die menighe tijt ende menighen dach
half dood half levende lach
want hine conste in gheenen zaken
ter doot noch ten live gheraken
noch bi dyaken noch bi papen
ne conste hi ghesonde gherapen
want hine mochte ter behoudenesse
niet comen metter besnydenesse
noch met penitencien mede
hoe groot hoe staerc dat hise dede
ten achtersten zo quam ghegaen
toten mensche die samaritaen
dewelke selve properlike
ghenas zine wonden vriendelike
nu weet dat die samaritaen
also vele es te verstaen
als een wachtre  daer wij
wel gode moghen verstaen bi
want wachte hi niet onse ziele
stappans zoe in zonden viele
goed was ons die wachter vonden
die ghenas onse zware wonden
en hadde hi te onser vromen
ons te hulpen niet ghecomen
wine zouden vandien bittren wee
ghenesen worden nemmermee
ende gheen mensche weet openbaer
hoe goed  hoe helich dat hi waer
en mochte comen zekerlike
nemmermeer in hemelrike
met groten rechte moghen wij loven
jhesum christumme van hier boven
onse wachter die ons heift in hoeden
quam ende loste ons met zinen bloede
ende quam in dese aerme werelt
om ons te lossene die waren ghequelt
als dan die enighe gods zone
alre ontfarmicheit ghewone
wilde ons lossen ende comen
in dese werelt tonser vromen
zo ordineerde hi die gheboort
van marien rechte voort
dat soe ter werelt zoude comen voren
daer of dat hi woude zijn gheboren
ende zende tote joachim
enen inghel die boodscapte him
dat hi winnen zoude een kint
dat van gode zoude zijn ghemint
voort zeide die inghel openbare
dat dat kint ghehelicht ware
van onse here te ziere vrame
binnen ziere moeder lichame
voort zeide die inghel dar ic lyen
den vader de name van marien
dit was marie die talre tijt
es van gode ghebenedijt
die tonser zalicheit es vonden
bi der welken den ghewonden
quam bi ons heren moghenthede
ontfarmicheit also ic zeide
van welker maghet god te vele uren
den propheeten in figuren
ende met teikinen instrueerde
dese gheboorte ende leerde
asterges die coninc zach
in een visioen daer hi lach
up zijn bedde twelke visioen
zere wonderde den coninc coen
hi zach dat een scoon wijngerd groeyde
huut zire dochter lichame ende bloeyde
ende wies scone ende wel gheladen
met sconen bloesemen ende bladen
ende voort desen coninc dochte
dattie wijngaerd vrucht brochte
zo gheweldich zekerlike
dat hi bedecte al zijn rike
ende als hi dit dus heift ghesien
zeide hijt zinen meesters na dien
die hem zeiden zonder lieghen yet
die waerheit wat die droom bediet
ende zeiden den coninc also houde
dat zijn dochter daer na zoude
draghen enen groten here
daer hi zoude mede verstijt zijn zere
ende daer na drouch zoe bi waerheiden
alsoot die meesters te voren zeiden
den coninc syrum de welke vorwaer
met zire cracht verloste daer naer
die kindre van israhel om daghen
die in vanghenessen laghen
ende dit es in waerre tale
van desen drome altemale
letterlijc ende vray bediet
zonder daer in te lieghen yet
maer anders zo es properlijc
die figure gheestelijc
hoe dese droom zijt zeker des
gheestelijc te verstaen es
den coninc asterges was gheseit vorwaer
dat sijn dochter zoude daer naer
draghen ende baersen in waerre dinc
syrum desen groten coninc
ende joachimme was vor waerheit
vanden inghel gods gheseit
dat zijn dochter zoude overwaer
ihesum den gods zuene draghen daer naer
cyrus die loste ende niement el
al die kinder van israhel
de welke in vanghenessen zware
te babilonien ghevanghen waren
ende als god was worden man
loste hi ons vriendelike dan
vander macht vanden vianden
ende van alden helschen banden
dus beteikende zijt ghewes
den coninx dochter asterges
onser vrauwen in dit ghevouch
die den gods zuene maghet drouch
ende voort brochte der werelt ghemene
ihesumme van nazareene
die es wech  leven  zalichede
ende ooc mede die opperste vrede
o maria ghebenedijt
moeti zijn in alre tijt
want ons god bi u ontbint
du bist des oppersten coninx kint
du hebs onse zalichede ghewect
du bist ene bloume die altoos blect
boven rosen ende lelien mede
ende boven allen bloumen talre stede
ghebenedijt zo moete zijn
de boodschap der gheboorten dijn
want bi dier boodscap zo quam in
onser behoudenesse beghin
ghebenedijt zij zonder hende
god die di tonslieden zende
ende oec de zuene dat hi ghewerde
dat hi teere moeder di begherde
ghebenedijt zo moet ooc zijn
die inden lichame der moeder dijn
di helichde ende benedide
nochtan dattu laghes in hare zide
ghebenedijt moeten beide gader
zijn  dijn moeder ende dijn vader
die di wonnen onder hen beeden
zonder smette der onzuverheden
beteikent zo es ons albloot
dat marie van rechter noot
was in de werelt ghesent onsleden
vander godliker drievoudicheden
om ons te heffen huut pinen zwaer
ende in teikine dat dit es waer
helichdese in der moeders lichame
die helighe gheest thaerre vrame
van deser werder maghet van prise
propheteerde salomon de wise
menich hondert jaer te voren
eer onse vrauwe wart gheboren
daer hi hare mede sprac groten lof
want hi hietse een besloten hof
ende zeide aldus in cantyken
dat zoe den hove wel mocht gheliken
want zoe was zuver ende reyne
oec hiethise ene fonteyne
welke fonteyne zijt zeker das
beteikent dat zoe ghezeghelt was
want als die moeder die vrucht bequame
drouch in haren zuveren lechame
zo gaf dier vrucht vor al tempeest
die benedixie die helighe gheest
hi teikenetse ende zeghelde mede
metten zeghele der drievoudichede
zo helichlike verstaet de dinc
dat noyt ondiere smette ne ghinc
int zuver werde hof marien
dus woudse de helighe gheest bevryen
o marie zoete weerde vrouwe
in di es bliscap zonder rouwe
du bist der godheit beilde
int hof van di es alle weilde
ende du weerde vrouwe reyne
bes altoos vloeyende fonteyne
daer de zielen ghedranct zijn mede
dien dorst na hare zalichede
god die woude ooc hier te voren
doen weten dat zoe zoude zijn gheboren
ter menscheliker zalichede
want hijt ons claer weten dede
bider mont van balaam
langhe eer marie ter werelt quam
balaam zeide dan zonder scop
dat een sterre van jacop
zoude spruten ende risen
bi welker sterre god woude bewisen
marien  de welke min no mee
es rechte leidsterre vander zee
ende die celle dats waerhede
daer in ruste die drievoudichede
nu zullen wij dan weten
dat balaam was een valsch prophete
ende was daer over bekent wide
ende wien dat hi benedide
die voer wel in alre tijt
ende was ter werelt ghebenedijt
ende creech zeghe in zijn leven
ende wien dat hi woude gheven
de maledixie zijt zeker das
ter werelt hi vermaledijt was
dit verhoorden altehanden
der kindren van israhel vianden
die hem nernstelijc an cleven
ende grote ghiften wouden gheven
ende boden hem grote mieden
dat hi die israhelsche lieden
zoude willen vermaledien
hi sprac en mochte niet ghescien
dat hise vermalendyen zoude
wat dat men hem oec gheven woude
maer zo zere zij hem an claven
ende prosenteirden zo grote ghaven
dat hi zeide hi zouder varen
ende vulcomen haer begharen
zo dat gheviel up enen dach
dat hi upzat  also hi plach
up eene ezelinne te riden
ende peinsde hi zoude darwart tiden
zo verre reet dus balaam
dat die ezelinne vernam
den inghel gods te haerwart ghekeert
ende hadde in zijn hand een zweert
ende als zoe dus hadde verzien
den inghel  vlo zoe mettien
ende scoot vullic an een zide
ende balaam die slouchse stide
ende was toornich utermaten
dat zoe zo scoot beziden der straten
hi nopetse vaste metten sporen
ende zoe scoot alse dede te voren
ende sturte te male neder
ende velde balaam  die weder
upscoot ende enen staf verdrouch
daer hise zere mede slouch
die ezelinne wende haer hooft
ende zeide bistu verdooft
dattu mi slaes aldus zere
balaam sprac ic sloughe di mere
haddic een zweert zonder waen
mettien zach hi den inghel staen
niet harde verre van dier steden
dien hi stappans ghinc anbeden
die inghel sprac hem an mettien
waeromme wiltu vermaledien
die goede lieden van israhel
daer an ne doestu niet wel
ende ic hadde di ghesleghen doot
ne ware dattie ezelinne ontscoot
maer bi ghevalle hebstu te bet
ende aldus zo was belet
die maledixie ende ghekeert
in benedixien god sijs gheeert
balaam die meende wel
dat hi die kinder van israhel
emmer zoude vermaledien
maer trowen god ne liets niet ghescien
dhelighe gheest die den inghel zende
diese ter benedixien wende
hier bi heift ons god gheleert
dat onse maledixie zoude zijn ghekeert
in benedixien noch om daghen
ende dat zoude zonder zaghen
bi ere maghet zijn ghedaen
wiens gheboorte wij verstaen
bi dat balaam zach die sterre
ende al was god up onse erre
die maecht die sterre zoude ons verdinghen
ende ieghen hem te payse bringhen
marie dan no min no mee
es dese leidsterre vander zee
die dese prophete balaam sach
risen over menighen dach
ende over menich jaer te voren
eer marie ye was gheboren
of van haerre moeder ontfaen
bi der zee sullen wij verstaen
de werelt  nader scrifturen zinne
daer wi alle roeyen inne
ende nemmermeer ter havene quamen
der zalicheit  of wij en namen
marien te hulpen dese sterre claer
die ons mochte bringhen daer
zonder hare moghen wij liden niet
die broeyende zee der hellen verdriet
noch ter hemelscher havene raken
ende hier om in waren zaken
was onse vrouwe beteikent te voren
bider sterre eer zoe wert gheboren
ons dwinct een redelijc bedwanc
dat wijs gode zecghen danc
dat hi ons in dit alende
deser zee leidsterre zende
bider welker wij aerme weesen
zijn ontvloon der groter vreesen
vander diepheit van deser zee
ende vri bliven emmermee
hoorstuut keytijf du zondare
ane zich dese sterre clare
ende al hebstu zonder ghetal
mesdaen hoeti vorden val
vander quader zonden wanhopen
ende tot deser sterre zo wilt lopen
ende aneziese met inderschen oghen
zoe zal di troosten in dijn doghen
in vreesen ende in twivelinghen
ende in nootsakeliken dinghen
zo sultu altoos zonder vaer
bepeinsen dese sterre claer
die zondare theophilus
ane sach dese sterre aldus
als hi inder zonden zee
was ghezeilt in zinen wee
ende zoe die was goedertieren
wildene minnentlike bestieren
uter zonden zee in vreeden
ter havene van zalicheden
zoe zal di ooc altoos bestieren
ende beschermen ende regieren
ende zoe zal dijns ghewouden
ende voeren daer du werts behouden
o zoete jhesus dor onse beden
gheweerd te verleenen onsleden
dat wij marien onser vrouwen
dese leidsterre zo moeten scouwen
dat wij moeten zijn ghevrijt
van alre vreesen talre tijt
ende wij bi diere heligher namen
ghezuvert sijn van zonden amen
in dit capitel hebwij ghehoort
die boodscap van marien gheboort
int capittel dat volcht hier naer
zo zullen wij verstaen al claer
wildi nernstelijc daer na horen
hoe onse vrouwe wart gheboren
van annen  diese ter werelt brochte
nu weet dan dat marien gheslachte
es vanden man yesse comen
ende van david  als ic hebbe vernomen
nu weet ende zijt zeker das
dat die propheete yzayas
van hare zeer scone propheteerde
also dhelighe gheest hem leerde
welke prophecie also wi lesen
mochte in dustanen woorden wesen
eene roede zal zonder waen
uter wortele van yesse voortgaen
ende ene bloume zal in reynre wisen
van hare dats vander roede risen
daer des helichs gheest gracie al
zevenvoudich rusten zal
de roede dats marie onse vrouwe
vruchtbarich metten hemelschen douwe
de welke roede also ic noeme
ons voort brochte dese zoete bloeme
nu vinden wij dan no min no mee
in dese bloeme der roede van yesse
zeven medicine herde goet
den mensche nuttelijc bem ic vroet
bi desen zevenen versta ic meest
die zeven ghiften des helichs gheest
in dese bloeme vinden wij vast
rueke ende vrucht ende tast
vaerwe ende smake mede
bladen ende zap dats waerhede
dese zevene zijn der zielen goet
die ziek es des bem ic vroet
ende ooc harde medicinael
als zoe leicht in groter quael
ende es in onrusteghen levene
jeghen de hooftzonden zevene
dese bloeme es zo ghepast
zo wanneer dat mense tast
zo zal de mensche werden der bi
vander hovaerdyen vri
ende werd vanden fellen quaden
der hovaerden  al ontladen
ende hem werd dan in sijn leven
die ghifte van vresen ghegheven
ende mids deser ghiften hi
werd hem selven te kennen der bi
als een mensche in zinen moet
hem bepeinst ende wel bevroet
hoe lucifer die inghel vel
bider hoverdyen zwel
hi verneedert hem te bet
ende ghewint ooc alte met
ons heren minne ende ontsienesse
ende ziere materien kennesse
gods die niet ghehinghen woude
dat lucifer hem verheffen zoude
hine zoude zeker niet ghedogen
hovaerde inden mensche moghen
ende also vele min verstaet wel mi
als lucifer edelre was dan wij
lucifer om dat hi inden throne
was zo edel ende zo scone
dat hi in zire weilden tiden
hem een lettel mocht verbliden
maer wat heift de mensche des hi
hem tenighen tiden verheffende zij
metter rueke van deser bloumen
zo werd die hartheit of ghenomen
vander herten  of daer mede
werd zocht ghemaect nydichede
ende den mensche werd ghegheven
goedertierhede in zijn leven
ende compassie vanden evenkerstijn
de welke es in enich caermijn
maer zo wat mensche die nydich zij
nemmermeer zo ne zal hi
in sanders doghen zijn beroert
al es zijn evenkerstijn mesvoert
of ghequellet of ghepijnt
aleist ooc dat hi al verdwijnt
maer die goedertieren lijt
metten ghepijnden talre tijt
ende heift up zijn bitter caermen
ende up zijn zuchten groot ontfaermen
die dan heift de rueke ontfaen
dats die exemplen te verstaen
van onsen here jhesus kerste
heift dere up der aermer berste
want bi exemplen van onsen here
zalmen hebben uptie aermen dere
ende weenen in allen tiden
metten weenenden  ende liden
metten lidenden keytive
beede met ziele ende met live
der bloemen vrucht dats waerhede
benemit die gramscap mede
ende den mensche werd ghegheven
die ghifte der wijsheit in dit leven
daer de mensche wel bi mach leeren
hoe hi ter werelt sal converseeren
een mensche die in gramscap leift
gheene discrecien hi en heift
ende hi en heift niet de gracie
te hebbene discrete conversacie
daer of es die ghifte boete
der wijsheit  ende zoe es zoete
ende ooc harde goedertiere
ende zoe leert hebben goede maniere
ende al waert dat een mensche ware
onder bezondigher lieder scare
ende waer onder ene quade nacie
dese ghifte heift sulke gracie
dat zoe den mensche wel zoude leeren
hoe hi daer onder zoude converseren
die up dese vrucht dan wil merken
dats die wil volghen christus werken
nochtan zo hebben zij god weet
onderlinghe groot ghesceet
dat huwelijc es te prisen zere
maer dat weduscap noch mere
maer dat alre beste van desen
moet de staet der maechden wesen
om dat hi best was verre te voren
zo wouder god of zijn gheboren
men gheift dartichvouden loon
den ghehuweden inden throon
tsestichvout es der weduwen scout
maer der maechden hondertfout
precieus tdinc daer men goud ute smelt
maer zelver dat es beter de helt
maer tgoud dat moet boven wesen
ende es te prisene boven desen
lucifer die sterre die nuchtens rijst
die es om hare claerheit gheprijst
die mane men meer prisen zal
maer die zonne boven al
zoete ende delectabel schijnt
die erdsche bliscap die men hier vint
maer vanden erdschen paradise
es de bliscap van meerre prise
die hemelsche bliscap zonder ghetal
es hier boven te prisen al
al eist nochtan verstaet wel mi
dat dat maechdom edel zij
ene maecht ne waer niet goed en ware
dat zoe gheen onzuverheit begare
want waer zoe zuver verstaet tbediet
na tvleesch ende metten herten niet
inden hemel zoe niet en zoude
hebben der zuverhede rinc van goude
ende waert dat yement haer bi crachte
te smetten van luxurien brachte
nochtan verloorsoe om die dinc
niet haerre zuverheden rinc
maer zoe zoude verstaet mijn meenen
behouden dien  ende hebben noch eenen
een om de zuverheit haerre herte
den andren voer der crachten smerte
ende oec mede om den rouwe
die dor die cracht leed die joncvrouwe
ende eist dattie rinc werde verloren
der zuverheden van te voren
bi quader ghepeinse of quader ghedochte
also menne wel verliesen mochte
up dat die zuverheit bequame
niet waer verloren vanden lechame
zo mocht menne wel weder crighen
wildemen nernstelijc daerom prighen
want hi werd wel ghegheven
met berouwe in dit leven
ende zo wat mensche zijt zeker des
vleesschelike ontsuvert es
ende hem daer toe draecht sijn moet
ende hijt bi zinen wille doet
nemmermeer ne werd zijn rinc
met biechte no met gheenre dinc
met tranen met berouwen mede
ghecreghen vander zuverhede
marie die maghet zonder ghelike
al waest dat zoe in huwelike
ende teenen man haer selven voughede
alsoot gode wel ghenoughede
nochtan es haer al hare leven
de rinc van zuverheden bleven
want men van lechame ende van ghedochte
gheen zuvere wijf vinden mochte
ende marie mocht zecghen mede
als een wijf in dhoude wet dede
die raguels dochter was openbare
ende bi namen gheheeten sare
ic hebbe mine ziele behouden
zuver van quader begherten scouden
zaren waren in haer leven
in huwelijc vii mans ghegheven
ende nochtan bleef zoe in dit
van alden mannen onbesmit
ende na dat dit aldus ghevel
zo mochte dan marie wel
na gods wille zekerlike
enen man hebben in huwelike
ende al had zoe desen man
zoe mochte van lechame nochtan
ende van herten zuverheit draghen
ewelike tallen daghen
of saren bewachtede aldus
een man gheheeten almogeus
beede in ghedochte ende in lechame
van deser zeven mannen blame
waer om ne zoude onse here dan
onser vrouwen niet bewachten van eenen man
ende haer zulke zeghe gheven
dat herte ende lechame zuver bleven
joseph ne hadde te marien gheen quaet
peinsen  van onreynre daet
ende wanneer up welken dach
dat hi marien ane zach
zo zach hi dat es waerhede
eene utenemende claerhede
dat zinen oghen dochte wesen
eene godlike claerheit in haer gheresen
ende dus ne dorsthi onser vrouwen
ansichte nauwelike anschouwen
noch slaen daer up zijn oghen wel
dan zomtijt alst also ghevel
om dat hijt zach also verclaert
was hijt te ziene altoos vervaert
die goede thobias  ende dese sare
daer of dat ic hier verclare
waren drie daghen dus te zamen
ende hilden zuverheit des lichamen
maer joseph ende marie dese twee
hilden zuverhede vele mee
want alden tijt van haren leven
zijn zij beide zuver bleven
joseph daer men hier of ghewaecht
was zuver ende reyne maghet
ende om zine zuverheit was hi vercoren
met gode  ende hi was gheboren
van davids gheslachte  maer alst woude
god onse here  ende wesen zoude
zo was hi met marien verselt
ende als hare wachter bi haer ghestelt
marie die ghebenedide dracht
ne hadde wat doen van zire wacht
maer daer om onse here woude
dat hi marien wachten zoude
dat tvolc peinsen mochte openbare
om dat zoe zonder wachter ware
ende ghinghe allene tenigher stede
dat zoe daer enighe zonde dede
wij moghen alle wel ghemoeden
zoe ne hadde te doen ghere hoeden
want bi daghe ende bi nachte
hadsoe twee hoeden diese wachte
want zoe hadde gode almachtich
die altoos was haers voorwachtich
dus ne had zoere te doen nemmee
ende zoe hadde joseph dus hadser twee
wachtere goed in allen ziden
eenen hemelschen die tallen tiden
hare wachte ende talre stede
eenen erdschen wachter mede
ende want zoe bi der wachters cracht
zo uterlike was ghewacht
dat was van joseph ende onsen here
diese wachten voor alle dere
zo es dese zuver maghet weert
met allen rechte ghecompareert
bi eenen thorre daer ic of las
de welke baris gheheeten was
zoe ne dede ooc niet wats ghesciet
also een wijf die dyna hiet
die van lopene hadde twoort
onder tvolc weder ende voort
van marien men niet ne can
vinden dat zoe met haren man
vele liep te menigher stede
als ooc twijf thamar dede
marie die zuver maghet dan
ne begherde gheenen man
ghelijc saren daer ghi hier voren
int ander capitel of mocht horen
ende was alleene verstaet wel dit
als een goed wijf hiet judith
ende hadde altoos bezichede
met vastene ende met staerker bede
ende want marie die maghet reene
was helich ende altoos alleene
zo was joseph zeer ontdaen
ende wonderde hoe zoe had ontfaen
een kint  want hi zach openbaer
dat zoe kint drouch  ende was zwaer
nochtan peinsdi in gheenen stonden
dat zoe kint draghen mochte in zonden
want haer leven was zo goet
dat hem dochte in zinen moet
muegheliker te ghewaghen
dat ene maghet kint zoude draghen
dan marie zonde doen mochte
dit hilt hi in zijn ghedochte
dus ne wist hijt stellen in wat weghen
ende was recht vor thooft ghesleghen
hi verpeinsdet  hi ymagineerdet
hi wendet ende hi keerdet
ende sprac zuchtende bitterlijc
themselven hets onmoghelijc
ende ic weet wel zonder waen
dat zoet in zonden niet heift ontfaen
want ic selve zo wel weet
wat leven zoe heift gheleet
zoene dranc no ne converseerde
met niement no ne bordeerde
te danse noch tandren spele
ne liep zoe lettel noch vele
ende alle openbare steden
scuwede zoe bi waerheden
maer zoe hilt haer gherne allene
studerende lesende met gode ghemene
alle bliscap der werelt quaet
heift zoe ghescuwet ende versmaet
ende allene in hemelschen dinghen
hadzoe al hare vermakinghe
ja zo jonc ende van kintsbeene
bleef zoe in den tempel alleene
liever dan zoe hadde gheleghen
met andren kindren achter weghen
ende als zoe in den tempel bleef
gheene quade werc zoe bedreef
noch en hadde groot noch clene
met enighen manne yet ghemene
ende als zoe cam ten huus haers vader
ende haerre moeder bleef zoe algader
in hare camere talre tijt
besloten  ende al haer jolijt
was in gheesteliken dinghen
in lesene ende ooc in bedinghen
ende als joseph hier of plenteit
dit ende ander dinc hadde gheseit
up ghekeert ende ghewent onder
zo sprac hi echt dustaen wonder
ne was ghehoort te gheenen daghen
hoe zoe dus kint mocht draghen
de welke noyt te gheenen stonden
wille gaf tot enighen zonden
dit moet tmeeste wonder wesen
daer nieman of hoorde lesen
die helighe propheete ysaye
bescrijft ons ene prophecye
ende dese moet zonder fijn
in marien vulcomen zijn
de welke es aldus ghedaen
zich ene maghet zal kint ontfaen
ende maghet baerzen  ende hoe
zoude dit wesen  ne waer zoe
ende die maghet es zeker dit
van den gheslachte van davit
die ons dhelighe gheest figureerde
bi balaam die propheteerde
hier te voren up eenen dach
van eenre sterre die hi zach
bi den welken alre meest
bediedende was dhelighe gheest
dattie gods zone zoude na desen
van eenre maghet gheboren wesen
dese reyne maghet marie
daer ic dit groter wonder anezie
die es comen van davids bloedt
ende moet zeker zijn die roede
die scone groeyede ghefloreert
ende wilen was ghepropheteert
dat zoe quam no min no mee
ute der wertele van jesse
bi deser wertele als ic achte
verstaen wij davids gheslachte
zoe moet dit dan endelike wesen
die van davids gheslachte es gheresen
van wien dat christus zoude zijn gheboren
daer of dat langhe hier te voren
voorseit es ende ghepropheteert
van menighen prophete wel gheleert
anders ne moghen wij vorwaer
no ne connen ghepeinsen van haer
no alle die noyt met tonghen spraken
ne conster anders niet of maken
ende daer om zo eist openbare
ende moet endelike wesen ware
dat dese marie es zonder sij
de moeder van jhesu cristi
ende na datse cristumme draghet
zo ne bem ic met deser maghet
te verkeerne niet weert
achter huse ende over heert
want ic bi der maghet vorbare
bem een overgroot zondare
ende daer om het mi best dochte
dat ict subtijllike toe brochte
dat van hare ende van mi
de brulocht niet vulcomen zij
ende dat men al achter late
onser beeder brulocht state
ende daer om dinket mi goet
dat ment wel subtijlike doet
ende ooc mede bedectelike
voorzienlijc ende wiselike
ende bi redenen dinket mi goet
dat ment behendelike doet
om dat tvolc in zinen zin
gheen quaet ghepeins crighe dier in
joseph onser vrouwen man
bekende hem onwerdich dan
om dat hi zoude wonen daer mede
in een huus ende in ene stede
om dat hi haer zo helich wiste
also dede sint jhan baptiste
die niet was coene te bestane
gode te dopene in de jordane
ende het dede ooc also
een juede hiet centurio
die bad gode als ic hebbe vernomen
dat hi niet onder zijn dac zoude comen
om dat hi was van zonden bezwaert
bekende hijs hem selven niet waert
sinte pieter bad gode zonder waen
dat hi huut zine sceipe woude gaen
om dat hi hem bekende das
dat hi zere bezondicht was
een wijf die van sunamitis was
ontsach die wuenste helyas
ende ne dorste wats ghesciet
met helias wounen niet
dus ontsach marien behoeder
te wuenen met ons heren moeder
als joseph dus zat ende dochte
dat hi niet werdich wesen mochte
dat hise te wive zoude nemen
ende durst cume dat ghetemen
zo wart van gode omnipotent
een inghel nederwaert ghesent
die hem zijn herte vaste maecte
dat in hem selven aldus slaecte
ende zeidem dat hi in gheenre maten
marien sculdich waer te laten
maer dat hi boudelike onser vrouwen
te wive zoude nemen ende trouwen
want god hevet also beghaert
ende dat hi niet en zij vervaert
zoe heift maghet zijnde zonder waen
biden helighen gheest ontfaen
ende bi gheenen man die leift
ter werelt  zoe ontfanghen heift
dese concepcie dese ontfanc
was ghefigureert over lanc
ende beteikent langhe te voren
eer dat maria was gheboren
ende was zijt zeker des
hier voortijts ghetoocht moyses
want hi zach in eenen daghe
op eenen berch ene bernende haghe
alomme bernende daer ende hiere
ende scheen ontsteken metten viere
maer tvier hare gheen belet ne dede
no benam ooc haer groenhede
ghelike dat marie ontfinc
een kindekin in waerre dinc
nochtan no verloos zoe al no zom
bi dien ontfanghen haer maghedom
in desen doorne daer ic af zeide
zoe was god dat es waerheide
ende in marien reynen lechame
zuver ende gode wel bequame
ende van duechden wel gheraect
hadde god zine wuenste ghemaect
als die van hare zonder toren
namaels woude zijn gheboren
god onse here quam te diere stede
in dien doorne dor moyses bede
om ute egypten te leden
die kinder van israhel ende bevreden
nu weet ooc dat dese selve god
zende zinen zuene na zijn ghebod
in marien omme dat hi
ons vander hellen zoude maken vri
als god dan tot onsen behoude
van hare gheboren wesen zoude
ende wilde vleesch ontfaen daer inne
ende zijn gheboren dor onse minne
zo coos hi in nazareth der stede
mids haerre groter omoedichede
marien die maghet alleene
ute andren magheden al ghemeene
ende zoe ghelievede hem bi waerheden
vele bet dan al dander deden
want die ghelike van marie
ne wart noyt no ne was nie
ende dat marie boven al
der andre magheden ghetal
gode ghelievede verre te voren
dat hi van hare woude zijn gheboren
om te beterne smenschen zeer
dat was beteikent wileneer
ende becondicht in vreimden doene
biden vliese van gedeoene
twelke vlies also ict las
wileneer vervullet was
altemale met hemelschen dauwe
bi welken vliese dat onse vrauwe
es bediet in waerre dinc
want alleene dat vlies ontfinc
den hemelschen dou van groter werde
daer droghe bleef al dander erde
diere lach omtremt verstaet tbediet
ende zoe ne hadde des douwes niet
dier ghelike was onse vrouwe
vervult metten hemelschen douwe
daer nochtan te ghere tijt
was vonden in wereld wijt
maghet van zo groter werde
datse god tsiere moeder begherde
vele maechden in steden in weghen
hadden goed of scat ghecreghen
maer wat zij hadden hoe groot ghetal
marie die bleef boven al
gedeon daer ic of zeide
bad gode dor zine moghentheide
dat hi dor zine bede ghewerde
een teikin te zenden uptie erde
of hi van haren vianden fel
zoude lossen die kinder van israhel
god die zine bede heift verhoort
zende dou neder rechte voort
die vervullede dat vlies
alte male ghelooft mi dies
daer dander erde droghe bleef
als ic u hier voren screef
dat was een teikin weet dat wel
dat de kindren van israhel
verlost zouden werden bi den toedoene
van desen voorseiden gedeoene
ende ghelijc zijt zeker das
dat des verlossens teikin was
des vlies vervulte vanden douwe
zo was donfang van onser vrouwe
een teikin in waren dinghen
der menscheliker verlossinghen
bi desen vliese dan zonder waen
zullen wij onser vrouwen verstaen
van welken vliese wel gheraect
god heift enen roc ghemaect
daer hi manlic in over ons street
want hi wilde zijn ghecleet
met enen roc dat es waerhede
dat es met onser menschelijchede
om ons uter hellen te leeden
ende om dat hi ons zoude cleeden
metten cleede der ewigher bliscepen
daer toe dat hi ons heift ghescepen
al wast ooc verstaet de dinc
dat dit vlies den dou ontfinc
nochtan ne wasser de wulle mede
niet ghearghet dat es waerhede
dus al was marie de ghone
de welke ontfinc den gods zone
nochtan zo ne was omme dit
hare lechame niet besmet
gedeon in waerre tale
perssede den dou altemale
uten vliese ende uter wulle
daer hi een pitkin mede ghinc vullen
marie daer wonder in was ghewrocht
heift haren zone ter werelt brocht
die metten douwe al dat leift
van ziere gracie vervult heift
ende spreedde zine gracie zo altemet
dat wijs noch al moghen te bet
dese boodscepe ende annunciacie
daer ons of quam de gracie
was ghedaen dat weetic wel
biden helighen inghel gabriel
twelke ghefigureert was recht
wileneer in abrahams cnecht
ende in een wijf hiet rebecca
bathuels dochter als ic versta
abraham die here wide bekent
hadde zinen knecht huut ghesent
dat hi zoude gaen bespien
ende om ene maghet zien
zo edel ende van zulker name
als waerbi dat het betame
datse yzaac mochte ghetemen
te wive ende tere bruut te nemen
die cnape dan huut gaen zoude
te doene dat zijn here woude
ende als die dinghen waren gheleghen
dese vant dan onder weghen
rebecca daer hi quam gaende
an ene fonteyne staende
met durste was die cnecht verladen
ende bad haer dor hare ghenaden
dat zoe hem drinken gave wat
ende rebecca die dede dat
ende om dat zoe zonder waen
den cnape die duecht hadde ghedaen
daer om nam die cnape die ghone
om bruut te wesen van abrahams zone
dus heift de vader omnipotent
den inghel gabriel huut ghesent
te dien hende dat hi woude
dat hi ene maghet zouken zoude
die nuttelijc waer ende orbare
datse zijns zuens moeder ware
ende nu heift hi in corter stonde
dese maghet ghenomen ende vonden
diene drancte  dats die tsine woorde
hare consent gaf met acoorde
rebecca ne gaf niet alleene
den lieden drinken al ghemeene
maer ooc mede gafsoet den kemelen
ende die inglen der hemelen
ende oec gaf den menschen marie
den dranc des levens gheloves mie
nu ghef ons here na ons begheren
dat wij dine gheboorte zo eeren
dat wij moeten werden reyne
ende verzaet met slevens fonteyne
in dat hier voren staet ghescreven
heb ic u te kennen ghegheven
van onser vrouwen boodscap zonderlanghe
en ooc van ons heren ontfanghe
ende int capitel hier voor oghen
zal ik u ghewaerleke toghen
in waerre tale in waerre woort
ons heren vleesschelike gheboort
welke gheboorte van onsen here
niet begherden te ziene zere
die inglen vanden hemel allene
maer die mensche met hen ghemeene
die helighe vaders die inder hellen
laghen in dat bitter quellen
in pinen ende in tormenten mede
na dese gheboorte was al haer bede
elc wachte na dese gheboorte lofsam
ende riepen lude zent huut dijn lam
want du best here boven al
die heersceip houden in terdsche dal
ooc riep zij god der ewichede
zent huut dijn licht ende waerhede
toghe ons dijn glorieuse anschijn
ende wij sullen behouden sijn
zent ons den zuene der waerheden
dien wij zouken ende na beiden
verghave god dattie hemel te male
scuerde ende hi neder dale
ende ons loste vanden banden
der hellen ende des viands handen
boghe den hemel ende dale
in de werelt huut dijnre zale
almachtich god eweghe waerheit
reic huut dijn hand dijnre maiesteit
ende los ons vander deimsterhede
ende vander donker hellen stede
wilt ghedinken hemelsch drochtijn
der ontfarmicheden dijn
here wi bidden u dat ghi
ghewerdicht te comen dat daer bi
dine vriende dine helighe propheten
warachtich moeten zijn gheheiten
ende die belooften die zij
beloveden vander comste van di
moeten comen te dien fine
bi dijnre comst warachtich te zine
daelt here huut uwes vader scoot
spoet u here met haesten groot
ne wilt beiden nochte letten
lost ons van des viands netten
gheen inghel noch mensche mede
ne hevets de moghenthede
ons te lossen dat es waerheit
van deser quader deimsterheit
nu los ons selve ende dale up deerde
die ons te sceppene gheweerde
met desen roupene metteser bede
was god met zire goedertierhede
vermuerwet dat hi neder quam
ende de menscheit ane nam
om dat hi jeghen zinen vader
over zine liede allegader
zoude maken goede zoene
ende hi te niete zoude doene
smenschen bandoen ende pine
daer hem langhe in stont te zine
hi die wileneer zeide en trouwen
dat hem nalix was berouwen
dat hi den mensche had ghescepen
heift de mensheit an ghegrepen
om dat hine verlossen woude
die langhe ghevaen bliven zoude
ende dit was als men ons leert
wileneer ghefigureert
langhe te voren in vreimden doene
bi den scinkre van pharaoene
ende hoet ghevel dat vindi claer
in de figuur die volcht hier naer
nu hoort van desen scinker voorseit
hi was in vanghenesse gheleit
ende in enen carker diep
up een tijt lach hi ende sliep
ende zach in waren dinghen
enen droom zire verlossinghe
dese scinkre van pharaoene
zach voor hem enen wijngaerd groene
die utermaten scone bloeyde
ende uter eerden groeyde
ende hadde na der waerhede
drie scone thelghen docht hem mede
dese wijngaerd daer ghi of hoort
ne brocht gheen druven rechte voort
maer in zijn visioen hem dochte
dat hi altemet voort brochte
eerst bloesemen ter selver stede
ende daer na druven mede
ende doe docht hem voort an
dat in de hand die ghevanghen man
hielt pharaons zijns heren nap
ende duweder in der druven zap
ende hi gaf drinken pharaoene
also hem dochte in visioene
daer na als hi wakende zij
hoorde van zinen drome hi
interpretacie ende vray bediet
zonder daer in te lieghen yet
als dat in drien daghen na dien
hem verlossinghe zoude ghescien
na der lettre was dat wel
dat rechte bediet ende niet el
maer dese droom es gheestelike
figure ons heren zekerlike
also hier na wel word ghehoort
want vor gods menschelike gheboort
so was dat menschelike gheslachte
ghevanghen in des duvels wachte
in welken carker zij laghen ghebonden
om des eersten menschen zonden
maer dat dese grote wijngaerd
ghegroeyt uter erden waert
daer drie spruten stonden ane
hier bi es cristus te verstane
bi desen wijngaerd hier voorseit
hi es die wijngaerd der waerheit
die uter erden up es comen
ende mensheit heift anghenomen
van marien zijt zeker das
die een mensche van der erden was
dese wijngaerd inder waerheit
drie spruten heift alst es voorseit
want in hem was menschelichede
eene ziele ende die gotheit mede
dese telghen waren iij wondren groot
doch waest also want hijt gheboot
tere ander maniere machmen den lieden
dese drie telghen ooc bedieden
drie telghen dat sijn drie persone
die een de vader die ander de zone
die helighe gheest die darde zij
daer de mensche verlost es bi
vander ewigher deimsternesse
ende vandes duvels vanghenesse
nu verstaet wel mijn bediet
ghelike dat die wijngaerd niet
ten eersten vrucht voort brochte
also desen scinkere dochte
zo ne was de mensche rechte voort
niet verlost na gods gheboort
maer als die wijn huut zire barst
dat es zijn zoete bloet wert gheparst
ende dat den vader van hemelrike
wart gheoffert properlike
binden darden daghe daer na
ontghinc de mensche elc versta
dese diere wijn dit helighe bloet
brochte den vader ter sulker omoet
dat hi zine gramscap altemale
up die menscheit liete dalen
ende vergaf hem te dien stonden
altemale die erfzonden
noch heift ons god onse here
ghedaen gracien vele mere
bi zire godliker caritaten
ende heift ons desen wijn ghelaten
ende ghestelt int sacramente
up ertrike te dien atente
dat menne gode offere alle daghe
over smenschen zonden ende plaghe
ende dit es grotelike van node
want alle daghe verbelghen wij gode
zine goedertierhede talre tijt
moete dan zijn ghebenedijt
want waer wij bi hare niet behouden
ewelike wij ghevaen zijn zouden
ghebenedijt zo moet ooc zijn
marie die zuver maghet fijn
van wien bi haerre zuverhede
ende bi haerre omoedichede
om te beterne smenschen toren
dese wijngaerd god woude zijn gheboren
als god dan gheboren zij
bloeyde die wijngaerd engaddi
die gods gheboorte bi figuren
wel bediede na der scrifturen
ghebenedijt zo moete zijn
die gheboorte shemels drochtijn
ewelike  want daer bi
ons pays ende nutsceip comen zij
ende ons enten inglen mede
glorie brochte dats waerhede
bi gods menscheliker gheboort
es de mensche als ghi hebt ghehoort
verlost uten zwaren banden
der hellen  ende der duvelen handen
ende dattie inglen waren ghevallen
dats verwonnen hier met allen
nu hebwij ghehoort in waerhede
van deser gheboorte nuttelichede
maer noch en hebwij niet ghehoort
die maniere vander gheboort
daer om zo wille wij horen sciere
van ons heren gheboort maniere
van welker manieren trechte doen
beteikent die roede van aaroen
dese roede amandelin was
also ict in scrifturen las
de welke vrucht drouch zeit scrifture
maer dat was boven der nature
zoe drouch bladen ende vruchte mede
bider cracht der godlijchede
ghelijc dat dese roede dan
boven nature vrucht ghewan
zo drouch marie die helighe dracht
boven der naturen cracht
deser amandeline scoten
brocht hare vrucht zonder poten
ende marie hare vrucht ghewan
zonder toedoen van enighen man
dese roede beteikende in dhoude wet
eenen priester zonder smet
ende marie drouch zekerlike
den priester der priesters ewelike
in der scurtsen des bem ic vroet
vander amandele es de keeste zoet
dit beteikent gode te rechte
die buten hadde van zinen knechte
die ghedaente maer van binnen
was de gotheit wilt verzinnen
wij vinden in dese roede voorseit
van den bladren die groenheit
van den bloezemen die zoethede
die nuttelicheit der vruchten mede
dus hadde marie voer waer
die groenheit vander zuverheit claer
van zoetheden had zoe de maniere
want zoe was zo goedertiere
ende vrucht had zoe dat verstaet
want ewelijc was zoe verzaet
mids dier precieuser dracht
ende ooc met ons heren cracht
god onse here van nazareene
hine toghede niet alleene
den juedschen lieden hier te voren
dat hi woude zijn gheboren
maer hi gaeft ooc te verstane
den ongheloveghen pagane
god ne quam ooc alleene niet
ter werelt om dat juedsche diet
maer hi quam om dat hi zoude
alt volc bringhen ten behoude
omtrent die tijt dat god gheboren
woude zijn als ghi moghet horen
zo hadde de werelt octiviaen
meest in zine heerscepye bevaen
ende vanden roomsche properlike
want hi was keyser vanden rike
entie romeynen waren zo zot
dat zine hilden over got
ende oeffendene in dier ghebare
recht of hi zelven god ware
ende doe was daer int lant
tvroetste wijf diemen yewer vant
ende was sibilla die prophetesse
zoe verstont der scrifturen lesse
ende was zo vroet in allen dade
die keyser ghinc daermede te rade
ende vraghede haer of zoe hadde vernomen
dat enich ander here zoude comen
up die werelt verre of bi
die meerre mocht zijn dan hi
nu ghevielt omtrent dien pas
dat cristus gheboren was
ende recht up den selven dach
sybilla bi der zonnen zach
te rome enen guldinen rinc
de welke eene maghet bevinc
die een kint hadde up haren scoot
dit docht hare wonder wesen groot
ende rechte voort deid soet verstaen
desen keyser octaviaen
ende zoe zeide hem openbare
dat een meerre coninc ware
ende machtigher verre te voren
dan hi  ende stappans was gheboren
o helich vader der waerhede
hoe groot es uwe moghenthede
coninc der coninghen here der heren
ghi bad upten mensche deren
dat zij waren in sviands handen
ende ghi lostene uten banden
als die keyser dit verstoet
liet hi zinken zinen moet
ende duchte dese coninc groot
alom ende omme hi gheboot
dat menne niet meer heeten zoude
god want hijs niet zijn ne woude
nu bidden wij gode rechte voort
dat wij zo eeren zine gheboort
dat wij moeten in ziere namen
ontgaen des duvels banden amen
in dit capitel dat hier voren
staet ghescreven mochtmen horen
in gherechter vrayer woort
ons heren jhesus kersts gheboort
int capitel dat volghet hier naer
zuldi horen trechte waer
hoe die coninghen ute vreimden lande
gode brochten hare offerande
up dien dach zijt zeker das
dat onse here gheboren was
zo was zine gheboorte verclaert
drien coninghen ende gheopenbaert
in deser manieren wordzijs gheware
zij zaghen eene sterre clare
daer zij waren in oriente
die nieuwe stont ant firmamente
een kint zij in die sterre zaghen
ende zijn hooft een cruce draghen
van finen goude also hem dochte
dat niet scoonre wesen mochte
also bleckende van goude root
ooc hoorden zij ene stemme groot
in orienten tere steide
die tote hemlieden zeide
nu haestu zere alte hand
ende gaet inder jueden land
daer zuldi eenen nieuwen coninc vinden
gheboren teenen sconen kinde
dese drie coninghen haesten hem zere
ende trocken met groten ghere
zo dat zij in judeen quamen
een kindekin zij daer vernamen
dat was gheboren in bethleem
offerande zo daden zij hem
van goude  wierooc  ende mirre
want zine zaghen in de sterre
als ghefigureirt staet bet voort
ooc hebben die lieden wel ghehoort
hoe zij tote herodes quamen
ende hoe zij bi der sterre vernamen
haren wech  hoe dat zij voeren
die maniere ende die atoeren
wat zij daden wat zij zeiden
dit vintmen te menighen steiden
ooc wetent meest cleen ende groot
aldus zo en eist dan gheen noot
dat ic dat al te zecghen gheteme
anders dan icker tgros ute neme
dats hoe zij offerden den coninc weert
twelke was ghefigureert
hier te voren in dhoude wit
drie vrome lieden hadde david
wien die coninc david gheboot
dat zij ne lieten dor ghene noot
zij ne haelden water uter cysterne
te bethleem ende zij diet gherne
daden haesten hem daerwaert
ende brochtent den coninc onghespaert
dese cracht van desen drien heren
was te prisene harde zere
dat zij dor die noot ne lieten niet
zijne daden dat haer coninc riet
ende braken dor der viande handen
dese drie coninghe hare offerande
brochten onsen here ghedraghen
de welke herodes niet ontsaghen
des coninx van jherusalem
maer boudelike quamen zij te hem
ende vraechden hem openbare
waer dat kint gheboren ware
ende quamne te hem up zinen tor
jaspar balthasar melchior
dit waren der drie coninghen namen
ende die staerke die daer quamen
hieten aldus ghelovets mi
barayas  abysay  sobothay
dese drie harde vrome man
quamen om dat water dan
vander cisterne na davids ghebode
om te offerne onsen here gode
den ewighen coninc  met haren presenten
quamen dese iij coninghen ute orienten
als dese drie staerke te bethleem liepen
water zij uter cisternen sciepen
die drie coninghen quamen te gods ghebode
ende ontfinghen twater van gode
der gracien diet mildelike scinct
elken mensche die zijns ghedinct
dus dan in der cysternen ghelike
waren onsen here van hemelrike
gheoffert drie precieuse dinghen
bi desen voorseit drie coninghen
ende het bediet verstaet den fijn
dat god een scinkre zoude zijn
van levende watre zonder arste
hem allen die zijn bevaen met darste
ende ghevet gherne tallen stonden
die hem wachten willen van zonden
als davite na zinen ghebode
water was brocht offerdijt gode
ende hi verblijdde menigherhande
dat hi hadde bin zinen lande
also staerke vrome baren
die tsinen dienste ghenendich waren
onse here god van groter werden
coninc des hemels enter erden
hi verblijde als hi ane zach
dat men hem offerde up dien dach
want dit teikin bedieden woude
dat tvolc te gode bekeren zoude
die staerke waren verstaet dit
sciere weder comen tote davit
entie drie coninghen heb ic vernomen
waren sciere te bethleem comen
ende eist dattie lieden vraghen
hoe zij quamen in zo corten daghen
dan zeghic te hem die dit vraecht
god die gheboren wart van ere maecht
ende die dat properlike dede
bi sijns selves moghenthede
dat hise daer dede comen alleene
also sciere dat was hem cleene
god die dat mirakel wrochte
dat hi abacucke brochte
bi eenen inghel van zinen throne
van judeen in babilone
het was hem harde cleene dinghen
die drie coninghen te bringhen
al waert in eenen corten momente
in judeen huut oriente
hoe dat dese coninghen quamen
te bethleem daer zij tkint vernamen
biden weghe van der leidsterre
ende ghaven hem gout  wierooc  ende merre
was wileneer in vreimden doene
ghefigureirt bi salomoene
de welke hadde eenen throon
die utermaten was zo scoon
saelmon die coninc wel ghemint
al waest dat hi was een kint
nochtan haddem god ghegheven
vroescepe boven al die leven
al waest ooc zijt zeker das
dat onse here een kindekin was
daer bi ne was verstaet tbediet
zine vroescepe te minder niet
want hi zelve was algader
die wijsheit van zinen vader
wij vinden van desen saelmoene
dat hi plach in hoghen doene
te zittene up eenen throon
van zuveren yvore scoon
entie throon alst ict weet
was met finen goude ghebleet
ja metten besten dat men vant
waer dat was in enich lant
zo scoon was hi in waren dinghen
dat alder wereld coninghen
quamen om dien throon te ziene
die ghemaect was bi zulker engiene
enten coninc saelmon zij versochten
om dien throon ende ghiften brochten
scone ende dierbare juweele
harde vele met groten riveele
maer ten hende ghevel daer na
dat de coninghinne van saba
offerde den coninc salemoene
ghiften van zo hoghen doene
dat gheene ghiften dien gheleken
van zulken hoordemen niet spreken
ende zulken ghiften ic zeker bem
quamen noyt in iherusalem
cristus onse sceppre weert
mach wel zijn ghecompareert
bi saelmoene dats waerheit
om zine over grote wijsheit
den throon mach gheliken wel
bet cristus moeder dan yet el
in welken throon verstaet wel dat
cristus des vaders vroesceip zat
dese throon van sinte marie
es ghemaect gheloves mie
van yvore alst wesen zoude
ende vanden alre fijnsten goude
want het marien wel behore
wij vinden recht in desen yvore
dat het wit ende ooc zuver zij
ende daer zo es beteikent bi
bi rechter warachtichede
der magheden reine zuverhede
die lovelijc es ende pure
noch heift yvore een ander nature
bi welker redenen als ic maerke
es zoe beteikent bi der aerke
van den houden testamente
na dat ict vinde in mijn atente
in welke arke waren die ghebode
die moyses waren ghegheven van gode
die stonden ghescreven dats waerheit fijn
in die twee tafelen steenijn
die ic zal noemen teser steden
teerste was du ne sult niet anebeden
enich dinc over vreimde goden
dat ander vanden tien gheboden
was dune suls zijn name niet temen
in ydelheden in dinen mond te nemen
ende du ne suls ooc niet verzweren
dijns gods name ne blasphemeren
tdarde ghebod dat god beval
was dat men viere die mesdaghe al
van handghewerke tallen stonden
ende emmer van dootliken zonden
dat vierde es eere beede gader
dijnre moeder ende dinen vader
ende bied hem werde eenpaerlike
ende obedeyerse tamelike
gheift hem dies zij hebben noot
ghedinct der zielen na haer doot
dat vijfste es na mijn verstaen
dat men niement ne zal verslaen
in peinsen  in rade of in ghedochte
al waert dat ment wel doen mochte
men ne zal daer toe zij u bekent
niet gheven hulpe noch consent
noch exempel in gheere zake
noch yewer of begheren wrake
dat zeste dune suls met vreimden wive
niet mesdoen met dinen live
in werkene of in peinsene mede
of in te sprekene onreynichede
noch in dijn herte niet hebben ghevoucht
van dinen vleesche die ghenoucht
dat zevenste dat god woude bevelen
was dat men niet ne zoude stelen
ende dune suls niet antrecken di
in ghere maniere dat dijn niet sij
ende dune sult hebben cort no lanc
niements goed te zinen ondanc
dat achtste dune sult in dijn leven
gheene valsche orconde gheven
jeghen dinen evenkerstin man
loghene sultu scuwen dan
loosheit ende daer toe baraet
jeghen dinen evenmensche laet
dat neghende es niet ne beghere
in ghere maniere in gheenen kere
yemens cateelen wat zij zijn
peinsende ic wilt waer mijn
wat goede het zij casteel veste
dat tiende ghebod ende tleste
was dattu in gheenen keren
eens anders wijf ne suls begheren
cnape joncwijf no ander goed
dit sijn zij alle ic maex u vroet
nu mochten lieden vraghen ode
van desen tween laetsten ghebode
ende mochten aldus zecghen willen
dese laetste ij dinken mi niet scillen
want men in beiden verbiet
yements goed te begheren yet
twifelt yement hier of zijn waen
zo zal hi dat neghende verstaen
van goede dat men niet mach roeren
noch verdraghen noch vervoeren
maer van dat men vervoeren mach
doet dat tiende ghebod ghewach
dese ghebode hilt dach ende nacht
onse vrauwe met alre cracht
des testaments voorseide aerke
daer was in also ic maerke
die bouc van al moyses wet
dit merc ic bi marien bet
die harde gherne hadde bi huere
die bouken der heligher scrifture
in dese aerke die wel verstoede
was van aaron die roede
welke roede wileneer bloeyde
swinters als gheene bomen groeyde
ende marie die bloeyde mede
ende brochte gode deweghe waerhede
doe zoe ons brochte in gods namen
die heleghe vrucht haers lechamen
in dese arke was ooc elc versta
eene goudine cruke met manna
dat wij heeten hemels broot
maria die maghet zonder ghenoot
brochte themelsche broot van leven
daer smenschen zonden bi waren vergheven
dat was tbroot als scrifture bewijst
dat onse ziele daghelijx spijst
dese aerke was ic zeker bin
ghemaect van houte van chetin
ende dit hout dat es zo hart
nemmermere ne werdet vart
ende dese ark sinte marie
die ne was also ic lye
niet versmolten des bem ic wijs
maer gheheel voer zoe int paradijs
dese arke hadde iiij gulden ringhen
ten ziden hanghende in waren dinghen
daer bi zijn iiij duechden bediet
cardinales  die men dus hiet
ghetempertheit ende vroesceip mede
staercheit ende gherechtichede
die alre duechden zijn beghin
ende bringhen alle duechden in
dese ark wilt ooc gheloven
hadde ten ziden ij goudine scoven
met welken scoven zijse plaghen
daer zijse hebben wouden te draghen
dat bediet in marien zinne
was dobbel caritate ende minne
deene hadzoe te gode dan
ende dandre tot haren evenman
dese aerke wilt verzinnen
was beede buten ende binnen
alsoot die lieden hebben woude
vergoud met goeden finen goude
ende marie was met virtuten
verchiert binnen ende buten
dus ghelijct zoe den candelare
die staet in de figure hiernare
die van finen goude was
ende lichtede also ict las
met zeven lampen inden tempel
te jherosolimis wetic wel
die bedieden bi waerheden
de werken van ontfarmicheden
de welke staen aldus ghescreven
den honghereghen teten te gheven
ende die gherne zouden drinken
dat ment hem minlic zoude scinken
ende die naecte ooc te cleden
den dolenden herberghe te reeden
ende die met ziecheden zijn bevaen
die zal men troosten zonder waen
die ghevanghene tallen tiden
lossen ende met hem liden
de dode zultu doen begraven
ende ghelden de cost met dijnre haven
niemen ne twifele daer in niet
al waest dat se maria niet
al ne dede in deser maniere
also zij staen ghescreven hiere
nochtan deed zoese in haren moet
ende hadde altoos den wille goet
ende des mach elc wel zijn vroeder
want der ontfarmicheit es zoe moeder
ende es zoe na der waerhede
moeder der ontfaermichede
hoe zoudsoet dan moghen laten
zoene moest hantieren in alre maten
ende vulbringhen in alre ghise
dat hare rechte nature bewijse
hoe zoude dat wel moghen zijn
dattie candelare van goude fijn
ontsteken metten hemelschen viere
niet zoude bernen na zire maniere
die moeder gods marie twaren
bediet desen candelare
want zoe candelaer ende licht zij
daer ons tlicht es ghegheven bi
zoe es ene lampte na minen dichte
ontsteken metten hemelscen lichte
met alle es zoe van onsen here
verlicht ende bleckende zere
ende om dat de dagheraet
als die nacht leden es up gaet
voor den daghe ende zoe daer bi
des daechs ende des nachts middel zi
zo es marie gods moeder weert
te rechte bi hare ghecompareert
want zoe es middel tallen stonden
tusschen gode ende onsen zonden
dus om haer middel wel verstaet
zo heetsoe eene dagheraet
daer alle zielen te rechte na ayen
ghelijc der zonne es zoe vol rayen
ende spreid haer rayen der gracien verren
want zoe blect boven allen sterren
die anden hemel zijn ghestaen
die nacht zoude zonder waen
al te zeere donker zijn
ne ware der manen ende sterren schijn
ghelijc dat tlicht der manen cracht
ende der sterren  verlicht de nacht
dus licht maria tallen stonden
die zware burdine van onsen zonden
de wolken of des mists venijn
nemen ons zomtijt der manen scijn
maer als die twee zijn verloren
schijnse claerre dan te voren
bi desen miste nes anders niet
dan onse vule zonden bediet
die ons also diepe smoren
dat wij marien ne zien no horen
maer als wij ghezuvert sijn
vander zonden quade venijn
dan heift haer hulpe in ons stede
vele meer dan zoe te voren dede
desen candelare es sinte marie
die moeder es ende maghet vrye
ende haer kerse  dats onse here
zullen wij te rechte eeren zere
entie kersen ter lichtmesse
offert men om beteikenesse
der kersen cristus  dats waerhede
ende skandelaers marien mede
marie offerde zonderlanghe
cristus haer kerse inden kercghanghe
ende dat cristus ene kerse was
sprac symeon zijt zeker das
als hi zeide niet als eem dom
lumen ad revelacionem gencium
dit is tselve licht bi waerheden
daer alle zaleghen na beeden
ende dat ons van den propheten
was versproken ende beheten
cristus onse sceppre weert
es bi der kersen ghecompareert
om die substancien drievout
die de kerse binnen haer hout
dats was vier ende lenement
biden wasse es ons bekent
want ment mach pinen ende bouwen
gods lechame die was te blouwen
ende ghepijnt in groter noot
ten laetsten zo leet hi den doot
vander kersen dat lenement
daer es ons bi de ziele bekent
want zoe es diet wil bekennen
midden inden lechame binnen
als inde kerse es tleenement
ende ooc gheift zoe es mi bekent
den mensche tleven daer hi bi leift
also tleenement der kersen gheift
dat vier  daer es beteikent bi
die godheit want het doende zi
altoos  ende nemmer stille staet
ende het altoos upwart gaet
dese zalighe kerse jhesus
es gheoffert dan over huus
ende van hare es ons ghesicht
ghegheven  entie nacht verlicht
die vul waer der deimsterhede
ne ware deser kerse claerhede
deser heligher kersen offerande
die ontfaen was in symeons hande
was ons voormaels beteikent wel
in dat kindekin samuel
in doude wet elc wel versta
was ene oude vrouwe hiet anna
de welke was elkanes wijf
ende hadde zo langhe gheleet haer lijf
ende zo hout was van daghen
dat zoe gheen kint mochte draghen
ende zoe ne hadde noyt kint gehat
zo datse gode onsen here bat
dat hi haer woude i kint verleenen
zo zere drouch hier toe haer meenen
dat hare god gaf in corter ure
boven der macht der nature
dies ghelijc dar ic ooc lyen
verleende god een kint marien
niet datse houd was of ondrachtich
maer god wrocht in haer almachtich
dat zoe maecht was ende maecht bleef
daer menighe ziele blisceip om dreef
dese anna haer kint dede heeten
samuel als mi tlatijn doet weten
ende offerdet gode verstaet tbediet
maria haer kint jhesum hiet
ende offerdet den hemelschen drochtijn
twelke was de vader zijn
anna offerde inden tempel
hare vorscreven kint samuel
twelke kint alsoot god woude
jeghen de jueden vechten zoude
maria offerde haer lieve kint
dat al de werelt loste zint
samuel dit kint vorscreven
was vanden jueden verdreven
ende god onse here voorghenoemt
was vanden jueden ooc verdoemt
ende staerf dats waerheit bloot
ene bitter scandelike doot
dat was dat symeon de houde
propheteerde dat liden zoude
een zweert dor onser vrouwen herte
bi dien zweerde meendi de smerte
ende die passie daer dat kint
noch mede zoude zijn ghepijnt
ende dese voorseit prophecie
vant de moeder gods marie
van haren kinde vray ende waer
also ghi horen sult hier naer
o zoete jhesu ic bidde di
dattu wils verleenen mi
dat ic met zo goeder herte
moete ghedinken dijnre smerte
dat ic ten hende van minen daghen
ten hemelschen tempel zij ghedraghen
int naeste capitel hier voren
mochti in waerre dinc horen
die rechte claer waerheit das
hoe ons here gheoffert was
inden tempel van onser vrouwen
twelke marie dede in trouwen
om te vervullen doude wet
also hier voren verclaert es bet
maer in dit capitel nu hier naer
zuldi moghen horen claer
hoe hi ende zijn moeder de maecht
in egypten waren ghejaecht
als herodes die niemare
van cristus hadde verstaen alware
ende zijn zin was zeker das
dat cristus gheboren was
die coninc zijn zoude ende god
ende hem die coninghen hadden bespot
als dat zij te hem niet ne quamen
doe begonst hem herodes vergramen
ende hi dede zouken gode
dat hine gherne zoude doden
als god die al dit wiste wel
zende te joseph enen inghel
die hem riet dat hi ter vaert
zoude vlien  te egypten waert
vlo joseph  des dar ic lyen
met jhesus ende met marien
om bescuddenesse in dat lant
als zij daer quamen altehant
die afgoden met haren zaken
die de joden hadden doen maken
in weghen in templen voort ende weder
die vielen altemale ter neder
ende dit scone teikin was
dat die prophete jheremias
den jueden voormaels dede horen
ende voorsproken hadde te voren
als hi ghevanghen was voorwaer
in egypten over menich jaer
ende als die lieden wisten claere
dat hi een groot prophete waere
zo began hem elc te vraghen
of noch in toecomenden daghen
in egypten zoude gheschien
enighe wondren na dien
ende hi zeide up dit vraghen
dat ene maecht kint zoude draghen
de welke zoude noch zijn vernomen
met haren kinde tegypten comen
ende dan zouden groot ende smal
hare afgoderyen vallen al
waer zoe quame of waer zoe rede
of bi weghe dat zoe lede
als die egypciene hoorden
vanden prophete dese woorden
waren zij zeker wel in desen
dat dat kint meerre zoude wesen
van machten ende van gheboden
dan die macht van haren afgoden
ende zij meenden onder hemleden
dat kint als gode te anebeden
ende ghinghen onderlinghe te rade
wat eeren men best den kinde dade
in haren rade zij doe vonden
te doen maken te dien stonden
eene beelde van eenre maecht
die inden scoot een kindekin draecht
dit daden zij maken scone ende reene
huut ghehauwen van enen stene
ende anebedese vaste ende zere
ende daden hare werdicheit ende ere
ende als zij daden dit aldus
was daer een man hiet tholomeus
die hem vraechde hoe ende twi
dat zij dit daden ende waerbi
ende zij zeiden omme die woort
die zij voormaels hadden ghehoort
van jheremyas dats waerhede
diet hem wileneer voorseide
ende wij meenen dat wij sullen
dese prophecye zien vervullen
dus dan dese prophecye
ghepropheteerd van jheremye
mach bi marien ende bi desen
ander wel vervullet wesen
want die afgoden talre stede
vielen also ic te voren zeide
over strate te mael ter neder
waer zoe leet voert ende weder
ende bewijsden met haren vallen
dat die prophecye met allen
die wilen zeide iheremyas
in dese maecht vulcomen was
dese voorghenoemde vlucht
marien  dor herodes ducht
was bi moyses den kinde weert
wilen wel ghefigureert
in dat te sticken brac moyses
pharaons crone zijt zeker des
wij lesen van desen pharaoene
dat hi hadde in hoghen doene
eene coninclijke crone
van goude utermate scone
in welke crone in waren zaken
hi met conste hadde doen maken
die beelde van zinen afgod
die hi oeffende als een zot
nu waest hemlieden voorseit te voren
dat een kint zoude werden gheboren
die wesen zoude der jueden troost
want zij bi hem zouden zijn verloost
ende die egypciene zonder waen
worden van hem te niete ghedaen
pharao duchtende desen god
dede over de jueden een ghebod
dat elkerlijc zine kinder moet
doen verdrinken in ene vloet
ende also doden de vrucht
daer pharao voren hadde ducht
ende dus dese hi in haren live
sceeden manne ende wive
de welke liever sceeden wouden
dan dat zij kinder winnen zouden
ende zij wel wisten te voren
dat zij ter doot moesten behoren
aman ende jocabeth onder hen beeden
die van andren waren ghesceeden
omboot onse here dat hi woude
dat elc met andren vergaderen zoude
want zij winnen zouden een kint
dat degypciene duchten zint
ende als zij vergadert zijn
drouch jocabeth een kindekijn
van welken kinde zoe ghelach
als vulcomen was de dach
twelke van scoonheden blecte
ende drie maenden zoe tkint decte
boven in haren hanebalken
voor pharaoen den fellen scalke
doe zoet niet langher mocht ontstelen
noch ghedecken noch ghehelen
zo besloot zoet in een vat
ende werpt int water verstaet dat
ende up desen selven dach
dat kint aldus int watre lach
ende van niement en was behoet
zo ghinc wandelen neffens der vloet
pharaoens dochter die overscone
die in egypten drouch crone
ende als zoe dit kint versach
dat also int water lach
zo peinsde die scone vrouwe
eenen raet utermaten nauwe
dat zoe zoude zecghen openbare
dat dat kindekin huere ware
ende als zoe peinsde dese dinghe
dede zoe dat kint tot haer bringhen
ende dede die mare also horen
dat het van hare waer gheboren
ende zoe deed houden wel ende zochte
van al dat hem behoeven mochte
ende deed heeten des zijt ghewes
bi ziere rechter name moyses
daer na deed zoe dit kint bringhen
voor pharaoene in waren dinghen
want hi dat kindekin voor dien
niet met oghen hadde ghezien
als pharaon dit kint an zach
moochdi horen wes hi plach
hi speelde ieghen kint scone
ende zetten hem up thooft zine crone
doe nam die crone dat kindekin
ende tartse onder die voeten zijn
ende brac die crone te mael ontwee
een quaet bisscop god gheve hem wee
vanden afgoden van der wit
die ane zach algader dit
ende hi riep met stemmen groot
laet ons slaen dit kint ter doot
dits tkint daer wij of hoorde spreken
dat onse wet noch zoude breken
ende altemet dat hi dit sprac
een zweerd hi uter sceden trac
daer hijt mede woude slaen doot
ander lieden spraken al bloot
dat het harde quaet waer ghedaen
dat men tkint doot zoude slaen
want dat het tkint dit dede
ne dede hem niet dan zottichede
ende om te wetene zonder waen
oft hem zotheit hadde ghedaen
zo was den cnechten daer bevolen
dat zij haelden viereghe colen
ende als tvier ter zalen quam
moyses die heete colen nam
alst god woude ter selver stont
ende warpse also in zinen mont
daer zij nochtan laghen in gloeden
dit zaghen zij die daer stoeden
ende riepen willet tkint niet slaen
zotheit hevet hem ghedaen
dus was moyses alst god woude
behouden alsoot wesen zoude
ende moyses bleef daer naer
levende harde menich jaer
ende loste als wij vinden wel
ghescreven  die kinder van israhel
vander scalcheit ende prisoene
vanden coninc pharaoene
al dat es gheseit hier voren
van moyses  mach wel toe horen
bi figuren alte gader
marien kinde den hemelschen vader
dese coninc dan pharao
die dwanc zine kindren zo
dat zij altoos moesten poghen
die jueden onder hem te boghen
ooc wilde dese pharaoen
dit kint moyses tonder doen
in deser ghelike des zijt ghewes
zo dede die coninc herodes
doden die kinder van bethlehem
om dat hi waende doden hem
die gheseit was over menich jare
meerre te zine  dan herodes ware
dat was onse here van hemelrike
moyses in deser ghelike
was behouden alst god gheboot
van des coninx pharaons doot
dus was cristus ooc zo hi woude
van herodes zweerde behouden
dese moyses daer wij af horen
die was ter jueden bouf gheboren
vanden kindren van israhel
dat hise van den prisoene fel
zoude lossen ende vanden doene
des quaden coninx pharaoene
ende god onse here van hemelrike
om ons te lossene zekerlike
vanden vreeseliken banden
der hellen  ende sviants handen
dese moyses hier voorsproken
heift pharaons heersceip tebroken
met zijnre crone die hi trac
ter eerden  ende te sticken brac
ende cristus die dede met allen
te nieuten ende te sticken vallen
de afgoden ende hare heerscepye
ende alte male hare mamettrye
deser ydele afgoden val
figureerde hier voormaels al
de beeste die in slape zach
nabugodonosor daer hi lach
hem dochte hi zach een beelde bloot
wiens hoofd was van goude root
entie hals dats waerhede
dochte hem zijn van goude mede
die aermen beide overwaer
die waren van zelvere claer
entie borst docht hem zelverijn
sbeelden buuc entie dien zijn
dese waren alte male
also hem dochte van metale
van hoye docht hem de sceenen zijn
ende de voete waren erdijn
een stic der voeten niet gheheel
vanden voeten tander deel
was yserin also hem dochte
up enen berch zat dit ghedrochte
van welke berghe wart j steen
of ghesneeden alsoot wel sceen
die vanden berghe quam gherant
bi hem selven zonder yements hant
of been of voet of ander leden
diene vanden berghe deden
onder de voeten also ict weet
van desen beelde  die steen gleet
dese steen daer ic af sprac
tvoorseide beelde te sticken brac
ende duwede tbeelde zo vaste
met ziere groter zwaerheit laste
ende hevet tbeelde zo bedreven
dat hijt in pulvere heift ghewreven
dese steen wies over waer
teenen groten berghe hier naer
ja teenen meerren dan men vant
al yewers in enich lant
die gods zuene  merct wat ic meene
es wel te verstane bi desen steene
die om te lossene smenschen noot
daelde uten berghe zijns vader scoot
ende bi sijn selves moghenthede
also die steen vanden berghe dede
de welke steen of was ghesneden
datter niement hand toe dede
ende dier ghelike dat die steen
viel van den berghe alsoot scheen
zonder ancomen van enigher hant
also quam god es mi bekant
ute marien helighe lechame
zonder mannen scout of blame
dese steen cristus wilt verstaen
heift de afgoden te niete ghedaen
van goude  van zelver  altemale
van erden  van ysere  van metale
alle brachise ende dede te niet
ende dese afgode zijn bediet
bi der materien na minen zin
die dese voorseit beelde hadde in
ende als dese steen zonder waen
tbeelde hadde te niete ghedaen
wart hi een berch also hem dochte
die meeste die men vinden mochte
ende dat bediet als telker stede
cristus dafgode te niete dede
wies gods ghelove talre tijt
over alle de werelt zo wijt
ende tallen lande also ict weet
wart gods ghelove ghespreet
of anders bediedet al bloot
als gods viant was al doot
herodes keerde god te hant
weder inder jueden lant
ute egypten ghelovet dies
daer hi also zere wies
in houde ende in wijshede
voor gode ende vor de werelt mede
daer na wies hi verstaet al bloot
teenen berghe zo over groot
dat men niet ne mochte weten
zine grootheit noch ghemeten
ende hi vervulde zekerlike
alde wereld ende hemelrike
spreict dan die prophete davit
in zinen zouter wel op dit
wie zal up clemmen ten berghe ons heren
andwoorde wilhi ons daer leren
ende zeicht wiens hand onnosel zi
ende zuver van herten es daer bi
bi desen duegheden overwaer
zal hi werden ziende claer
den berch daer in es alle claerhede
svaders vroesceip  der gotheit waerhede
god zal hem benedixie gheven
ende ontfarmicheit in zijn leven
vergave god dat wij hem mochten
dienen met zo zuveren ghedochten
dat wij in shemels berch daerboven
moeten clemmen ende gode loven
int capitel nu voorleden
staet ghescreven bi waerheden
hoe cristus ende zijn moeder de maecht
in egypten waren ghejaecht
van herodes den fellen tyrant
ende dat hi weder quam int lant
daer hi ute was verdreven
dit staet hier voren al bescreven
also diet las wel heift ghehoort
nu suldi horen in waerre woort
hoe dat onsen here sint jhan
baptiste doopte die helighe man
in dat water vander jordane
als cristus daer was ghetorden ane
des levens daghen over waer
dat hi began zijn xxxste jaer
achter erdrike te gane
so quam hi toten jordane
om de redene dat hi woude
dattene sint jhan daer dopen zoude
maer al waest verstaet de dinc
dat god ter jordanen ghinc
als wij vinden bescreven bloot
hine hadde des doopsels gheen noot
want hem ne mochte te gheenen stonden
raken enighe smette van zonden
hi was duecht  wech  waerheit  leven
also van hem staet ghescreven
maer cristus die eweghe waerheit
wilde om smenschen zalicheit
zijn ghedoopt  verstaet wel mi
om dat twater zoude daer bi
ontfanghen cracht in zinen name
metten tastene van zinen lechame
dat de lieden daer mede zouden
ofdwaen der erfzonden scouden
ende zo wie up gode hoopt
ende mettien watre zij ghedoopt
ende ghezuvert dat hi zij
werdich inden hemel te comen daerbi
dit doopsel daer wi hier of spreken
daer hadwij wileneer of een teken
in doude wet ende goed exempel
want te jherosolimis inden tempel
stont een vat verstaet mi wale
dat hiet men de zee van metale
ende alde papen zonder waen
die inden tempel wouden gaen
moesten hem inde zee vorwaer
dwaen  dat was custume daer
ghelijc dat zij hem moesten dwaen
die inden tempel wouden gaen
als dies ghelike verstaet mi wel
die comen wille inden tempel
dats inden hemel te verstaen
moeten hem int doopsel dwaen
anders zo bleve hi verdomt
ende nemmer hi te gode comt
nu suldi weten ende merken
dat ons bewisen goede clerken
drie rechte manieren te wesen
van desen doopsele  als wij lesen
zonder dit  des zijt ghewes
die eerste maniere van doopsel es
eist dat een man up enen dach
int water verdrinken mach
ende het met hem also zij  dat
hi nooit doopsel heift ghehadt
ende hem god dan heift zo weert
dat hine toten ghelove keert
eist lanc of cort vor zijn doot
of daer hi leicht in zulker noot
dat hi dan vrylic ongheveinst
met goeden herten ghewillc peinst
dat hi ghedoopt wilde wesen
die es ghedoopt also wij lesen
altemale vulcomelike
ende zal behoren te hemelrike
na ziere dood in corten stonden
met berouwene van zonden
als  waerlike openbare
of hi ter vonte ghedoopt ware
maer eist dat hem god gracie gheift
dat hi daer huut comt ende leift
ende come ten lande behouden den live
ic rade hem dat hi niet en blive
hine doe hem doopen in corter tijt
want anders doet hem gheen profijt
ende doet hijt niet zo doet hi quaet
god onse here kent alle staet
herte ende wille god aneziet
menne mach hem verscalken niet
hi weet al waert of gaet ende aen
zine moghen hem niet doen verstaen
hine kent wel die waerheit fijn
anders dan de dinghen zijn
hi weet al wat zal men hem leren
ten andren doopsel willic keren
waert dat een onghelovich man
wien god zulker gracien jan
dat hine woude ten behoude
bringhen  recht oft wesen zoude
ende hi ten hende van zinen leven
hem ten ghelove wilde gheven
bi gods gracie tenighen daghe
bi enighen teikenen die hi zaghe
ende hi in tghelove zo groot
hadde den zin  dat hi de doot
daer voor storve in gods wighe
ende hi gheen doopsel mochte crighen
dese zoude zijn al openbare
ghedoopt  ende ooc gods martelare
maer consti comen van dier stede
ende levede  als ic te voren zeide
zo zie dat hi hem dopen doe
als hi eerst mach dat hoorter toe
ende dadijs niet dats wel bekint
dat doopsel zoude hem baten twint
up dat hi mach ende niet ne wille
ten doopsel comen lude of stille
na dat darde doopsel hoort
als een man comen es zo voort
dat hem ziecheit zo mesmaect
dat hi zijns levens hende naect
ende dat hem binnen zinen leven
noyt doopsel was ghegheven
ende dan ghelovede vastelike
in onsen here van hemelrike
ende hijt niet ne conde spreken
noch gheven enighe teken
of dat hi niet ghecrighen mochte
dat doopsel  el dan met ghedochte
desen man zoude de helighe gheest
daer dopen na zijn vulleest
maer eist zo dat hi daerna leve
ende hi dan te live bleve
zo doe hem dopen in corter tijt
of al der gracien es hi quijt
ende dit heet also wij lesen
des helighen gheests doopsel wesen
dat eerste doopsel es van vloede
tander heet doopsel van bloede
god onse here omnipotent
alden staet der menschen kent
ende hi die dor ons staerf de doot
ne bezwijct in gheenre noot
gheenen mensche tenighen stonden
al eist dat hi sneift in zonden
wacht hi hem voort van mesdaden
ende hi up gode roupt ghenaden
eist met herten of inde woort
nu zo hebdi wel ghehoort
hoe dat doopsel es van node
hem die comen willen te gode
nu zullen wij alle weten wel
dat dit voorscreven doopsel
behoort in watre ghedaen te zine
niet in melc  in biere  of in wine
niet dan in watre maecht wesen
van deser metalinre zee wi lesen
datse was gegheven in vreimder wisen
van also ghedaenre spisen
daer die meesters toe daden wale
alle maniere van metale
ende ons es bediet daer bi
dat in wat talen dat het si
eist walsch  griex  vlaemsch of latijn
dat doopsel mach ghegheven zijn
up dattie dopre  eist wijf of man
betamende woorde zecghen can
openbaer blijct dan hier bi
dat elc mensche wie hi si
mach enighen mensche in zijn leven
warachtelijc dat doopsel gheven
meent hi dat te doene ende el niet
dat de helighe kerk ghebiet
nu vinden wij in scrifturen mee
van deser voorghenoemder zee
twalef ossen der onder laghen
metalin  die dese zee draghen
ende daer bi zo es ons bediet
dattie apostelen ne lieten niet
zijne predecten tdoopsel talre tijt
al omme over alde werelt wijt
dese zee voorseid zij u bekent
was vul speglen al omtrent
ende daer in zaghen groot ende cleene
of zij yewers waren onreene
of hadden in tanschijn enighe lette
of ontamelike smette
ende hier es ons beteikent bi
zo wie dat begherende zi
dat kerstin doopsel te ontfane
es sculdich voren in te gane
te ziere consciencie also ict weet
ende laeten hem zine zonden leet
ende hebbe van herte goed berouwen
ende speghelen hem dus en trouwen
ende wij lesen van sinte janne
dat hi sprac te zomeghen mannen
die ghedoopt wouden zijn en trouwen
zonder te hebben enich berouwen
ende zeide aldus zonder waen
hoe suldi die gramsceip ontgaen
van den toecomende vonnesse
de welke zonder berouwenesse
van uwen zonden dus gheteimt
dat ghi dit helighe doopsel neimt
daer bi  die hem niet willen doemen
hets met berouwen goed ghenomen
want diet neimt in goeden trouwen
up dat hem al zijn zonden rouwen
heift dan remedie ende verlaet
van alre zondeliker daet
deser kerstine doopsel weert
was wilen wel ghefigureert
in dhoude wet in eenen man
die was gheheeten naaman
dese naaman also ic las
altemale lazers was
die ter jordane zuver ende claer
wart  als ghi horen sult hier naer
dese lasers daer ic af began
was een onghelovich man
ende niet ne ghelovedi das
dat god altoos es ende was
nochtan zo quam hi aldus
toten prophete helyzeeus
ende na dat met hem staet
vraghede hi den prophete raet
hoe dat hi beste zoude wesen
van zinen laserscepe ghenesen
helyseus hem doe riet
dat hi ne zoude laten niet
hine ghinghe in die jordane
zeven waerf  zine lede dwane
dese naaman dede aldus
als hem beval helyseus
ende daer na wart hi na desen
van allen laserscepe ghenesen
ende bi dat hi hem te dien stonden
zevenwaerf dwouch  zijn de hooftzonden
zeven bediet  diet wel verstaet
die men int doopsel afdwaet
dus dan es een man vor dit
metten vii hoofdzonden besmit
maer daer jeghen es die fonteyne
vanden doopsel also reyne
die den mensche te male dwaet
vander zondeliker daet
naamans vleesch wert zocht ende dinne
al waert van enen kindekinne
ende wel es bediet hier bi
zo wat mensche dat ghedoopt zi
es ghezuvert te dien stonden
als een kint van allen zonden
ende waert dat zij de dood verworven
ende eer zij anders mesdaden  storven
zonder twivel zouden zij danne
te gode behoren wijf of manne
zonder belet of ooc dangier
ende zonder enich vaghevier
als cristus vanden helighen man
doopsel ontfinc  sinte jhan
doe was die hemel zonder waen
boven cristus hoofde ontdaen
ende dat beteekent openbare
waert dat yement ghedoopt ware
hi behoorde ter hemelscher stede
of ten ware dat hi anders mesdede
ende hemelrijc waer hem bereit
als ic voren hebbe gheseit
ende wie dan comen wil te gode
hi moet hem dopen doen van node
eist dat hi ghedoopt en zij
te gode ne mach niet comen hi
also hier voren staet ghescreven
hier of es ons figure ghegheven
also wij vinden ghescreven wel
dat die kindren israhel
blidelike alte zamen
int land van belove camen
ende leeden als ict hebbe verstaen
dor dat water vander jordaen
als dese kindre aldus te zamen
int land van belove quamen
ne mochten zij daer gaen no riden
zijne moesten dor de jordane liden
ende daer bi es ons wel bediet
dat wij ne moghen comen niet
tonsen lande van belove
dats ten zoeten hemelschen hove
wij ne moeten liden verstaet dat
voren dor des doopsels bat
dor dese jordane also ic maerke
droughen zij haerlieder aerke
inde middelwaert vorwaer
entie aerke bleef staende daer
aldie liede minste ende meesten
leedden der over haer beesten
ende ghingher zelve over mede
want boven der aerken hoochede
of ten uppersten verstaet tbediet
zo ne quam dat water niet
maer het bleef staende als wi lesen
al hadt een groot berch ghewesen
dat water drouch hem al int hoghe
ende beneeden bleeft al droghe
voort vinden wij ghescreven wel
dat die kindren van israhel
droughen xii steenen ende niet mee
ute den diepen vander zee
ende up den houver dat sijze bringhen
ende eenen hoop zij maken ghinghen
om dat men daer tallen daghen
dies zoude ghedinken ende ghewaghen
eenen raet zij daer na sloughen
dat zijse vanden hoever droughen
ende droughense wilt verstaen
daer die aerke hadde ghestaen
in dat diepe vander mere
ende maecten daer met groter ghere
van dien steenen eenen hoop
bin deser tijt had gheenen loop
in dat nedere  die jordane
ende dat volc mocht al wel gane
over die jordane diet wilden poghen
dat hare voeten bleven droghe
ende daer na liep die jordane
weder also zij plach te gane
dese aerke die hier stont aldus
daer es ons bi bediet cristus
dat hi int water also wij lesen
daer na ghedoopt zoude wesen
dese aerke die daer stoet in de vloede
daer was in aarons roede
de welke roede wileneer groeyde
ende boven der naturen bloeyde
bider bloeseme van deser roede
zo es bediet cristus die goede
also ghi wel mochtet horen
in ene figure verre hier voren
in dese aerke verstaet albloot
zo was manna hemels broot
onse here cristus als ic versta
es beteekent bi den manna
want van hem es ghegheven bloot
dat hi es dat hemelsche broot
twelke broot tot onser vromen
es vanden hemel neder comen
wij vinden ooc ghescreven dus
een bouc heet deutronomius
daer in ghescreven stont de wet
die was ooc in de aerke gheset
ende dit beteekent voort daeran
dat cristus es worden man
die wilen eer den jueden gaf
daer zij haer wetten houden af
in dese aerke  zo tlatijn orcont
waren gheleicht te diere stont
van moyses die x ghebode
ende die bedieden wel gode
want die almoghende god
die den jueden gaf ghebod
dit was hi die altoos leeft
ende dit doopsel ghemaect heift
dese aerke ic wel zeker bin
was van houte van chetin
dat nemmermeerne verrot
ende dat bediet  al waest dat god
dat cristus doot was ay niet lanc
zijn vleesch ne aerchde no ne stanc
der aerken materie was van hout
binnen ende buten wel vergout
ende dat bewijst ons die waerhede
dat in cristus was die godlichede
ende was god dats waerheit bloot
beede int leven ende in de doot
ende biden voorseiden xii steenen
wij die xii apostelen meenen
de welke predicten talre tijt
dat doopsel over al de werelt wijt
ende hebben dit alomme ghepreect
elken es ghedaen beheet
die in dit doopsel es worden claer
ende voort leven wille daer naer
ende hem wachten tallen stonden
voorden val van hooftzonden
desen mensche word ghegheven
met gode tewelike leven
ende al heift een man mesdaen
wilhijt betren  ende of staen
van alre quader zonden ghemeent
cristus hem gracie verleent
ende zal hem hemelrijc gheven
al waert int hende van zinen leven
es jonne mi jhesus lieve here
dat ic dijn doopsel hier zo eere
dat ic metti moete verbliden
inden hemel ten eweghen tiden
die dit capitel heift ghelesen
hier voren  die mach vroet wesen
hoe cristus vanden helighen man
was ghedoopt die heet sint jhan
in dit capitel verstaet schiere
hoe in drierhande maniere
crisus onse behoudre weert
vanden duvel was ghetempteert
na dat ons orcont dat latijn
als die hemelsche drochtijn
was ghedoopt also ict weet
was hi in die woestine gheleet
vanden bosen gheesten quaet
ende hi bi des helichs gheests raet
trac ter woustinen om dat hi woude
dattene die viant tempteren zoude
nu mochten enighe lieden vraghen
of hem de viant daer hadde ghedraghen
of bi der lucht ghevoert ooc mede
ghelike dat die inghel dede
die abbacuc up eenen dach
te babylonien drouch daer lach
die helighe prophete daniel
die also scrifture orcont wel
leet van honghere pine groot
ende abbacuc die brocht hem broot
ende ooc ander spise over waer
also ghi horen sult hier naer
maer cristus en was also ghevoert niet
biden lucht verstaet tbediet
maer ghelike dat moyses
daer voren of ghesproken es
ledde die kinder van israhel
ute egypten verstaet mi wel
nochtan ne drouch hise niet
up zinen ricghe verstaet tbediet
dies ghelike es mi bekant
zo ne drouch ooc de viant
onsen here  no bi der lucht
maer hi die altoos hadde ducht
dat cristus mochte zijn gheboren
die hem doen zoude zulken toren
dat hi zoude lossen zine ghevane
ghinc ihesus subtijllike ane
om dat hi duchte also wij lesen
dat hi die lossere zoude wesen
bi zinen teikinen te menigher stede
ende om dat hi noyt zonde dede
peinsdi hi zoudene proeven in dien
ende scalkelijc an hem bezien
of hine mochte te dien stonden
te valle bringhen van enighen zonden
ende quam in eens mans ghelike
met smeekenden woorden scalkelike
ende riet hem ende dede verstaen
dat hi met hem zoude gaen
ende cristus onse behoudre weert
die wesen woude ghetempteert
om onsen wille ende tonser leren
ghinc met hem na zijn begheren
inde woestine  ende also wel
up berghen  ende upten tempel
ende dat hi dit woude tonser leren
dat zal ic u wel declareren
cristus die meende allen lieden
bi deser temptacien te bedieden
dat gheen mensche up gheenen dach
in dese werelt leven mach
hine moet wesen ghetempteert
of cristus onse behoudre weert
die in hemelrijc spant crone
ende es des levenden gods zone
ghetempteert woude wesen dan
hoe zoude dan wanen enich man
leven in deser werelde dal
dat menne niet tempteren zal
god ne heift ooc niet gheordineert
dat wij zouden zijn ghetempteert
om dat wij daer bi tenighen stonden
zouden vallen in de zonden
maer daer bi liet hijt ghescien al
om dat altoos de mensche sal
die temptacien weder staen
ende dus te meer loons ontfaen
als wij dan an gode begheren
dat hi ons als moghende here
wille verlossen bi ziere gracien
vander vianden temptacien
dat en es ghebeden niet te vullen
maer nernstelijc wij bidden sullen
dat hi ons wachten wil al bloot
voor temptacien also groot
vanden viant tenighen daghen
die wij niet moghen verdraghen
noch gheweren tenighen stonden
wij ne vallenre bi in zonden
anders ne zulle wij niet begheren
dus zulle wij ons pinen te weren
der quader temptacien houken
ende remedie daer ieghen zouken
ende wachten ons vor die ledichede
want als de duvel tenigher stede
can ghemerken yewers bi
dat de mensche ledich zij
zone doet hi niet dan hi hem an
temptacie stiert eist wijf of man
ende es een mensche bi gods gracie
nu verloost van ere temptacie
een ander werd dan bereet
stappans vanden duvel wreet
nu ter materien ic weder kere
de viand tempteerde onsen here
niet met eenen verstaet mien
maer hi tempteerdene met drien
ende daer bi es ons bediet
dat de viand ne laet niet
enighen dach no wile gheduren
hine tempteert ons tallen uren
met hovaerden teenen stonden
ter ander tijt met andren zonden
die wij moeten weder staen
of de zonden anegaen
ende hadde ons god niet ghegheven
zine hoede in dit leven
ende der inglen tallen uren
niement zoude moghen gheduren
noch die temptacien wederstaen
hine zouder mede zijn ghevaen
inder quader vianden strec
ende zijn gheleet int helsche pec
claerlike wij dit merken connen
inde rayen vander zonnen
ne zijn niet zo vele stoven
vanden erden  toten hemel boven
also men daer in ziet dat mul
dier ghelike es de werelt vul
vanden gheesten quaet ende wreet
die ons te scadene zijn ghereet
ende es enich mensche die leift
die bi temptacien es ghesneift
alsoot hem de duvel riet
ende wij dit zien  wine sullen niet
hem verdoemen noch verclaren
zijn zonden of openbaren
maer wij sullen tallen stonden
na onser macht zine zonden
helen ende te deckene poghen
voor alde lieden daer wij moghen
ende excuseren ende ontlecghen
ende dat hi niet mesdaen heift zecghen
ende eist zo dat ment weten moet
zecghen  lichte hi deed om goet
of hi deed onwetendelike
onvorzien of dies ghelike
met herten zullenwij te dien tiden
met hem doghen ende medeliden
ende eist dat mesdaen heift hi
entie dinc zo openbaer zij
dat alle weten wijf ende man
ende ment niet excuseren can
zo zullewij zijn also bedacht
dat wij sullen na onser macht
zine meeninghe excusieren
ende zecghen  in deser manieren
eist dat hi mesdaen hebben mach
hine meende niet datter an lach
zo groot quaet zo groot ongoet
alst an zulken sticken doet
of hine was niet wel bedacht
de viant heiften daertoe bracht
die ons tempteert spade ende vro
of het dede hem noot of zo
ende eist ooc zo openbaer
dat elkerlijc weet voorwaer
dat dat altemael es niet
ende een mensche dit anziet
zo zal hi in hem selven zuchten
ende vor zulke temptacie duchten
ende peinsen in hem zelven dus
of mijn behoudre ihesus cristus
mi bi daghe ende bi nachte
niet en hadde bin ziere wachte
bi ziere groter ontfarmicheden
hoe leede mochte mi noch heden
bi temptacien ghevallen zijn
alsoot es minen evenkerstijn
ter materien ic weder kere
hoe de viand onsen here
voren leide te dien stonden
drie harde quade zonden
de welke waren gulsichede
hoverde  ende ghierichede
metter gulsicheden dan
ghinc hi onsen here eerst an
als onse here  veertich daghe
ende veertich nachte zonder zaghe
hadde ghevast ende den viant
cristus hongher was bekant
zo peinsdi wel dat hi zoude
hem tempteeren also houde
met gulsicheden in enigher wise
ende hem prosenteren spise
dus zoudi hem ontgaen cume
nu heift de viand ene costume
dat hi den mensche voren leicht
ende gherne te tempteren pleicht
met sulker zonde als hi waent
daer de mensche meest toe es vermaent
ende daer hi meest toe ghehelt si
daer mede tempteerten hi
ende dus docht hem openbare
dat cristus ten hongher ghehelt ware
ende hine lichtelike daer mede
zoude bringhen ter gulsichede
eene andre redene zo es
waer om de viant zijt ghewes
den mensche als tempteerre quaet
met gulsichede eerst an gaet
om dat de mensche vervult met spise
mesdoet in menigherhande wisen
lichteliker es mi bekent
dan die hem houd abstinent
ende daer bi also ons leert
scrifture  heift hi ghetempteert
adame ende yeven mede
met deser zonde gulsichede
ende hiet hem contrarie gode
dat zij aten de vrucht verboden
ende deden also hi hem riet
een mensche vecht te male om niet
up ander zonden eist wijf of man
eist dat hi hem niet wachten can
voor dese zonde gulsichede
ende voor grote onghetemperthede
dus zach de duvel den hongher groot
ende sprac  maec van desen steenen broot
bistu de gods zone ende niement el
die macht hebstu van gode wel
ende god onse here van hemelrike
verwan den duvel omoedelike
ende dese andwoorde had hi van gode
niet alleene biden brode
leift de mensch talre stont
maer biden woorde van gods mont
recht als of hi zecghen woude
alwaret dat de lechame zoude
biden brode zijn ghevoet
nochtan trouwen de ziele moet
hare voetsel hebben properlike
van gods woorden van hemelrike
daer na nam hi onsen here
ende leedene met groten ghere
in de stede verstaet mi wel
up een pineel vanden tempel
ende hi leide hem daer te voren
hovaerde  zo ghi moocht horen
bistu de gods zone sprac hi weder
zo laet di dalen hier ter neder
daer staet ghescreven es mi bekent
god heift zine inglen di ghesent
van hem zultu zo zijn bemoet
zij zullen di draghen dat dijn voet
niet zij ghequest van enighen steenen
god sprac omoedelijc al teenen
dinen god ende dinen here
ne zultu tempteren in gheenen kere
die viand die leedde weder
gode van dien tempel neder
up eenen berch ende toghede hem
al die stat van jherusalem
ende sprac ic ghevedi dese stede
wiltu vallen ende mi anebeden
andwoorde heeft hem god ghegheven
vlie sathanas het staet ghescreven
gode alleene zultu anebeden
ende hem dienen met nernsticheden
dat was te zecghen du ne bes gheen god
waentstu dat ic zij zo zot
dat ic di anebeden zoude
ende sathanas vloe also houde
dus verwan god zekerlike
sviands temptacie subtijllike
dit figureerde ons daniel
wileneer in figuren wel
ende bediede ons dit wel scone
in dese stede van babilone
was een afgod verstaet tbediet
de welke bel bi namen hiet
dien dat volc als lieden zot
oeffenden over haren god
ende waenden de waerheit weten
dat hi te drinken plach ende te eten
ende die lieden vander steden
die hem offerande deden
offerde hem tweewaerf zonder zaghe
twalef broden binden daghe
zesse kannen wijns ende vleesch ghesoden
ende xl scapen gaven zij dien goden
ende als zij weder daer toe quamen
gheene spise zij daer vernamen
dus waenden zij die waerheit weten
dattie afgod dit plach teten
nu camen daer bi nacht de papen
dier al dese spise ghinghen rapen
die helighe prophete daniel
wiste haerlieden valscheit wel
ende ghinc toten coninc ende nam orlof
om tonder vindene twaer daer of
ende hi vant die duere staen
daer zij in plaghen te gaen
ende voor die duere dats waerheit
heift daniel asschen gheleit
daer hi bi in corten stonden
hare voetstappen heift bevonden
ende als hi vant dus dese dinc
zo toghede hij den coninc
die hem doe orlof gaf ter stede
dat hi den afgod te nieten dede
de papen haer wiven ende haer kinder
die dese spise al aten ghinder
moesten alle de dood verwerven
ende bitterlijc daer omme sterven
dus was hi ende zine volghers doot
hier bi lach ooc een drake groot
in een hol al daer bi staende
ende dat volc ghemeen dat waende
dat een god hadde ghewesen
ende offerden als gode desen
eenen pape hadde dese drake
die hem spise van goeder smake
plach te offeren alle daghe
die hi verzwalch met zine craghe
blidelike ende also houde
also elke beeste doen zoude
van diere stede quam hi niet af
om die spise die men hem gaf
daniel zach ooc dese dinc
ende toten coninc hi doe ghinc
ende bad orlof den coninc coene
dat hine te niete moeste doene
die coninc gaf hem orlof des
ende daniel des zijt ghewes
meende te destrueeren den quaden
drake  ende maecte j hoop van draden
ende waerp den drake dat in de kele
van pecke  ende ooc van mele
ende alst in was verstaet tbediet
ne mochte hijt verteren niet
maer hi barste ende wart ghescuert
ende also had hi tlijf verbuert
dus dede daniel met nauwen kere
dese ij die waren ghulsich zere
te niete bi behendichede
zo god sviands temptacie dede
diene met gulsichede tempteerde
eerst  also ons die littre leerde
ihesus cristus van groter werden
verwan den duvel vander hoverden
hier voormaels figureerde dit
in zine jonchede wel davit
die den sterken gholyas
doodde die de meeste was
ende de staercster een
die de zonne doe bescheen
dese gholyas zij u becant
was wileneer een groot gygant
ende in staercheiden hem wel dochte
dat hem niemen gheliken mochte
vanden kindren van israhel
ende plach hem zeit scrifture wel
te beroumene te menigher stede
van ziere groter crachtichede
ende david also wij lesen
vacht enewaerf ieghen desen
die der stercheit sceen hebben twint
want hi was een puur jonc cint
ende was van staturen cleene
die werpene met eenen steene
huut ere slinghere met ziere conste
ende metter gracie die hem god jonste
dat hi viel al was hi groot
ende slouchene metten zweerde doot
dese gholyas verstaet mi
daer es lucifer beteikent bi
om zine grote hoverdichede
want hi wilde ter hemelscher stede
zinen scepper hebben gheleken
daerbi was hi daer ute ghesteken
david die een heirde was
verwan desen gholyas
bi desen heirde es bediet
die gods zone ende anders niet
die sviands temptacie verwan
deser zonde hoverde dan
ende haer quade ghewerke
regneert in leeken ende in clerke
het heift menich helich man
die gheene zonde verwinnen can
noch besmetten zine memorie
anders dan dese ydele glorie
ende dat zij begheren te wesen
in dese werelt zere ghepresen
want onder eenen zac god weet
of onder eens aerm mans cleet
es dicken also grote hoverde
als onder purper van groter werde
dat met goude behanghen blect
ende dat eens keyser leden dect
ten darden was onse here weert
met ghiericheden ghetempteert
dat god den viand in verwan
ende david daer ic of began
bediede dit wel wilen eer
als hi den liebaerd enten beer
verslouch  die te gader quamen
ende hem zine scapen namen
met gherechtigher waerhede
bedieden dese twee ghierichede
want zij roveden zine scapen
waer dat zijse conden betrapen
david eens der over quam
hem beeden hi zijn scaep ontnam
ende slouch die beesten beede doot
ende dit beteikent ons al bloot
dat god des duvels ghierichede
verwan ende tonder dede
nu keer ic weder onghespaert
te miere eerster materien waert
als god den duvel dus verwan
ende van dede vlien sathan
quamen die inglen tonsen here
en dienden hem met groten ghere
als eenen verwinre die verwonnen
hadde den camp voren beghonnen
ende dat zij gode van hemelrike
dus dienden bediet zekerlike
zo wat mensche in elc lant
aldus vecht jeghen den viand
ende verwint dat zonder waen
te zinen dienste zo zullen staen
die inglen  ende hi zal verbliden
in haer gheselsceip tallen tiden
o zoete jhesus ghef ons cracht
ende van di te zine ghewacht
dat ic moete zo wederstaen
alle temptacie die mi comt aen
ende ic moet hebben daer of victorie
dat ic in dine eweghe glorie
met eenre victorien crone
met di ewelike moete wonen
in dit capitel heb di ghehoort
recht hier voren in waerre woort
also ict bescreven vant
hoe cristus van den viant
leet dor onsen wille temptacie
ende daer up die comparacie
de welke gheschiede altemet
hier voormaels in dhoude wet
staen hier voren ghescreven al
in dit capitel ic zecghen zal
hoe god marien magdaleenen
bi haren tranen bi haren weenen
ghenas van haren zwaren zonden
daer zoe mede was ghebonden
in die maeltijt daer god at
hier boven hebbic gheseit dat
onse here cristus van sinte janne
was ghedoopt den helighen manne
in dat water vander jordane
ja als hi in began te gane
den tijt van zinen dartich jaren
ende in corter tijt daer nare
woude onse helighe scepper weert
vanden duvel zijn ghetempteert
ende daerna cristus god ende man
den volke predeken began
ende dooptese talre stede
ende wijsde hem zine zalichede
ende heeft hem exempel ghegheven
hoe zij na hem zullen leven
hi zeid hem niet met woorden alleene
also de predecaers nu ghemeene
tvolke willen wel doen leven
maer exempel zij lettel gheven
zij hebben twoort ende niet de daet
zij connen zecghen dit doet dit laet
ende zij toghen wel goed bediet
maer zij ne belevent zelve niet
ende waert zo dat zijt beleven
menighe die in zonden sneven
zijn zij wijf ofte man
zouder exempel nemen an
maer daer zal niemen merken naer
hare woorden die zijn waer
men zal niet merken wie dat zij
die predict  maer dat zeicht hi
daer up zullen wij zere merken
ende achtervolghen met ghewerken
elc mach up zine boete mesdoen
wine zulre of gheven gheen zoen
van haren mesdaden int jugement
maer god onse here es mi bekent
zeide den volke zine zalichede
ende beleefdet zelven mede
hine beval te gheenen stonden
ten was in zijn leven vonden
met rechte mochte zecghen hi
doet dit ende nemit exempel an mi
in ziere predicacien beghin
zo zeide hi aldus voren in
doet penitencie in allen zaken
dat hemelrike zal u naken
recht als of hi zecghen woude
dat hi comen ware die zoude
open doen die hemelsche doren
die ghesloten waren te voren
ende nu open zijn hem allen
die te penitencien willen vallen
merct of dit was een zoete luut
zijns voys ende groot virtuut
dat hi om beteringhe heift belooft
dat bi den viand was berooft
vor die comste van gods gheboort
was dustaen sermoen noyt ghehoort
van zinen sermoene te dien tiden
was altvolc sculdich te verbliden
ende die woorden wel tontfaen
dat zo wie zonde heift ghedaen
ende heift gheweist openbare
of stille een groot zondare
dien word die hemelsche poort ondaen
wilhi hem beteren ende ofstaen
van alre zondeliker daet
ende laten hem rouwen zijn leven quaet
nu was een zondaer die hoorde
van onsen here dese woorde
zoe hiet marie magdalene
ende was besmet met zonden onrene
ende ghebonden met zeven banden
de welke waren zeven vianden
diese hadden ghebonden ende ghevaen
bi desen zevenen es te verstaen
die zeven grote hooftzonden
die ter dood die ziele wonden
dese marie magdaleene
cam met rouwen ende met weenen
van haren zonden recht confuus
ter maeltijt in symeons huus
daer onse here dats waerhede
teenre tijt zine maeltijt dede
zoe die hadde zwaer berouwen
van haren zonden ende groot betrouwen
up gods grote ontfarmicheden
viel onder die tafele beneden
ende custe daer ons heren voete
met groten betrouwene zoete
ende weende zo zere verstaet dat
dat zoese met tranen maecte nat
ende droghedese doe daer nare
vandien tranen met haren hare
bi desen berouwene van haren zonden
heift zoe gods ghenaden vonden
diese vanden zwaren banden
loste  als vanden zeven vianden
ende maectese van zonden claer
ende daer bi ne gheen zondaer
al es hi met zonden belopen
hine zal daer om niet wanhopen
want wilhijt betren ende eist hem leet
onse here god es altoos bereet
dat hi hem scelden wille quijt
zine mesdaet in alre tijt
ende lostene vander hellen wee
ende hier boven  dats nochmee
roupt hi de lieden zekerlike
om te comen te hemelrike
dese roup ne was vor gods gheboort
ter werelt van niemene ghehoort
dese helighe penitencie weert
was wileneer ghefigureert
bi eenen coninc verstaet tbediet
die bi namen manasses hiet
dien god riep uter vanghenesse
zo wel zeicht die latijnsche lesse
als bi penitencien zekerlike
weder te comen te zinen rike
dese coninc manasses dan
daer ic hier nu af began
hadde verbolghen te menighen stonden
onsen here met groten zonden
want die propheten van gode
dede hi pinen ende doden
met zwaren tormenten verstaet tbediet
ende achte up gode min dan niet
zine macht rekendi harde cleene
ende anders ne had hi redene gheene
dan zij hem lachterden zine mesdaet
manasses dese coninc quaet
heift met overdaden groot
zo vele propheten brocht ter doot
dat hi in die helighe stede
van jherusalem dats waerhede
die straten maecte al root
zo vele propheten slouchhi doot
die weerde helighe yzayas
die een groot prophete was
om dat hine teenen stonden
eens begreep van zinen zonden
zo dede hine in eenen daghe
cloven met ere houtinre zaghe
in de middewaerde recht ontwee
dit quaet ende vele mee
dede manasses die coninc
ende als zijn tijt zo verre ghinc
dat god niet langher woude ghehinghen
zine vianden hem doe vinghen
ende zettene met zwaren meswende
in eenen stoc in groter ellende
ende in eenen karker diep
daer menich oncruut in liep
ende als hi was in dese pine
peinsde hi om die zonden zine
ende hadde in goeden trouwen
van al zinen zonden berouwen
zij waren hem met herten leet
die tranen vielen hem al heet
huut zinen oghen verstaet dat
gode hi zonderlinghe bat
met menighen sconen orizoene
dat hi ghewerdichde te doene
an hem zine ontfarmichede
aldus sprac hi ende zeide
ic hebbe mesdaen vele mee
dan zands leicht in de zee
ende in ben met gheenen engiene
werdich den hemel an te zine
om de menichte miere zonden
die ic dede te menighen stonden
ic ben mesleet ende zere mesvoert
te gramscepen heb ic di beroert
ende die quade ghewerken mijn
heb ic ghedaen vor dijn anschijn
ic hebbe te broken in mijn leven
dine ghebode ende quaet bedreven
dit ende ander dies ghelike
sprac hi weenende bitterlike
daer hi in den karker lach
ende god die dit wel an zach
dat hi liet zo menighen traen
heift zijn bede doe ontfaen
ende heiftene wel vertroost
ende uten karker daer verloost
ende god heeft weder gheroupen hem
te zinen rike te jherusalem
nu es bediet verstaet de dinc
elc zondare  bi desen coninc
die alst an zine werken schijnt
te gode en hadde der minnen twint
dese coninc doden die propheten
ende daer bi zo es te weten
als wi versmaden te horen daer nare
dat ons leert die predicare
ende der leerres goede sermoen
dies ghelike wij dan mesdoen
also mesdede die coninc groot
die de propheten brocht ter doot
dese coninc was als ghi moocht horen
ghevaen  ende als ic zeide te voren
ende dat bediet wel openbare
also langhe als die zondare
es in dodeliken zonden
es hi ghevanghen ende ghebonden
in die vanghenesse zwaer
vanden viand dats emmer waer
ende eist dat hi heeft goed berouwen
ende up gode vast betrouwen
god ne wil hem niet verdoemen
maer hi zal hem te hulpen comen
ende bringhene ter zalichede
als hi desen coninc dede
dus vinden wij in gode bloot
die ontfarmicheit zo groot
dat het ware abuus te callen
zoude yement in wanhopen vallen
dese grote ontfarmicheit
bediet ons god wel dats waerheit
in eene parable also ic vinde
die hi sprac vanden guffen kinde
dese parable die ic las
bescrijft dewangeliste lucas
dit kint daer ic af doe bediet
bi willen van zinen vader sciet
in verren lande ende heift verteert
al zijn goed also ons leert
deser voorseider parable scrifture
ja mids der zonde van luxure
ende dat hi ghecrighen mochte
altemale hijt over brochte
zo dat hi niet vele behelt
ende cleene zo wart zijn ghelt
ende hi wart quijt van zinen goede
ende began te hebben aermoede
ende aermoede dwankene mede
dat hi quam in ene stede
tot eenen poortre  ende woude met pinen
om huere wachten zine zwinen
bi desen zuene verstaet tbediet
es ons beteikent anders niet
dan die zondaren altegader
de welke vanden hemelschen vader
sceiden altoos tallen stonden
als zij mesdoen in hooftzonden
es yement in hooftzonden dan
hi es ghegaen eist wijf of man
verre wech in een vreimt lant
want david doet ons bekant
in zinen zouter dats waerhede
varre zo es die zalichede
dat es cristus over waer
vanden dootliken zondaer
en dese zondare dan onweert
qualike zine substancie verteert
als hi de zinnen van zinen leven
de welke hem god heift ghegheven
daer hi duecht zoude doen mede
al bestelt tot ydelhede
dan comt dese zone dats waerhede
tot enen poortre van der stede
ende wacht zijn zwinen verstaet tbediet
ende dit en beteikent ons el niet
dan die zondaer es mi bekant
comt in die handen vanden viant
ende dat hi dan wacht de zwijne
daer mach ons bi beteikent zine
dat hi de duvelen alle voet
met zinen zonden die hi doet
dese zone daer ic of began
zo groten hongher quam hem an
dat hi metten zwijnen at
van haren slime verstaet dat
ende als hem dustaen noot quam toe
in hem selven ghinc hi doe
ende began na zijn vermoghen
met herten penitencie doghen
het dede hem aermoede ende noot
doe had hi eerst berouwen groot
dat hi van zinen lieven vader
also ghesceeden was algader
dies was hi in cranken spele
want minne  ende aermoede doen vele
hier moghen wij dats waerhede
merken gods ontfaermichede
die zomtijt den zondaer dwinct
dat hine te penitencien brinct
god die staerf dor ons ant hout
mint zo zere onser alre behout
dat hi met alle den manieren
die yement mochte ghevisieren
ons trect  ende gherne zien zoude
dat wij quamen tonsen behoude
maer wij verliesen ons selven meest
zomeghe trect die helighe gheest
met ziere heligher inspiracie
ende ziere goedertierheit gracie
dat hi in hem zent al stille
om wel te doene goeden wille
andre werden bi gods gracie
bi goeder lieder predicacie
bekeert  als zij hebben ghehoort
van enen predicare een goed woort
ende dat behouden ende vaten
ende lever na in goeder maten
ende vaten daer na noch een woort
twee drie  viere  ende also voort
ende bleven daer na harde sterke
ende dit comt al bi gods ghewerke
enighe zijn die in aermoede
hebben gheleift  ende comen te gode
bi aventuren die hem god gheift
ende als een mensche beseven heift
dat hem god vele gracien doet
word hi peinsende in zinen moet
god doet mi meer dan ic weert ben
met allen rechte zo dankics hem
ic wille mi wachten tallen stonden
van quaetheden  ende van zonden
willic mi zuveren alteenen
god zal mi noch meer verleenen
up dat ic mi na miere machte
zuvere  ende van zonden wachte
ende dit ghepeins hem god in stiert
andre werden ghepurgiert
die onse here omnipotent
ziecheit of ander dinc toe zent
of van aermoede groot ghepijn
ende die daer in verduldich zijn
ende peinsen ten selven stonden
dat hi dat heift om zine zonden
ende wilhem voort zuveren ende wachten
van quaet doene na ziere machten
ende wilhem ter duecht bestieren
ende in dustaenre manieren
was dese zone behouden dan
daer ic hier boven of began
de welke doghede in zijn herte
penitencie ende smerte
ende liet hem rouwen zijn zonden algader
ende quam weder toten vader
ende als die vader dit an zach
ne zach hi noyt zo bliden dach
ende liep zinen zone jeghen
daer hine zach comen inden weghen
ende al hadde hi themwaerd fel
ghesijn  hi ontfinckene wel
ende custene daer ter stede
ende helsdene vriendelike mede
aldus doet god ooc openbaer
elken mensche die es zondaer
ende van zonden wil zijn ghedweghen
die gracie gods comt hem jeghen
ende die zondare zonder waen
word van gode vriendelic ontfaen
ende hi verleent hem voort gracie
hem te wachtene vor temptacie
ende al dat hi heift bedreven
van quaetheden in zijn leven
dat vergheift hem onse here
ende wils ghedinken nemmermere
des moghen wij wel wesen coen
ende gherne penitencie doen
dat penitencie de zondare
doen zal  dat es openbare
ghefigureirt verstaet wel dit
biden goeden coninc davit
de welke hadde mesdaen zo vele
in machslachten in overspele
dat was te zecghen wonder groot
want hi hadde doen slaen doot
uryen  zinen rudder weert
ende hadde zijn wijf ghevioleert
twelke waren zonden zwaer
een prophete quam daer naer
tote david  die hiet nathan
diene te begripene beghan
ende te castyene begonde
dat hi ghedaen hadde die zonde
ende dat hi een quaet zondaer zij
doe zo sprac david  peccavi
dats te zecghene  ic heb mesdaen
ende god onse here also zaen
was te verghevene bereet
als hi zach dat hem was leet
ende hi zelve openbare
sprac dat hi mesdadich ware
als nathan dit zecghen hoorde
den coninc david hi andwoorde
verdrach gheift u  ende verlaet
van alre zondeliker daet
god onse here omnipotent
want u leet es  ende ghijt kent
o god here van hemelrijc
hoe groot ende onsprekelijc
es dine ontfaermicheit alteenen
die du den zondaer wils verleenen
gheenen zondaer vul malicien
wie hi zij van wat condicien
ne wildi verspuwen no versmaden
du ne does hem dine ghenaden
wilhi tot u te ghenaden comen
ende hem selven niet verdoemen
ende hier boven here vry
roupstu den zondaer ooc to di
ende belooft hem teweghe leven
wille hi hem ter dueghet gheven
ende verlaets hem alle mesdaden
sinte pieter daedstu ghenaden
die di driewaerf hadde vertijt
pauwels scolstu ooc al quijt
dat hi di wilde persequeren
ende dine wet ooc destrueren
thomaes matheeus ende ooc david
achab manasses weet dit
ende ysmas den moordenare
ende magdaleenen der zondare
theophelum  ende andren man
ende wijf meer dan men noemen can
ende na dattuut verghaefs hem allen
twi zoude wij in wanhopen vallen
al eist dat wij zijn ghebonden
met sterken banden van zwaren zonden
du best zo hoofsch ende goedertiere
ic wille up die in alre maniere
hopen  ende up dine ghenaden
al bem ic met zonden beladen
ic hope van di te zijn vertroost
die al de werelt hebs verloost
o lieve jhesus goedertiere
dine gracie ons toe stiere
zo dat wij van onsen zonden
met penitencien werden ontbonden
ende met diere penitencie
moeten comen te dijnre presencie
in dit capitel hier voorscreven
hebbic kennesse ghegheven
ende in waren woorden gheleert
hoe maria was bekeert
ende ghemaect van zonden reene
wies toename was magdalene
nu zal ic hier doen ghewach
hoe cristus up ten palmezondach
te iherusalem quam inne
ghereeden up eene ezelinne
ende hoe hi daer was ontfaen
ende wat hi dede zuldi verstaen
up dien zondach verstaet tbediet
dat men de palmen te draghen pliet
zo ghevielen zekerlike
drie dinghen principalike
de welke waren daer te voren
ghefigureert als ghi moocht horen
dat ons wel orcond de scrifture
bi drien openbaren figuren
deerste dinc verstaet mi wel
die daer up dien dach ghevel
was als onse here zach
jherusalem up dien zondach
zo weendi dat es waerhede
bitter tranen up die stede
dat ander  doe ic u verstaen
met love was hi daer ontfaen
ende die daer inden tempel brochten
dinghen die zij daer vercochten
int eerste zullen wi merken twij
dat god weende  ende waerbi
dat die stede van jherusalem
also dede weenen hem
ende dat hi weende also houde
dat was om dat noch zoude
der stede ghenaken zulc verdriet
dat deen steen upden andren niet
zoude licghen noch staende bliven
ende dat van honghere de wiven
zouden eten haer selfs kinder
ende manslacht groot die ghinder
zoude ghescien in comenden daghen
ende ooc menighe andre plaghen
als men dicken heift zecghen horen
om dat god dit wist te voren
zo moeste muerwen zijn meenen
ende ghinc bitterlike weenen
om dat der heligher stede
noch zoude ghevallen also lede
ende om dat hi dat wist te voren
zo weendi als ghi moocht horen
dese weninghe van cristus weert
was wilen wel ghefigureert
also ic inden latine las
biden propheet jheremyas
daer men of heift lesen horen
dat hi wilen weende te voren
ende ooc propheteerde scone
dat dat volc van babylone
zoude jherusalem de stede
destrueren met groten lede
dus beweende god  ic zeker bem
die destruxie van jherusalem
ende hi voorwiste in zijn voorzien
dat bi den romeynen zoude ghescien
die dit dan wel overziet
bi cristus weenen es ons bediet
dat wij sullen tallen tiden
weenen ende hebben medeliden
als wi zien onsen evenkerstijn
liden aermoede ofte pijn
van ziecheden of van zere
want hi gheift vele mere
die medelijd in smenschen aermoede
dan die hem deelt van zinen goede
redene wil ic hier toe toghen
es enich mensche in doghen
in ziecheden of in pinen
ende ic hem dele van minen
goede  in rechter caritaten
daer doe ic wel an utermaten
want icken emmer daer mede lave
ja als ic hem mijns ghelds wat gave
want al es hi anders bedrouft
hi coopter mede dat hem hehouft
ende es vanden ghelde verblijt
maer eist dat yement medelijt
met enighen aermen zieken man
zo schijnt hi hem te gheven dan
emmer een deel van zinen live
want eist dat ic rouwe drive
om eens anders zerichede
ende ic mi bedrouve daermede
zijn liden ic mi selven gave
maer deeldic yemen van miere have
niet zo vele ne ghevic hem
want naerre ic mi selven bem
of mijn liden is naerre mi
dan die erdsche have zij
maer caritate boven al
es  als ic u zecghen zal
dat men hem deele tijdlijc goet
ende met hem liden inden moet
ooc sullen wij es mi bekant
medeliden met onsen viant
alse wel als met onsen vrient
ende daer in es vele mee verdient
bi redene doe ict u verstaen
het es alte wel ghedaen
dat wi hebben liden ende minne
met onsen goeden vriendekinne
want die minne dat inhout
ende het bewijst der redenen scout
maer hebben wij dan caritate
toten mensche die ons hate
ende wij dat doen om gods minne
ende wij hem met al onsen zinne
hebben om gods wille care
oft onsen vrient met herten ware
ende ons nochtan es bekant
dat hi te vullen es viant
ende hi zelve niet en woude
dat ons duecht ghevallen zoude
ende wijt weten ende wine minnen
groten loon wij dan ghewinnen
van gode  ende meerre verdient
dan of hi ware onse vulle vrient
dus elken bi redenen bekant
minne wij dan vrient ende viant
ende delen hem met lidende moede
in zine noot van onsen goede
ende es hi ooc also ghequelt
dat hem helpen mach gheen ghelt
laet ons daer in niet verbliden
maer met herten met hem liden
ende mede doghen in zijn zere
uten exemple van onsen here
die up dese voorseide stede
hadde zo grote jamerhede
ende hi nochtan voorwiste wel
dat hem al tvolc was rebel
ende lettel vriende hadde of gheen
also alst cortelike wel scheen
up den vrydach eerst daer naer
want zine cruusten openbaer
een leerre zeicht ons openbare
dat het recht onmoghelijc ware
dat enich mensche zoude verbliden
in gods gracie  ende niet liden
ne wilde wanneer dat ghepijn
doghede die evenmensche zijn
daer bi zullen wi te rechte poghen
met den lidenden te doghen
want het es zere wel ghedaen
ende loon zulle wijs vor gode ontfaen
in tander point zullen wi verstaen
dat god met love was ontfaen
ende hem tvolc quam te ghemoete
met love ende met zanghe zoete
zo ontfinghen zij onsen here
ende wel was wilennere
bediet in figuren dit
biden helighen man davit
welke david dat verwan
gholyase den sterken man
also ic zeide hier te voren
nu moochdi voort van hem horen
als hi desen man hadde doot
ontfincken tvolc met love groot
ende quam hem te ghemoete
eenen zanc ooc zinghende zoete
in die eere dat wiet verstaen
dat hi die mandaet hadde ghedaen
ende loofdene vele meer dan saul
ende riepen met voyse vul
saul duust loven verstaet dit
ende tienduust den jonghen davit
bi desen david es ons bediet
onse behoudre ende el niet
de welke verwan golyas
dats die temptacie van sathanas
dese david god des ic ghewach
doe  was upden palmdach
met groten love ontfaen twaren
ende zere gheprijst vanden scaren
ende quamen met groten hopen
jeghen cristuse ute ghelopen
ende zomeghe riepen osanna
dats te zecghene als ic versta
recht als of zij zecghen wouden
wij bidden di maec ons behouden
ende zij hietene zone van david
ander lieden riepen dit
dese es ghebenedijt
die hier comt te deser tijt
in den name vanden here
noch riepen andre zere
ende zeiden verstandelike wel
dat hi was coninc van israhel
andre zeiden ooc openbare
dat hi een behoudre ware
daer de werelt mede zoude
altemale zijn behouden
andre hem te moete comen
ende stroyden voor hem bloemen
andre liepen hem noch jeghen
ende worpen palmen in de weghen
enighe ghinghen hem ontcleeden
ende stroyden ende spreeden
hare clederen te dien tiden
daer onse here zoude riden
die stede jherusalem zekerlike
die beteikent ons gheestelike
ende es te verstane daer inne
als van payse ene goddinne
ooc beteikent de voorseit stede
alle zalighe ziele mede
tote welker zielen dat coemt
onse behoudre voor ghenoemt
ende es daer in te comen bereet
met groter eere also ict weet
ende wij zijn hem met groten hopen
sculdich ieghen te comen ghelopen
dats met berouwene te verstaen
met love zullen wine ontfaen
dats met biechten tallen stonden
zullen wij belyen onse zonden
ende wij ne moghen gode niet
zinghen enich liever liet
dan wij van quaet doen vertyen
ende wij hem onse zonden belyen
ende palmen tallen daghen
wij in onsen handen draghen
te gods eere ende lovinghen
als wij onsen lechaem dwinghen
castyen ende doen pine
met penitencien discipline
onse cleet  wi in den wech stroyen
als wij anzien der aermer vernoyen
ende wij hem met lidende moede
deelen van onsen erdschen goede
gode eeren wij met weenen
wanneer wij verstaet mijn meenen
besighen met goedwillicheden
die werken van ontfarmicheden
ende wij in duechdeliker manieren
onsen lechaem ende onse ziel verchieren
wij zecghen hi es ghebenedijt
nu ende ooc in alre tijt
die hier in sheren name coemt
als wij gode voor ghenoemt
danken ende loven om zijn goet
dat hi ons alle daghen doet
ende hi ons gheweerd te gheven
daer wij wel bi moghen leven
wij heeten hem verstaet de dinc
onsen here ende onsen coninc
als wij in al onsen werken
zine minne ende zine vreese merken
ende nyement yet pijnt te bestane
daer hi hem in verbelghen wane
dat derde point verstaet mi wel
dat up dien zondach ghevel
was als ic int latijn vernam
als god inden tempel quam
zo maecti hi verstaet den zin
daer ter stede een gheyselkin
daer hi dat volc indien daghen
uten tempel ghinc mede iaghen
dese lieden verstaet mi wel
zaten daer inden tempel
ende waren stille niet openbare
quade valsche woukenare
die dinghen cochten ende vercochten
in die kerke die zij daer brochten
ende gheeselende hise henen stac
haerlieder tafele cristus brac
daer zij up vercochten bi hope
al dinc dat zij hadden te cope
hoe zij stille niet openbare
waren alle woukenare
dat zal ic u doen verstaen
wie dat offeren woude gaen
die nam hier verstaet de dinc
eenighen offer penninc
ende daer over zij hem gaven
gheen ghelt weder  maer ander haven
fyghen  nueten  appelen mede
amandelen dat es waerhede
ende namen licht zo goed of mee
als der penninghen waren twee
also zijze haer profijt an wisten
ende dit hieten colibisten
dat es te zecghen na mijn bedieden
eenre maniere van enighen lieden
die copen ende vercopen diere
alle dinc ende alle maniere
om dat dese lieden danne
ontfinghen van wive ende manne
alle dinc voor hare penninghen
hiet zij aldus in waren dinghen
ende zine dorsten verstaet tbediet
openbare woukeren niet
om die wet  maer onder haer cleet
deidzijt al stillekine godweet
dat niet zoude weten haer wet
de phariseeusen hadse daer gheset
doe cristus dat an zach
niet wel hi ghedoghen mach
met ere gheyselen jaghede hise
uten tempel in vreimder wise
dese gheyselinghe die onse here
hem gaf  was wilennere
bi eenen prince wel bediet
de welke elyodorus hiet
daer ons die scrifture
of bewijst ene figure
dese prinche daer ic dus
of zeide  gheheeten elyodorus
wart ghesent verstaet tbediet
van enen coninc die seleucus hiet
ende was here boven hem
dat hi voer te jherusalem
ende hem haesten harde zere
te roven den tempel van onsen here
ende hi die boudelijc dit anghinc
dat hem beval zijn coninc
haeste hem vullike metter vaert
ende trac te jherusalem waert
inden empel ghinc hi stappant
boudelijc met ghewapender hant
rechte voort es in zijn leet
de wrake gods up hem bereet
ende als hi inden tempel quam
een vreeselic paerd hi vernam
onvorzien  ooc zaghent wel
alle die waren in den tempel
ende die up tpaerd zat zekerlike
was ghewapent bitterlike
ende tpaerd zette harde onzoete
den prince zijn ij vorste voete
up zijn lijf met groter druust
ende gaf hem al sulken tsuust
dat hi ter erden neder vel
doe waren daer verstaet mi wel
noch twee andre jonghelinghen
die welke toten prince ghinghen
ende sloughene met gheyselen groot
up zijn lijf al toter doot
als dese man daer ic of las
te male dood ghesleghen was
voeren die lieden ende tpaert te zamen
weder wech also zij quamen
ende lieten den ghegheyselden man
dood inden tempel licghen dan
maer daernaer verstaet wel dat
een helich paeus over hem bat
zo dat hem god heift ghegheven
dat hi weder begonde leven
ende es weder omme ghewent
ten here diene daer hadde ghesent
ende sprac te zinen here aldus
o edel here seleucus
met leede es mi dese vaert bekant
hebdi nu dan enighe viant
wies doot here dat ghi begheert
dien zent met haesten darweert
recht als of hi secghen woude
datmen gheenen man ne zoude
moghen doen zo groot torment
als of hi darwart waer ghesent
ende ic ne bem u viant niet
mi wondert zere wat bediet
dat ghi mi daer trecken daet
daer ic bem al dus begaet
dese prince elyodorus
met gheyselen was te blouwen dus
om dat hi roven woude den tempel
ende dat gheift ons exempel
ende wil ons wel bedieden
waer om onse here dese lieden
uten tempel ghinc jaghen
ende met gheeselen heift gheslaghen
om dat sij vanden tempel jhesus
wilden maken een roofhuus
met dat zij daer sduvels werke
daden in haerlieder kerke
ende cochten ende vercochten mede
also ic hier te voren zeide
daer elc wouker of ontfinc
niet ghelt maer alrehande dinc
daer zij haer profijt an wisten
ende dese hieten colibisten
dat zijn lieden wilt verstaen
die met allen dinghen omgaen
dus aldinc zij daer brochten
die offeren woude  zij dat vercochten
in dien tempel up ende neder
ende namen aldinc daer of weder
wat het was twas hem bequame
des was colibista haer name
ende dus namen zij valschelike
wouker ende bedectelike
want zij ontfinghen beter haven
weder dan zij eerst huut gaven
spreict up desen wouker wel
die prophete ezechiel
ende zeicht ghine sult niet ghetemen
dat ghi enighen wouker sult nemen
of dat ghi beter dinc ontfaet
dan ghi te leenen eerst bestaet
o lieve broeders laet ons dit woort
verpeinsen dat wi hebben ghehoort
ende laet ons vorden wouker gruwen
ende ewelike den wouker scuwen
maer lacen ic beducht mi zere
dat inden tempel van onsen here
zijn vele kerstine zonder waen
die wouker grotelike ontfaen
daer hare ziele mede werd ghequelt
niet dat zij leenen ghelt om ghelt
of goed om goed of dies ghelike
maer zij vercopen valschelike
die beneficien bi hopen
die men zoude gheven ende niet copen
enighen gheif zijse dor minne
andre zo ict ooc bekinne
zijn haer neven of haer nichten
vanden darden neimzij ghichten
die vierde es haer goede vrient
ende dient hem of heift ghedient
wel na zo vele alst es weert
andre zijn ghepromoveert
bi heren bi vrienden verstaet tbediet
dat ment hem darre ontsecghen niet
ende consenteert hem hare beden
dit regneert te menigher steden
onder personen vander kerken
up dat woort wil zij niet merken
dat onse behoudre cristus
zelve spreict ende zeicht aldus
gheift beneficien ghemeene
onderlinghe groot ende cleene
niet hopende daer af vroe of late
te hebben enigherhande bate
dats te zecghene es mi verclaert
ghevet hem dies wel es waert
maer dor hulde  vreese  of miede
ne zaltuut gheven gheenen lieden
want hets wouker tallen daghen
alzulke zal onse here jaghen
daer boven ute zinen helighen tempel
ende hier of gaf hi ons exempel
als hi dese lieden onversaecht
uten tempel heift ghejaecht
dese woukeraere papen clerken
die dus woukeren inder kerken
den scat die hem was ghegheven
daer boven int eweghe leven
dien zoude hem god daer laten node
maer den wertel zal hi ute roden
nu laet ons pinen bi desen exempel
dat wij eeren ons heren tempel
ende zinen dienst met allen zinnen
dat wire doen gheene valscheit inne
ende niet ne werden gheslaghen
met fellen gheeselen tallen daghen
scuwen wij dan wouker talre stede
ende al zine maniere mede
dat wij vanden tempel daerboven
niet ne moeten zijn verscoven
o goede jhesus nu ghef ons macht
voor wouker te zijn also ghewacht
dat wij gaen in dijn hemelrike
ende daer te bliven ewelike
in dit capitel hier voorscreven
zo hebbic te kennenne ghegheven
in ghescriften hoe onse here
cam te jherusalem met ghere
ende hoe hi daer liet zinen traen
ende met love daer was ontfaen
ende hoe hi binden zelven daghe
ute den tempel doe ghinc jaghen
die woekeraere die colibisten
die woeker hilden daer met listen
in dit capitel zuldi nu verstaen
hoe god zine maeltijt heift ghedaen
met zinen jongheren  ende hoe hi daer
maecte dat sacrament voorwaer
ende gaf den jongheren in zinen name
te nuttene zinen helighen lechame
dat latijn mi des vroet maecte
als ons behouders tijt ghenaecte
van ziere passie dat hi tien tiden
zine bittre passie woude liden
zo heift hi in een testament
gheordineert dat sacrament
zinen jongheren int aventmael
om een ewelijc memoriael
om dat hi des menschen zinne
zoude bewisen zine minne
die hi tot onswart had zo groot
als dat hi dor ons leet de doot
dese minne woudi ons bewisen
ende hem gheliefde dat hi in spisen
ons hem zelven wilde gheven
also tlatijn wel heift bescreven
dat hi nam in zine handen bloot
ende brac tghebenedide broot
ende sprac eit hier alte zamen
dit es ghewaerlijc mijn lechame
dit es ons wel als ic versta
wileneer bediet bi manna
dat es te zecghen hemels broot
also scrifture zeicht al bloot
daer wij of vinden lesende wel
dat den kindren van israhel
god verleende inde woestine
daer zij van hongher doghede pine
na dat merken miere zinne
zo bewijsde god grote minne
moyses ende den kindren mede
van israhel daer ic of zeide
dat hi in haren hongher groot
hem verleende hemels broot
maer meerre minne ende meerre goet
dinke mi dat hi ons doet
want al gaf hi broot hemleden
also ic hier te voren zeide
ende boven maten wel smaect
van substancien waest ghemaect
ende ne gheduerde niet tallen uren
maer dat broot es boven naturen
ende ewich eist beseven
dat ons cristus heift ghegheven
dat broot daer ic of sprac manna
dats hemels broot als ic versta
also men dat bi namen heet
maer die waerheit ic wel weet
dat in den hemel noyt ne quam
maer god onse here lofsam
heift ghescepen dit scone broot
in de lucht verstaet al bloot
of in sluchts hemel zekerlike
die niet es hemel properlike
maer hets een hemel vander lucht
maer cristus die helighe vrucht
es warachtich hemels broot
ende bi ziere ghenaden groot
vanden hemel neder es comen
ende dat es al tot onser vromen
want hi es worden in vreimder wise
levende broot ende onse spise
dus gaf hem god hemels broot
bi figuren  maer al bloot
gheift hijt ons boven naturen
zonder enich teikin van figuren
na dat ic merke ende ooc versta
zo waren in dit broot manna
vele dinghen ghetoocht in figuren
als staet ghescreven in scrifturen
de welke nu wel zijn bekent
in dat helighe sacrament
ende zijn daer in vervullet al
als ic hier na wel zecghen zal
dit manna na der scrifturen
was van wonderliker naturen
want die broden bi der zonnen
weec te werden begonnen
ende alst voor tvier gheleghet wart
zo werdet weder vast ende hart
ende daer bi zo es ons bekent
dat het helighe sacrament
in herten onzuver ende quaet
al te malen te niete gaet
maer in de herten die van binnen
zijn gheviert metter gods minnen
ende niet met zonden es belast
daer blivet altoos binnen vast
ende in die herten zonder waen
zalt nemmermeer te nieten gaen
god onse here es goedertiere
hi ghedoocht dat alle maniere
van lieden nemen tsacrament
ja al zijn zij zondaers bekent
maer een ander es daer an
eist dat besondicht es een man
ende mesdadich zijnde  gheteemt
dat hi tsacrament dan neemt
ende hi hem besondicht weet
dat mach hem wel wesen leet
want hi nemet tziere onvromen
ende hem selven daer mede doemen
maer die ghedaen heift penitencte
ende zuver heift die consciencie
van menighen quade wort hi verloost
ende ewelike daer over ghetroost
ende behoud zine ziele te male
als themels brood quam te dale
quam de dau des hemels mede
ende dat bediet ons dats waerhede
zo wat mensche dies es weert
ende dan tsacrament begheert
ende ontfaet na gods ghebode
dat hi daer mede ontfaet van gode
niet alleene dat sacrament
maer gods gracie es hem ghesent
dit manna verstaet wel dit
was utermaten scoon ende wit
ende was no min no mee
bleckende ghelijc den snee
ende daer bi sullen wi verstaen
zo wat mensche dat wille gaen
toten helighen sacramente
moet pinen met al ziere atente
dat hi dan also zuver zij
dats werdich es tontfaen hi
ende hem gracie daer mede es ghegheven
voort staet van manna bescreven
dat het hadde in waerre zake
vul ghenoechte van alre smake
also dat yement die daer of at
niet ne mochte peinsen dat
noch begheren yewer na
hine vant in dit broot manna
ja van alre erdscher spisen
ende dat zo wille ons bewisen
dat in dat helighe sacrament
es alle ghenoughelicheit bekent
vander zoeter hemelscher spise
de welke gaet boven erdschen prise
dese ghenoechte ne mach niet wesen
wel ghevoelt na dat wi lesen
in kuwene noch in zulken dinghen
maer in helighen peinsinghen
ende in contemplacien mede
van gode en van ziere heligher stede
ende als een mensche daer in gheraect
alle zoetheit hi daer smaect
ende alle vruechde es hem bekent
in dit helighe sacrament
als men peinst met goeden ghere
dat ghewerdicht god onse here
te comen in zo vreimder wise
ende te wesen zijns knechts spise
ende dat hi hem nutten laet
van elken mensche goed ende quaet
al nutten zine niet ghelijc
dus dinct me wel zekerlijc
dat het heift alle smaec albloot
ghelijc dat hadde themels broot
twelke hadde na mijn verclaren
smake van alrehande begharen
ende alre spisen zoetichede
also ic hier te voren zeide
maer die smake die tsacrament
heift es also excellent
dat ne gheen smake zekerlike
deser smake mach gheliken
dese smake es also zoet
zo precieus ende ooc zo goet
waert datse yement zekerlike
eens smaecte vulmaectelike
al die zoethede zekerlike
die men smaect in erdrike
zoude hem recht al bitter dinken
ende bi dier heligher smake stinken
sinte pieter was eens gheraect
daer hi hier of heift ghesmaect
up den berch es mi bediet
die bi namen thabor hiet
ende sprac also wij lesen
heer het es hier goed wesen
laet ons hier des biddic die
maken tabernaclen drie
recht als of hi woude thonen
ewelijc wilwij hier wonen
hier hebwij te wonen ghere
ter materien ic weder kere
van moyses ende den kindren mede
van israhel daer ic of zeide
des andren daghes des zijt ghewes
beval den kindren moyses
dat elc gaderde in eenen vate
dat helt eene ghestaecte mate
ende elc pijnde hem te doen zere
dat hem bevolen hadde zijn here
nu ghevel hoord mijn bedieden
dat altemale die gulsighe lieden
gaderdens meer dan hare mate
van haerlieder ghestaecte vate
nu waest ene mate doe gheheel
als ene pinte of een vierendeel
of des ghelike also men plach
te bezeghene up dien dach
dese lieden die met gulsighen ghere
gulsichlike gaderden mere
als zij quamen te haerre zate
ne hadzijs nemmeer dan haer mate
ende wien dat ghebrac een deel
ende hare mate niet hadden gheheel
als zij thuus quamen te dien stonden
hare mate zij vul vonden
ende dat beteikent wel verstaet
zo wie dat tsacrament ontfaet
al naem hi hostien twee of drie
el niet dan tsacrament naem hie
ende dies ghelike das waerheit fijn
neimt een mensche een cleen stickelkijn
also wel heift hi onsen here
als die een heel name of mere
dese maeltijt ons heren weert
was wilen wel ghefigureert
also ict int latijn vernam
in dat eiten vanden paeschlam
twelke lam die jueden plaghen
te eitene upden donredaghe
als die paesschen daer na lach
die men heet witten donredach
dit lam onse here god beval
te eitene den jueden al
ten tiden als hise hadde vertroost
ende uter vanghenesse verloost
doese hadde ghevaen in zware dinc
der egypcien wrede coninc
ende aldus orcond dat dicht
heift god dat sacrament ghesticht
in der wilen ende in dien tiden
dat hi ons  des wij moghen verbliden
wilde verlossen vanden banden
ende den prisoene der vianden
als een heirder goedertiere
van desen lamme was ene maniere
die de kindren van israhel
altemale doe hilden wel
dat was als zij dit lam aten
zijne laghen noch ne zaten
zij stonden zeid tlatijnsche woort
met ere dwalen wel gheghoort
die elc up zine lendene bant
ende elc enen stoc in de hant
also ghinghe zij den brode ane
ende daer bi zo es te verstane
zo wat mensche die wil gaen
te gods lechame ende dien ontfaen
die es sculdich also wij lesen
met zuverheden ghegort te wesen
met vleesche met herten altemale
ende dat verstaen wij inde dwale
daer zij mede plaghen ghegort te zine
also wi lesen inden latine
voort zal hi es mi bekant
eenen stoc houden in de hant
dats te wetene dat hi zal vast
int rechte ghelove zijn ghepast
ende houden dat vulcomelike
met goeder herten sterkelike
voort zo plaghen die gods cnechte
niet te zitten maer staen rechte
ende daer es ons beteikent bi
dat elc mensche wie dat hi zij
zal een goed leven anegaen
ende in goeden wulle staen
want also scrifture wel zeicht
elc bezondicht mensche leicht
in die wase tallen stonden
als hi hem heift bevuult met zonden
dus zal hi merken up mijn zecghen
ende niet in de wase lecghen
der zonden maer hi zal up staen
ende niet ten zonden weder gaen
want wilhi weder der zonden pleghen
hi slacht der zueghe die es ghedweghen
van allen vulicheden claer
ende wentelt rechte voort daer naer
weder in de muedre toten oren
ende maect haer vuulre dan te voren
voort was ten lamme een sause ghemaect
van enen crude dat bitter smaect
dat inden velde te wassen pliet
dat bi namen lactuca hiet
ende daer bi zo es ons bekent
zo wie dat nut dat sacrament
zal in bitterheden tien stonden
hem laten rouwen al zijn zonden
ene ander point men noch plach
wel te houdene up dien dach
dat es zij plaghen an te doene
als zij ghinghen hare scoene
dattie voete niet smetten zouden
ende daer mede zij bedieden wouden
dat hem elc mensche zal wachten
beede bi daghe ende bi nachten
die ten lechame gaet ons heren
dat hi niet quaets ne zal begheren
also dat zine begherte hi
niet besmetten moet daer bi
want bi den voeten es bediet
die begherte ende anders niet
ende dat dit vray es ende waer
dat proevic bi redenen claer
ghelijc dat men met voeten gaet
in weghen beede goed ende quaet
dies ghelike zo goet een mensche
met quaden begherten met quaden wensche
inder zonden quade ghenuecht
ende met goeden inde duecht
ende dus die gaet ten sacramente
zal hebben te gode zine atente
ende tot hem altemael keren
zinen wille ende zijn begheren
ende wachten wel voor vulichede
zine begherte also ic zeide
voort doe ic weten als ic vernam
int latijnsche dat dit lam
was niet ghesoden maer ghebraden
voor een vier met goeder staden
ende dat bediet ons zonder waen
diet sacrament begheert tontfaen
zal ghebraden wesen binnen
metten viere van gods minnen
cristus onse behoudre weert
hevet tsacrament gheordineert
also ons daghelijx es anschine
onder die ghedaente van brode ende wijne
dit was ons wel bi waerheden
ghefigureert in tiden verleden
bi enen man also ict las
die priester ende coninc was
ende hi was also wij weten
bi namen melchisedech gheheten
nu zullen wij weten al temet
om dit te verstaen te bet
het waren wilen in abrahams lant
viere coninghen es mi bekant
de welke waren gods vianden
ende roveden ende branden
ende voerden loth ghevaen van dan
ende ooc menighen andren man
abraham hoorde die niemare
ende volgheden dien vieren nare
alghewapent met zinen lieden
dat latijn wil mi bedieden
dat zijt becochten alle viere
want hi slouchse dood schiere
ende vele van haren ghesinde
daer verloste hi met ghenende
die ghevanghene altemale
loth ende dandre bi ghetale
ende es weder thuus ghekeert
die materie ons voort leert
dat als thuus voer abraham
melchisedech hem jeghen quam
ende offerde ten love zijn
abrahamme broot ende wijn
bi deser figure zo es beteikent
dat werdighe helighe sacrament
melchisedech die helighe man
daer ic te voren af began
was coninc ende priester mede
gods almachtich dats waerhede
ende daer bi es ons bediet
dalmachtighe god ende anders niet
want god onse here scepper van al
die was  ende es  ende wesen zal
die meester es vander naturen
ende coninc alre creaturen
ooc es hi priester dats waerhede
want hi die eerste messe dede
orconde die prophete davit
die in den zouter spreict up dit
ende zeicht tot gode zekerlijc
du bist een priester ewelijc
noch zeicht hi up den selven wech
na doordene van melchisedech
melchisedech also ic zeide
abrahamme offerande dede
van wijne van brode zo ghi mocht horen
ende dus bediede hi te voren
dat sacrament alst est anschine
dat god onder de ghedaente van wine
gheordineert heift ende van brode
dat men daghelijx offert gode
den hemelschen vader om oflaet
van onser zondeliker daet
melchisedech die helighe man
daer ic hier voren of began
was coninc ende priester mede
also ic ooc te voren zeide
ende daer es beteikent mede
der priesters grote werdichede
de welke wel met rechte zouden
coninclike princen zijn ghescouden
want zij maken ende consacreren
den coninc boven allen heren
ende hare grote werdicheit
es verre boven gaende gheseit
alden coninghen die in der tijt
leven in al de werelt wijt
want zij van priesters zonder waen
hare sacramenten moeten ontfaen
in hare moghentheit zonder waen
moeten zij ooc boven gaen
propheten ende patriarken
ende ooc den inglen diet wil marken
ende dit es elken wel bekent
dat zij maken tsacrament
twelke den ingheliken leven
van gode niet en es ghegheven
noch en hebben ooc die macht
patriarken met haerre cracht
dese ne mochten wilenere
niet consacreren onsen here
wileneer als ghi mocht horen
zo was van marien gheboren
vleesschelike god onse here
ende alle daghe zien wij dat keren
die priesters brood ende wijn
inden helighen lechame zijn
ende hier moghen wi merken bi
hoe grote cracht den priesters zi
in hare wijhinghe ghegheven
ende des sal men vor alle die leven
alle die priesters telker stede
eere doen ende werdichede
om dat werdighe sacrament
al es ons nochtan wel bekent
dat zij zijn van levene quaet
ende leven in menigher mesdaet
nochtan sullen wij in onsen zin
hem eere bieden niet te min
want also groot es haer macht
van haren wyesele de cracht
ende also waerlike messe hi doet
als of zijn leven waer goed
maer es hi quaet up hem salt comen
van zinen zonden zijn verdoemen
ende hi becopet na dit leven
alsoot claerlike staet bescreven
zo wat menschen die gheteimt
dat hi onwerdich zij ende neimt
dat sacrament dat mach hem leet
wesen  want hem es bereet
een vonnesse dat hi scinct
hem selven  ende daer mede eit ende drinct
nu vruchtich in therte mijn
datter heidensdaghes vele zijn
die tsacrament hebben ghenomen
ende nochtan harde lettel gomen
dat sij in zonden zijn ghevort
god betert al eert aergher wort
nochtan sullen wi es mi bekent
eeren omme dat sacrament
aldeghone die onse scepper weert
daer toe heift gheordineert
o zoete jhesu ic bidde di
dattu wils verleenen mi
dat ic met al miere atente
zo eeren moet dijn sacramente
dat ic nemmermeer ne zij
gescheeden lieve here van di
in dit capitel dat hier gaet
voren  diet leest ende wel verstaet
mach wesen openbare bekent
hoe god maecte tsacrament
ende hoe hi zinen jongheren gaf
tetene altemale daer af
ende judas ooc den fellen quaden
diene daer na heift verraden
dat sacrament onthilt hem niet
cristus  ende daer es bi bediet
dat zijt allen nutten zillen
wie dat emmer nutten willen
al eist dat zij in zonden sneven
ende leeden een mesdadich leven
want goede ende quade zekerlike
moghent nemen maer niet ghelike
den goeden zalt te gracien comen
die quade hem selven daer mede verdoemen
dit moghen wij merken ghelovets mie
bider spinne  ender bider bye
die bye neimt vander virtuut
der bloemen huenich ende daer huut
ende in dat selve bloemekijn
zo haelt de coppe haer venijn
want zoe dat nut onaerdelic
ende dus wie dat neimt onwaerdelic
dat sacrament hi neimt daer huut
zijn vonnesse  maer groot virtuut
neimt daer mede wijf ende man
diet werdelike nemen can
tspreken latic hier of staen
in dit capitel zalmen verstaen
hoe god zonder slaghe of hurten
zine viande dede sturten
daer hi hem quam in haer ghemoet
zo dat zij vielen voor zine voet
als judas zo ic dede verstaen
metten andren heift ontfaen
den werderliken gods lechame
ghinc hi wech ende dede tsamen
als hi eerst mocht bi ghetalle
gods vianden vergadren alle
hier moghen wij merken ende leren
hoe groot was die goetheit ons heren
ende hoe groot was die archeit dan
van judas den quaden man
god hadde hem in vreimder wise
ghegheven teten die edel spise
ende in dranke als here goed
zijn helighe vleesch ende zijn bloet
ende judas peinsde in zijn ghedochte
hoe hine best verraden mochte
daer hi dus nochtan zat ende at
god die al dinc wist ende dat
wilde hem zelven zere daernen
ende woude hem tsacrament niet waernen
want hadhijt hem ghewaernt daer
hi hadde ghemaect zijn zonde maer
maer hine woudene vroeghen niet
den priesters heift hi dus bediet
dat ment niet wederzecghen zoude
diet nutten ende ontfanghen woude
enighen menschen tsacrament
al waer hi in zonden ooc bekent
want die priester zoude desen
wroeghen ende een wroegher wesen
ende gheven te kennen openbare
dattie mensche een zondare ware
judaes dese valsche man
daer ic te voren af began
ghinc wech  ende dede als j verrader
die vianden gods al te gader
als was hi van leden cranc
hi verslouch al haren danc
tachtentich mannen in j punguust
nemmer dan met eenre druust
cristus onse behoudre weert
es bi david ghecompareert
want hi was in alre maniere
up die werelt zo goedertiere
dat hem niement in goedertierheden
gheleec  noch in ontfarmicheden
maer ten vonnesse ten laetsten
zal hi zo gherechtich zijn
jeghen die quade ende also nauwe
die jugieren tharen rauwe
dat elken mensche die quaet doen woude
met rechte daer af gruwen zoude
zine goedertierheit hi ons leerde
alomme daer hi converseerde
onghewapent onder die joden
quam hi diene woude doden
zonder hemlieden te doen storem
ende liet hem handelen als j worem
om te vervullen dat up dit
in zinen zouter zeicht davit
van gode claghende in enen ween
ic bem een woren  ende mensche gheen
hem scrijft men een houtworemkijn
want die juden den lechame zijn
an een hout zonder verdraghen
als enen worem hebben gheslaghen
met rechte es hi es mi bekant
harde teeder ooc ghenant
want gheenen lechame also zochte
noch zo edel men vinden mochte
als hi was want scoonre man
nye van moeder lijf ghewan
also ict inden zouter las
ende zo zijn vleesch edelre was
ende teedere ooc mede
also was hem die pijnlichede
die hem die felle jueden daden
te meer pinen ende scaden
ende dit mach elc ghemoeden wel
wants eens kindekins zochte vel
zal ment met ere roeden slaen
men zal zien dat daer an staen
zullen die weevelen van bloede root
een hart vel eens menschen groot
wij zien dat men daer up slaet
ende dat hem niet of lettel scaet
dies ghelike een teeder man
die gheen pine doen ne can
gaet hi vele of pine doet
die bleynen staen an hant an voet
een aerbeider die dach na dach
pijnt want dat hi pinen mach
die aerbeit ne doet hem niet zo wee
noch ne scaedt hem niet een slee
dit weet elc in zijn gedochte
dus dan om dat was zo zochte
ons heren vleesch zo dedem wee
zine passie vele te mee
ende leed te meerre pine
alst wel bi redene es anschine
daer bi spreict also ict las
die prophete jheremyas
inden persone van onsen here
ende zeicht aldus claghende zere
o ghi alle wie dat ghi zijt
die hier biden weghe lijt
ombeid staet merct beziet
of enich rouwe es of verdriet
de welke droefheit ende pijn
mach ghelijc der mijnre zijn
recht als of hi zecghen woude
dat gheen rouwe gheliken zoude
ziere rouwe ende ziere noot
de welke was zo over groot
o zoete god hemels drochtijn
verleene mi dat ic dine pijn
zo moet beweenen anzien ende loven
dat ic in dijn rike daer boven
verblide na dit leven cranc
inden zoeten inglenzanc
int capitel dat staet voor desen
daer machmen waerlijc in lesen
hoe cristus van groter werde
zine vianden waerp te erde
int capittel hier vooroghen
wilt god menic nu te toghen
hoe judas gode van hemelrike
gaf een groten valschelike
die valsche verrader judas
also als ic int tlatijn las
gaf den jueden een teykijn
dat aergher was dan venijn
of al die valscheit die men mochte
ghepeinsen in enich ghedochte
ende sprac toten jueden al
merct wien dat ic cussen zal
ende dien ic cusse dat es hi
dien ghi wilt hebben houten ghi
hoort hier enen valschen raet
ende ene valscheit al te quaet
bi cussen plach men te bekinnen
altoos teiken van goeder minnen
nu heift hi ghedestrueert
die kennesse ende al onteert
ende heift zeit die latijnsche lesse
teiken ghemaect der verranesse
dat teiken tsijn plach van lieve
dat maect hi teiken van valschen grieve
ende om die redene verstaet de dinc
gheviel als judas hem verhinc
dat hi den edelen boom ontkeerde
ende zine smake destrueerde
die te voren drouch goeden wijn
draedcht nu refuus alst es anschijn
ende dat bediet zijt zeker das
dat een teiken van payse was
dat heift hi met losen treeken
ghemaect der verranesse teeken
want hi custe in vriends ghelike
ende verriet zinen meester iamerlike
dese valsche groetenesse
vander valscher verranesse
die zo quaet was ende zo fel
was wileneer beteikent wel
bi tween lieden daer ic af vernam
gheheeten joab ende amasam
die andren quamen te ghemoete
joab amasamme groete
ende hietene broeder ende nam
inden aerme amasam
als diene helsden vriendelike
die ander helsdene blidelike
met goeder jonsten zonder baraet
joab die moordenaer quaet
hadde in deen hand j zweerd bloot
ende stac amasamme doot
hadstu hem om ghenade ghebeden
hi was zo vul ontfaermicheden
hi hadde di ghesijn ghereet
als hi dan dus vor di steet
ende dune groets valschelike
gaf hi di teekin zoetelike
als die wel wiste al dine daet
dattu daer comen waers om quaet
hadtstu dat teekin wel vernomen
als hi sprac vrient waeromme bestu comen
dat was te zecghen als of hi wiste
van diere verranesse liste
nochtan bleef up ene stede
dijn herte altoos in quaethede
noch toochdi dat hi was dijn vrient
al hadstuut qualic an hem verdient
als hi van diere verranesse
niet ne wilde gheven kennesse
den appostelen daer zij zaten
in dat aventmael ende aten
want hi wiste wel die waerheit
hadde hijt hemlieden doe gheseit
zij zouden di met haesten groot
stappans hebben ghesleghen doot
ende daer wilde god die goede
also wesen in dine hoede
dattu niet waers ghesleghen doot
hier merke noch dijn quaetheit groot
dat ghi hem die valscheit doet
ende hem met quader loont dit goet
ghescreven staet in doude wet
oghe om oghe ende let om let
maer niewer ne staet ghescreven
dat men om goet quaet zoude gheven
maer valsche judas ghi dat daet
ende over goet zo ghaefdi quaet
gode onsen here ende nochtan hi
zo menighe dueghet dede di
ende al die juede met haren scaren
die daer met di comen waren
gaven aercheit zekerlike
om grote duecht warachtelike
ende vinghen gode die om hare scout
nochtan staerf die doot ant hout
ende cristus in wien dat was omoet
gaf hem  over hare quaetheit goet
ende wilde liden die bitter doot
om der ghuenre zware noot
diene vinghen ende niet verdroughen
maer met gheyselen zere sloughen
ende bespottene ooc onscone
ende croondene met ere doornine crone
saul die coninc also ict las
figureerde u doen judas
ende ooc alder jueden mede
dewelke saul  gaf quaethede
om goede duechdelike dinc
david zinen zwazelinc
david hadde in zinen live
wettelijc ghenomen te wive
sauls dochter in waerre dinc
ende dus was hi zijn zwaselinc
nu heift saul zo groot despijt
up david ende zo groten nijt
die redene was also wij lesen
om dat david meer was ghepresen
dan saul zelve vanden lieden
dat latijn wil mi bedieden
als david hadde ghesleghen doot
gholyase den ruese groot
die sauls grote viand was
te groten lof zo haddi das
dat hem tvolc gaf m loven vul
ende mer hondert den coninc saul
achter straten zonghen zij dit
hondert saul ende dusent davit
dat was te zecghen als ic las
dattie jonghe david was
vele meer dan saul ghepresen
als boven c dusent mach wesen
ende hier ute hadde groten nijt
die coninc saul  ende despijt
dat hi pijnde nacht ende dach
hoe hine ter doot bringhen mach
david dan verstaet de dinc
die was sauls zwaselinc
ende hadde ziere dochter nochtan
pijnde saul die quade man
hoe hi hem best grief ghedede
als ic u te voren zeide
ende dat bediet dat cristus quam
van zinen rike ende an nam
onse cranke menschelichede
daer hi wart onse broeder mede
des zoude wine te rechte minnen
maer die juede met allen zinnen
quamen up gode als dine gheerden
te vane  met wapine met zweerden
david die edel jonghe man
den sterken gholyas verwan
wies ghelike men niet ne vant
ende hi was sauls vulle viant
ende als david dit dede doe
saul wists hem ondanc toe
alsoot sceen want tallen daghen
leide hi om hem te doden laghen
ende aldus in deser ghelike
verwan god van hemelrike
den viand ende zine temptacie
ende behoed ons bi ziere gracie
van hem ende van zinen scaren
jeghen gode die jueden ghebaren
spreken ende doen hem contrare
recht of hi hare viand ware
david dese goede jonghe man
daer ic te voren of began
plach hem dickent ende vele
met ziere harpen zoete spele
die vianden te verdriven
nu willic vander harpe scriven
ende es ooc zekerlike ware
waert dat een man bezeten ware
ende dat hi spelen hoorde
up der harpen zoete coorden
die viant ne mochtene niet tempteren
up die tijt noch persequeren
david dan die jonghe man
daer ic te voren of began
jaechdem menichwaerf huut
met ziere harpen zoete luut
den viant also ict las
daer saul of bezeten was
niet dat hi al van hem sciet
maer up die tijt ne pijndine niet
dat hi dus speelde voor saul
ende saul nochtan des nijts vul
pijndi altoos om davids dood
ende met ere glavie na hem scoot
maer david an een zide zeech
doe vlooch die glavie in de weech
ende dit dedi te menigher tijt
hoort hier valschen quaden nijt
hoe hi david aercheit doet
die hem nochtan dede goet
dus heift u cristus dar ic lyen
dicken van afgoderyen
gheroupen harde zoetelike
met goeder herten jonstelike
zecghende keer weder te mi
ic zal gherne ontfanghen di
ende ooc zeicht hi in zine ghebode
minne ende oeffene eenen gode
daer meendi mede dat wij vertyen
zullen alle afgoderyen
onreyne jueden dit dedi u
ende u valsche herte comt nu
ende bereed hem wapine bloot
om hem te bringhen ter doot
dese david daer ghi of hoort
trac te conincscepe voort
also dat hi properlike
na saul oyr was vanden rike
die felle saul nochtan zochte
hoe hine ter doot bringhen mochte
ende leide ooc tallen daghen
om davids lijf te nemen laghen
ende god bewandelde rike ende steden
der jueden in weghen der waerheden
ende dien wech heift hi hem gheleert
den jueden ende gheinstrueert
ende zij zouken in allen dinghen
hoe zij ter doot zouden bringhen
cristuse die hem heift ghebaet
in allen sticken ende niet ghescaet
david dese jonghe man ghetrouwe
beterde dicken sauls rouwe
met harpen ende heefse verdreven
also hier voren staet ghescreven
ende saul die coninc loos
peinse in zinen moet altoos
hoe hi hem best rouwe dade
ja van zinen live scade
aldus heift god also wi lesen
die quellende zieken dicke ghenesen
ende heift also scrifturen bewijsen
die doden ooc doen verrisen
nu comen die jueden die van dien
alle dese teikine hebben ghezien
ende doen haerlieder wapine an
om hem te doden die god ende man
warachtich was dat dar ic lyen
gheboren vander maghet marien
ghi jueden die dus valschelijc
gode vinghet zijt wel ghelijc
ende ghecompareert mocht wesen
den valschen caym daer wi of lesen
die up abelle in alre tijt
zinen broeder hadde nijt
ende heiftene toter doot ghehaet
zonder redene of mesdaet
van desen ij broeders es bescreven
dat zij gode zouden gheven
hare offerande  ende abel
zine offerande gaf zo wel
met goeder herten als ic vernam
dat zoe gode wel bequam
ende cayms offerande niet
die hi gaf es mi bediet
ende dit mochte de zake wesen
waest enighe zake  zo wi lesen
of enighe redene daer huut
nijt mocht zijn ghespruut
ende aldus also ict las
om dat jhesus ghenoughelijc was
den volke daer hi wandelinghe dede
ende bequame voor gode mede
des hadden die jueden groten nijt
ende riepen zere te diere tijt
datten pylatus hadde ghevaen
ende zeiden laten wine gaen
alle die liede groot ende cleene
zullen gheloven an hem ghemeene
ay lasen jueden van redenen blent
hoe zere zidi ombekent
dat ghi spreict alsulke woort
ende oft comen waer zo voort
dat zij in hem gheloveden alle
te mael die iueden bi ghetalle
zoudu dat emmer dinken scade
hoe qualike zidi des te rade
eist niet al goed ende zalicheit
dat hi predict ende heift gheseit
weder vindi yewers openbare
dat zine dinghen niet zijn waer
of was ye in enighen stonden
in zinen woorden faute vonden
van al dat hi ghepredict heift
ende hine hevet ooc wel beleift
ic weet wel ja hi zonder waen
ter materien zo willic gaen
daer ic te voren af began
caym leedde abelle dan
met smekenden woorden huutwaert
dat latijn mi wel verclaert
als zij buten waren comen
een cakebeen heift hi ghenomen
ende heift met slaghen groot
zinen broeder ghesleghen doot
dies ghelike met losen kere
quam judas tot onsen here
ende heeft smekende  niet om goet
onsen here valschelijc ghegroet
alsoot daer wel sceen te handen
want hi leverdene zinen vianden
caym slouch dood zinen broeder
van vader ende ooc van moeder
ende die jueden beede gader
haren broeder ende haren vader
dat was god zijt zeker das
de welke wel haer vader was
want hise zelve ghemaect heift
ende al dat ye levede of nu leift
of ooc zal leven emmermeere
hare broeder was ooc onse here
want hi dat menschelike abijt
heift an ghedaen om haer profijt
o zoete jhesus helighe behoeder
die gheweerde te zine onse broeder
ontfaremt onser allegader
ende hoet ons al machtich vader
int capitel dat hier voorgaet
ende nu laetst voorscreven staet
hebbic vertelt also ict las
int latijn hoe cristus was
zinen vianden ghegheven
ende ooc alst es bescreven
hoe hi dan van judas den quaden
was ghecust ende verraden
int capitel hier voor oghen
wilt god zo meenic te toghen
hoe cristus vanden fellen honden
zine oghen waren verbonden
als der fellen jueden scaren
daer aldus vergadert waren
ende zij gode hadden ghevaen
doe namen zine harde zaen
ende bonden met sterken banden
zine ghebenedide handen
sinte pieter was daer mede
ende trac een zweert dats waerhede
ende trart mede int gheloop
ende smeet eenen uten hoop
enen slach die also wouch
dat hi hem een oor of slouch
ende jhesus toghede dats waerhede
up den knecht ontfarmichede
ende heift des knechts oor ghetast
ende weder an gheset vast
al die propheten die waren te voren
eer god op eerden was gheboren
die jueden pijnden met ghenende
dat zij den ghonen zouden blenden
met enen cleede dat zij bonden
voor zijn oghen die te meneghen stonden
die jueden hadde verlicht zere
menich waerven wileneere
in vreimder wonderliker maniere
bi ere columme vul van viere
zijne scamen hem noch en gruwen
zine helighe ansicht te bespuwen
ende elc metten speecsel zijn
verdecte dat glorieus anschijn
van hem die wileneer hem zomen
heift ghedect te haerre vromen
een deel van der jueden volke
wonderlike met ere wolke
dese jueden verstaet den sijn
die aldus ons heren anschijn
hebben besmet ende bespoghen
dat hi minlike wilde doghen
ende hem ne wilde wreken niet
es ons wileneer wel bediet
bi enen afgod harde wel
dien de kindren van israhel
teenen stonden maken deden
ende als gode wouden anebeden
als die kindren van israhel wouden
dien afgod maken  omdat zi zouden
anebeden verstaet tbediet
aaron die dit doe an ziet
ende een ander die was gheheeten
hur  als mi scrifture doet weten
ne wilden niet ghedoghen dat
ende wederstoedent hemlieden plat
die ander begonden hem vergramen
up hurre zi ghelopen quamen
ende namen hur met groter onwerden
ende wierpene neder ter erden
ende bespuwedene in waerre woort
ende hebbene met speecsele versmoort
dese kindren van israhel
daer ic of zeide verstaet mi wel
waren gram ende ongemoet
op hur dat hi weder stoet
hare afgoderye alsoot sceen
der phariseeusen menich een
vergraemde dat hare quaethede
god begreep dats waerhede
dese iueden die onsen here
aldus bespotten zo over zere
bespuwen ende sloughen mede
also ic hier te voren zeide
zijn wel bediet als ic vernam
bi enen zuene die hiet cham
noee was die vader zijn
ons bediet dus dat latijn
also ict in de bible over las
dat noee eens dronken was
van dat hi an den wijngaert
at  daer hi of dronken waert
ende wart zijn zins gherooft
hi leide neder doe zijn hooft
ende sliep als sulke lieden pleghen
ende als hi neder es gheleghen
zo lach hi bloot dats waerhede
al met ziere manlichede
zijn voorzeide zuene cham
met zinen broeders daer toe quam
ende als hi dat heift verzien
zo spotte hi daer mettien
entie ander kindre algader
deckeden daer haren vader
dese cham die zine here
zinen vader zoude eeren zere
die dede hem onwerdichede
ende bespottene als ic zeide
entie iueden die met rechte
zoude gode eeren  als zine knechte
die hebben lasen haren god
bespuwen  ghesleghen ende bespod
ende al was noe van zinen zone
zere bespot als ic tone
ende onscamelijc bespot
vele oneerliker zo was god
bespot ende vuliker twaren
vanden iueden ende haren scaren
want dese noe daer hi lach
was bespot daert niement zach
maer gods bespotten over waer
was hem ghedaen al openbaer
in dat huus van cayphas
daer de menichte daer mede was
noe   verstaet ooc tbediet
ne wiste vanden spottene niet
want hi sliep ende ooc daer bi
zo ne wiste twint daer of hi
ende ihesus onse lieve here god
was vanden iueden zere bespod
wakende als men merken mach
die aldinc hoorde  wist ende zach
dese noe was mer van eenen
kinde bespot verstaet mijn meenen
want die andre beede gader
decten de leden van haren vader
ende god verstaet mijn bedieden
was bespot van vele lieden
niet van enen iuede alleene
maer van haren rade ghemeene
ende daer ne was niemen zonder waen
die eens hadde gheseit laet staen
die ij kindren hadden up noe dere
maer onsen ghebenediden here
ne stont niet een iuede omtrent
die hem was compacient
dese iueden nu voorseit
die gode daden al dat leit
waren wilen in vreimden doene
biden vianden van sampsoene
de welke philistinen waren
ghefigureert na mijn verclaren
van sampsoene wi lesende vinden
dat hi hem zomtijt liet binden
al willens van zinen vianden
beede voeten ende handen
ende met ziere groter cracht vertuut
als hi wilde brac hi wel huut
ten laetsten dor eens wijfs minne
gaf hi hare voorwaer te kinnen
scoere men hem of van zinen hare
dat al zine cracht verloren ware
dit wijf dede met nauwen keren
sampson doe zijn haer of sceren
tere tijt daer hi lach ende sliep
ende om zine vianden zi doe liep
die daer quamen te dien stonden
diene vinghen ende bonden
ende deden hem groot ghepijn
ende staken hem ute die oghen zijn
als hi dus ghevanghen was
dedemenne comen int palas
daer die philistinen zaten
in solace dronken ende aten
die materie wil mi orconde
dat zij daer ten selven stonden
alle doe vergadert waren
die hem hadden gheweest contrare
ende hem brochten int vernoyen
nu was zijn hare beghonnen groeyen
ende zij deden sampsoene halen
dat hi voor hem in der zalen
zoude lopen al omtrent
als een mensche die es blent
daer hi hem hurte of zere dede
ende daer hadsij haer feeste mede
sampsoen die bad onsen here
stillekine met herten zere
dat hi over die valsche zake
hem wilde verleenen ene wrake
ende god heift zine bede ghehoort
sampsoen die nam rechte voort
twee pylaren  daer die zale
up ghefundeert was altemale
die pylaren trac hi te zamen
die maetselryen ghevallen quamen
vander zalen zwaer ende groot
daer bleven zij altemale doot
hi selve ende zine vianden mede
ende twijf ooc dat es waerhede
wies minne hem daertoe hadde brocht
zinen vianden hadzoene vercocht
sampsoen om zine grote staerchede
beteikent gode dat es waerhede
want willens hi hem binden liet
also hier voren es bediet
daer na wrac hi hem vreeselike
van zinen vianden zekerlike
dus liet hem cristus zonder waen
willens vanden iueden vaen
ende woude also wij lesen
vanden iueden bespot wesen
maer daer na alst onsen here
ghelieven zal  zal hi hem zere
wreken ende vreselike
met zinen vonnesse zekerlike
up al die ghone also wij lesen
die zine viande hebben ghewesen
als hi in zine maiesteit
ende in zine moghentheit
zal verdoemen zonder hende
zine viande te haerre scende
wat groter wraken hi dan zal
doen up zine vianden al
ne mach men scriven no ghespellen
noch gheen tonghe ne macht vertellen
dan zouden zij liever hebben te zine
in die ewelike grote pine
dan an te ziene dat anschijn
van gode die zo gram zal zijn
want also ghenoeghelike
ende daertoe ooc zo lievelike
als gods anschijn werd te ziene
den goeden die de duecht verdienen
also vreeselike zalt ooc wesen
den verdoemden zo wi lesen
den berghen zullen zij bidden alle
dat zij up hem willen vallen
ende deckense wel ghedichte
van ons heren grammen ansichte
dan zal hi zecghen alte handen
aldus tote zinen vianden
gaet ghi lieden vermaledijt
int vier dat bernt talre tijt
den ghebenediden zal hi loon
gheven in zijns vaders throon
o zoete jhesus lieve vrient
ghef ons dattu van ons ghedient
also moets wesen als waerbi
dat ten utersten daghe wij
moeten metten lieden vercoren
dinen ghebenediden roup dan horen
int capitel dat hier voren steit
zo hebbic na minen zin gheseit
also ict in den latine vant
hoe cristus van al zinen viant
scop ende sceren woude doghen
ende hoe dat zij hem zine oghen
ooc verbonden met enen cleede
ende hoene sloughen die jueden wreede
also ghescreven staet hier voren
in dit capitel zalmen horen
die rechte waerheit also ict las
hoe onse here ghebonden was
an ene columme vanden joden
diene gherne zouden doden
ende als zij onsen here god
alden nacht hadden bespod
zo leede zine smorghens vroe
tote pylatus huse toe
ende wilden in alre maniere
dat hine stappans ter dood jugiere
pylatus vraghede om zine mesdaet
zij zeiden het was j mensche quaet
ende een verledre die al den dach
vele volx te verleedene plach
niet alleene riepzij te hant
verleed hise in der jueden lant
maer in zijn landsceip ooc mede
in galyleen dats waerhede
als pylatus heift ghehoort
vanden iueden al dese woort
dat hi van galyleen was
ne dorst hi niet ghemeten das
dat hine iugierde lude of stille
ende dat om herodes wille
hi zendene hem als diene ontsach
ende daer mede upten selven dach
zo worden zij ghevrienden dus
die herodes ende pylatus
dewelke een tijt voor desen
grote vianden hadden ghewesen
herodes ne hadde noyt vor dien
gode onsen here noch ghezien
hi hoorder of spreken in zulken tiden
des was hi van ziere comste blide
want hi waende dat waer j man
die bider sterren wijsdom can
van toecomende dinghen kallen
de welke namaels zouden ghevallen
of hi waende wel dat hie
hadde gheconnen nygromancie
of toverie of zulken aert
ende daer om hi van gode beghaert
dat hi voor herodes oghen
enich teekin wilde toghen
ende vraechdem menigherhande dinc
cristus al der werelt coninc
daer up niet andwoorden wille
maer als een kint zweech hi stille
ende als herodes dat heift verzien
waendi zeker zijn in dien
dat hi zijn sins niet meester ware
een wit cleet nam hi daer nare
ende dede dat an den hoghen god
als die met hem helt zijn spod
ende hi zendene weder dus
ghecleet tote pylatus
ende zeide hine mocht niet vinden
in hem meer dan in enen kinde
enighe zake cleen of groot
daer hi mede hadde verdient der doot
dese herodes als ic zeide
gode een wit cleet an dede
nochtan zo ne wist hi niet
wat hi daer mede had bediet
die helighe gheest riet hem stille
als die daer bi bedieden wille
dat cristus onnosel was
also hi ga in gaf cayphas
te zecghen  dat wel was noot
enen over tvolc te liden de doot
also gaf hi in als ict weet
herodes  dat hi heift ghecleet
cristuse met enen clede wit
zine onnoselheit bediet dit
als dus ghebrocht was onse here
zo vraghede pylatus zere
alden iueden bi waerheden
of zij wisten enighe reden
te hemwart van mesdaden groot
dat hi hadde verdient der doot
of enighe zake in enigher manieren
daer menne ter dood om mochte iugieren
doe quamen zij hem exponeren
drie redenen in valscher leren
ende zeiden dus dese woorden
daert al tvolc doe an hoorden
eerst dat hi zeide wilt verstaen
hi mocht doen te nieten gaen
den tempel ons heren weert
die met handen was gheformeert
ende dan an den darden dach
hi enen andren stichten mach
die niet van handen ghemaect zij
dit zeide openbaerlike hi
ende dus heift hi verdient de doot
noch es daer ene redene groot
die hi ooc zeide al openbare
dat men niet sculdich ne ware
den keyser enighen cheins te gheven
voort heift hi hem selven verheven
ende zeide in waerre dinc
dat hi ware der jueden coninc
als pylatus aldus hoorde
vanden iueden dese woorde
die zij contrarie gode spraken
die eerste ij voorseide zaken
ende peinsde het waer al wint
daer up ne gloofdi niet een twint
maer trouwen vander darder dinc
of hi ware der jueden coninc
dat vervraechde hi onsen here
dickent nerenstelijc ende zere
die roomsche keyser zekerlike
was overhere vanden rike
der jueden  ende vanden lande mede
dus gaf men den keyser huut elker stede
tribuut also ic zeide te voren
dus ne mocht pylatus niet horen
dat yement zecghen zoude openbare
dat hi der jueden coninc ware
zo dat hi daer up heift ghelet
ende onsen here vervraghet bet
ende wilde weten in waerre dinc
of hi ware der joden coninc
also hi zelve wel had gheseit
oec was pylatus dats waerheit
ghegheven te male zine baelgye
over de iueden ende voghedye
van des keysers moghenthede
ende daer bi duchte hi mede
dat hi den keyser verwerken mochte
nerenstelike hi onderzochte
ende vraechdem selven ofte hi
der iueden rechte coninc zij
onse here sprac es mi bediet
zijn rike ne was van deser werelt niet
als pylatus hoort dese sprake
docht hem hi ne vant gheen zake
des hi de dood verdienen mochte
pylatus peinsde in zijn ghedochte
hoe hi die gramschap up dien dach
vanden iueden best zochten mach
dat hise mochte payen zaen
dat zine wilden laten gaen
dit peinsde hi in zinen moet
pylatus  ende hem dochte goet
dat hine doen gheyselen woude
up dat der iueden gramscap zoude
daer mede slinken harde zaen
dat zijne zouden laten gaen
die rudders namen te dien stonden
god onsen here ende bonden
hem an ene columme zonder verdraghe
ende hebbene met gheyselen gheslaghen
nu gaven hem hoort mijn bedieden
die phariseeusen grote mieden
om die redene dat zij wouden
dat pylatus rudders zouden
onsen here meer hebben gheslaghen
dan zij andre te slane plaghen
ende om die mieden sloughen zij te mere
gode onsen lieven here
die de slaghen groot ende wreet
om ons te verlossene leet
dese gheyselinghe ons heren weert
was wilen wel ghefigureert
bi eenen prinche ende wel bediet
die bi namen achior hiet
wien die cnechten verstaet de dinc
van olifernuse den coninc
hadden ghevanghen teenen stonden
ende an enen boom dat zine bonden
die redene waer bi ende hoe
dat dit aldus was comen toe
die quam huut des coninx quaethede
om dat achior sprac de waerhede
ende lachterde hem dat hem messat
ende hine conste niet zecghen dat
noch ghespreken smekende woorde
die de coninc gherne hoorde
dese achior dat es waerheit
was ghebonden alst es voorseit
vandes coninx cnechten dus
ende vanden rudders pylatus
was ghesleghen onse here
met gheyselen utermaten zere
achior die was ghebonden
om dat hi te gheenen stonden
metten coninc wilde loveeren
ende cristus onse lieve here
was ghegheyselt om dat hi
der iueden quaetheit begripende zi
achior als ic int latijn vernam
die maecte den coninc gram
om dat hi glorifierde gode
twelc die coninc hoorde node
ende daerbi hi ghebonden was
ende cristus also ict las
leet der gheyselinghe pine
om dat hi den vader zine
ende zinen helighen name waert
altoos heift gheopenbaert
nu sullen wi merken dat onse here
met gheyselen utermaten zere
sloughen ij manieren van lieden
also mi tlatijn wil bedieden
donghelovighe  entie vander synagoghen
dit waer zij  ende hier of wij moghen
van wileneer vinden ene figure
van enen man zo spreict scrifture
die lamech bi namen hiet
vandesen doet scrifture bediet
dat hi hadde wiven twee
die hem dickent daden wee
met quaden woorden tallen daghen
ende zomtijt ooc met groten slaghen
dat een wijf als ic versta
hiet sella  ende die ander ada
bi der eenre zo es bediet
die synagoghe ende anders niet
bider andre zo willic bedieden
die onghelovighe juedsche lieden
die eene van den wiven twee
dede hem dickent met slaghen wee
die andre die ne niet en slaet
persequeerdene met woorden quaet
die onghelovighe sloughen zere
met scaerpen gheyselen onsen here
ende die vander synagoghen
deden hem met woorden doghen
dese gheyselinghe wreet
die onse here dor ons leet
dat deden tweerhande lieden
die machmen ons wel bedieden
bi jobpe die ghegheyselt was
in twee manieren als ic las
hoe ende in wat manieren hi
in tween manieren ghegheyselt si
ende hoe dat hi daer quam aen
dat sal ic u doen verstaen
sathan slouchen bi gods orloven
vanden voeten toten boven
also hem onse here beval
met quaden zweren over al
ende zijn wijf tempteerdene zere
met haren woorden ja vele mere
dat hem die viand also slouch
minlike hi dat verdrouch
ende was daer in pacient
maer vanden woorden den torment
van zinen wive des haddi smerte
ende wanhaghen in zijn herte
haer dochte hen was niet ghenouch
dattene die viand also slouch
metter gheyselen up zijn lijf
zijn selves over quade wijf
zijne dede hem met woorden pine
ende hi hadde liever te zine
vanden viand also gheslaghen
dan die woorde te verdraghen
dus waest den iueden niet ghenouch
dat men gode met gheyselen slouch
zine gheyseldene ooc mede
met quaden woorden dats waerhede
die zij hem gaven quaet ende onzoete
vanden hoofde al toten voeten
ne was in job niet een stede
daerin was ghesondichede
sathan gheyseldene zo zere
ende inden lechame van onsen here
ne was een stede niet gheleghen
zijne was met gheyselen dorsleghen
in dat vleesch dat was zo zochte
dat niet zochter zijn ne mochte
also ict inden latine las
ende zo ons heren lechame was
teedere  ende zochter mede
zo vele te zeerre dat hem deden
die slaghen sloughen zij bedichte
zijn lijf was te dorslaen lichte
ende vele lichter dats openbare
dan een vleesch dat harder ware
o mensche van gods bloede drinke
peins anezich ende weder dinke
wat slaghen ende wat zericheden
dat god om dinen wille heift leden
zine bitter passie ende zine pine
om di te bringhene ter glorie zine
ende te helpene uter hellen kiele
ne ghef niet weder dine ziele
te verliese die god ghewrocht
heift  ende also diere ghecocht
merc of du te gheenen tiden
eenen mensche hebs weten liden
enighe pine  of enighe noot
dewelke mocht zijn zo groot
dat zij gode van hemelrike
ziere pinen mochte gheliken
of dien zo vele was ghegheven
als hem te lidene in dit leven
merc ende zich in dinen zinne
of hi te di waert hadde minne
ende grote jonste in hem sij
die zine herte draecht te di
dat hi in deser aermer eerde
om di te comene gheweerde
in een knechtelijc abijt
ende dese passie voor di lijt
ende ghedoghet dat menne slaet
niet om hem maer om dine mesdaet
merc in dinen zin ooc mede
of du enighe pijnlijchede
of enich torment lude of stille
hebs gheleden dor zinen wille
merc of du enighe dankelichede
of enighen dienst ooc mede
over die passie gheifs die hi
wilde liden dus dor di
al die duecht ende al dat goet
dattie mensche in zijn leven doet
dat ne mach al gheliken niet
der minster dropel die god liet
ansich danne ons heren pijn
ende ne wil niet ondankelijc zijn
al ghevielt in enighen tiden
dat di een lettel quame te liden
of dat ghi ghedoghen moet
danne aneziet ons heren bloet
metten oghen van dinen ghedochte
dat hi sturte om di onsochte
hebstu enighe contrarie dinghen
die bitter zijn die sultu minghen
in ons heren helighe bloet
ende het zal di dinken zoet
al dat bitter ende dat zure
dat di doet liden daventure
om hier of bet te hebben kennesse
zo scrivic hier ene ghelikenesse
dat wel acordeert in desen
van enen muenic wi dus lesen
die in enen clooster was ghegaen
die materie doet mi verstaen
hi was ter werelt in weelden groot
ende nu at men daer gherstenbroot
die materie doet mi woort weten
twelke hi niet ne mochte eten
dat hi in hem selven woude
ende peinsde dat hi ute gaen zoude
om dat hi dat broot niet en mochte
eens nachts hem in drome dochte
dat god onse here tot hem quam
ende vanden brode een stic hi nam
ende stact in ziere ziden wonde
ende ghaeft hem tetene tier stonde
ende alst ghesteken was met bloet
zo docht hem smaken harde zoet
cort daer na wart hi ontwake
ende wart peinsede om de zake
wat hi in drome hadde ghehoort
ende hi at metten andren voort
ende bleef in den clooster daer
dus zal een mensche over waer
in zine droufheit tallen tiden
peinsen om ons heren liden
als hi dat zo groot anziet
tsine ne zal hem dinken niet
wij moeten emmer doghen pijn
ende hier of elder ghegheyselt zijn
nu laet ons dan met herten poghen
in dit leven also te doghen
onse gheyselinghe dat wij nadien
der ewegher pinen moghen ontvlien
heesschen wij gode dan in desen
leven  also ghepijnt te wesen
dat wij vlien die pine groot
ende dat wij na de doot
moeten in gaen in gods rike
dat gheduren sal ewelike
o zoete jhesus wilt mi gheven
zulke gheyselinghe in dit leven
dat ic na desen leven moete
smaken shemels honich zoete
int capitel laetst voor desen
daer hebbic ghestelt te lesen
die rechte waerheit als ic las
hoe cristus ghegheyselt was
in dit capitel dat hier na
volcht scrivic elc wel versta
hoe die jueden met scaerpen doornen
gode croonden te zinen toorne
pylatus die rechter dat beval
also ic zeide den rudders al
dat zij gode zouden slaen
met gheyselen  nu doet mi verstaen
tlatijn dattie juedsche lieden
desen rudders ghaven mieden
dat zine te meer hebben gheslaghen
dan zij iement te slane plaghen
updat vervult zoude zijn in desen
die prophecye die wij lesen
o ghi die biden weghe lijt
merct een lettel ende ontbijt
of ghi nu enighe rouwe ziet
die minen rouwe gheliket yet
nu en was gheen pine zijns ghelijc
want cristus also bitterlijc
ghedogheden menighen slach
meer dan men iement te slaen plach
die hystorie mi ghewouch
dat menne niet met gheyselen slouch
niet boven elleven slaghen
dese costume de iueden plaghen
nu comen de iueden  zeicht ghescrift
met haren mieden met haren ghiften
ende procureerden onsen here
met gheyselen te slaen zo zere
zo grote slaghe ende zo onzoete
dat van den hoofde toten voeten
niet en was een inkel deel
dat van slaghen was gheheel
noch en waest hem niet ghenouch
dat menne boven costumen slouch
meer dant sculdich was te zine
maer zij visierden ene niewe pine
ende zettene up thooft onscone
ene scaerpe doornine crone
ende deden onsen here dan
een cleet al van purpur an
doe ghaven hem die quade tyrant
enen sceptre in zijn hant
als quansijs wi willen desen
wisen hoe hi coninc zal wesen
dit daden zij hem te verwite
doe groeten zine in despite
ende zeiden in valscher dinc
wes ghegroet der iueden coninc
costumen ende ghewuenten waren
dat men dickent toveraren
plach met gheyselen te slane
maer wet  ne dede niet te verstane
noch ooc niet ghebieden woude
dat mense met dornen cronen zoude
o jueden quaet ende ombekent
waer vondi dit nieuwe torment
hoe nieuwe tormente ende hoe groot
zuldi noch liden na dese doot
want die niewe pinen visieren
hets recht dat men ze met niewer manieren
ende met niewen visierden pinen
zal tormenten ende trahinen
metter maten daer zi mede meten
also ons scrifture doet weten
die wij in den latine lesen
zo zullen zij ghemeten wesen
ende hets recht dat men hem doe
meerre pine ende hebben toe
ooc mede alzulken torment
die hem zal bliven zonder hent
als die iuede dus over zere
hebben ghegheeselt onsen here
zine cleeddene niet es mi bekent
maer zij sloughen hem omtrent
eenen mantel als ict las
die purperin of zidin was
dit purper in waerre woorde
was een laken dat toebehoorde
eenen coninc zelve te draghen
ende grote heren te draghen plaghen
ende daer om ment gode andede
om hem te bespottene mede
ene dyademe of ene crone
was ooc eens coninx teikin scone
dat zij droughen ende in die stede
vander crone men hem dede
ene dornine crone up thooft wringhen
in sceerne ende in spottinghen
een darde teikin dat ooc plaghen
grote coninghen te draghen
dat was een septer van goude
ende doe gaven zij hem also houde
in zijn hand es mi bediet
over den septre een riet
ende dat in zine rechter hant
ende enen coninc in elk lant
behoort wel dat men voor dien
kniele up deerde metten knien
ende in sceren ende in spot
knielden zij vor onsen here god
ende hebbene in sceerne ghegroet
ene costume men pleghen moet
voor enen coninc dat men dien
gheift grote ghifte die quade partien
spuwen over die hoghe ghichte
gode met spuwen in zijn ansichte
ende gaven hem onder die cake
mi orcond die latijnsche sprake
dat zij sloughen ende blouwen
zijn hoofd met riede ende douwen
die scaerpe doornen in zijn hooft
van dier crone des ghelooft
datter tbloet huut woet ghereet
o quade iueden ende wreet
bi wat redenen of waer bi
hantiert dus uwen coninc ghi
zo wredelike ende zo onzochte
ende niet ne peinst in u ghedochte
die beneficien die u ghegheven
van hem zijn in dit erdsche leven
hi heift dickent es u bekant
verwonnen al uwe viant
ghewapende coninghen ende haer volc mede
ende nu comdi met uwer quaethede
ende gaet zijn helighe hooft dorboren
met ere crone van scaerpen doren
ende hi gaf grote goedertierheit
uwen voetstappen dats waerheit
ende ghi gheift pine ende aercheit mede
zinen hoofde dat es waerhede
hi behoedde ooc over waer
uwe cleedren veertich jaer
wileneer bi ziere gracie weert
dat zij niet ne woorden ghecorrumpeert
ende ghi heden hebtene naect
van al zinen cleedren ghemaect
dewelke u here es ende u zot
ja in u sceren ende in u spot
die scrifture zeicht also
dat hi den coninc pharao
ende die van egypten mede
dor u lieden sterven dede
ende gheyseldese zere
ende ghi gheyselt onsen here
met scaerpen gheyselen ende slaet
zonder redene of mesdaet
ende hi dede alst voorseid es
breken bi den kinde moyses
des coninx van egypten crone
om uwen wille dit was u scone
ende ghi comt te zinen toorne
met ere crone van scaerpen doorne
ende zette hem in groter pine
die crone up dat hovet zine
god vernederde in allen dinghen
jeghen u vele groter coninghen
also dat zij u al zonder waen
algader waren onderdaen
nu merkic uwe ondankelichede
ende uwe grote onwetenthede
dat ghine anebeed als coninc
ja in spotte in waerre dinc
hi heift u bi ziere gracien
gheeert boven alle den nacien
ende boven al den lieden mede
die wonen in der wereld stede
ende ghi hebt hem wel zere
bespot ende ghedaen onnere
ende onnere zo menigherhande
meer dan yemen in enighen lande
hi heift u dickent wilt verzinnen
bi eenen man doen verwinnen
dusent lieden in een punguust
ende bi tween lieden tienduust
ende ghi comt jeghen hem alleene
met menichten van volke ghemeene
ghi brocht daer ij manieren van lieden
dat waren die onghelovighe dieden
ende die vander synagoghen
hoe zoude dat wel wesen moghen
dat een man in een punguust
zoude verwinnen lieden duust
ende zij ij tienduust verwinnen zouden
ne ware allene dat god woude
ende hoe zouden der jueden scaren
al waert datter zo vele waren
als in de werelt mochten gaen
den almoghende god ghevaen
ne ware alleene dat hi woude
ghedoghen dat menne vanghen zoude
ende dat hi hem selven dede
al inder jueden moghenthede
dit weet elc die wel es bedacht
want aldie stercheit entie macht
die yement heift in dit leven
die es hem van gode ghegheven
dus moet hi emmer sterker wesen
die de stercheit ghevet desen
wien zulke stercheit clevet aen
dan hi diet van hem heift ontfaen
want sterker es hi diese gheift
dan diet van hem ontfanghen heift
dese folinghe ende dit spot
twelke ghedaen was onsen here god
int up setten der doorniner crone
was wilen wel beteikent scone
in een wijf ende wel bediet
die yponiem bi name hiet
dewelke was skoninx shertse vrouwe
also ic in scrifturen scouwe
die coninc hadde ic zeker bem
also lief dese yponiem
dat altemale dat zij hem doet
wat het was het dochtem goet
om dat hi minde zo die scone
aponiem nam des coninx crone
die up zijn hooft was ghestaen
ende zetteze up zijn hooft weder zaen
daer die coninc zelve zat
present ende anezach dat
ende daer bi es ons bediet
dat dat quade juedsche diet
onsen here heift gherooft
der crone die stont up zijn hooft
dat es dat men hem niet ne dede
eere ende daer toe werdichede
ghelike dat wel zoude betamen
ziere conincliker namen
maer onnere heeft men hem ghetoont
ende met scaerpen doornen ghecroont
in manieren van ere crone
te ziere onwerdicheit onscone
aponiem daer ic of zeide
gaf den coninc smeten mede
onder zine cake in waerre tale
ende hi verdrouch dit altemale
van hare gherne ende vriendelike
ende ne sprac selfs onwerdelike
ende in deser gheliken aldus
ghedoghede onse behoudre ihesus
quade woorden ende slaghen
dat hi minlijc heift verdraghen
ende van hem ne was niet ghehoort
spreken selfs een onwert woort
dese coninc als ghi moocht horen
minde also ic zeide te voren
zo overzere zine amye
zo wat dinghe hem dede zye
in folen  spotten ende smeten
also mi tlatijn doet weten
verdrouch hi vriendelike wel
ende rekendet al over spel
ende god die minde harde zere
die synagoghe ende vele mere
want altemale wat zij hem dede
spotten  folen  onwerdichede
ja dat zoene stac ende slouch
dat hi minlijc van hare verdrouch
met rechte waest wel zine vriendinne
te wien hi drouch zo grote minne
dat hi al die tormenten zware
zo wel verdrouch  ende ooc daer nare
hem liet hanghen ende doden mede
over hem diene sterven dede
dusghedane ghedoochsamicheit
die god leet alst es voorseit
van zulker pinen van zulker onweerde
david ons wel figureerde
daer wi of lesen dat hi
van den quaden semei
ghedoghede also vele aercheden
met groter ghedoochsamicheden
dese semei verstaet wel dit
waerp up den goeden coninc davit
grote steenen dats waerhede
hout ende vule wase mede
maer die jueden worpen zere
cristuse onsen lieven here
met handen met speecsele menne waerp
ende croondene met doornen scaerp
semei daer ic of began
hiet david enen quaden man
ende belial dat hine hiet
die synagoge niet ne liet
gode te slane ende te bespreken
david die coninc zout wel wreken
met enen manne stont daer bi
ende was gheheeten abisay
die hadde semei gherne versleghen
maer coninc david wasser jeghen
abisaye dat hi gheboot
dat hine niet ne sloughe doot
ende aldus in deser ghelike
die inglen van hemelrike
hadden wel ghesleghen dood
gods bespotters cleen ende groot
die hem scande daden ende verdriet
maer god ne wouds ghehinghen niet
die scrifture wille ons toghen
god quam ter werelt om te doghen
die dood  ende ontfanghen wonden
ende al dat leet om smenschen zonden
om dat hi den pays zoude maken
vanden zondeliken zaken
ende vander mesdaet algader
tusschen ons ende zinen vader
hine quam hier niet omdat hi woude
yement te dodene  des zo zoude
hi harde node die mesdaet wreken
den jueden diene slaen ende steken
ende hi die hier quam om die zaken
also ic zeide den pays te maken
was zere qualeke zonder waen
in de werelt van ons ontfaen
denwelken ghelijc eenen zotte
met sulke scerne met zulken spotte
in zo onwerdigher manieren
die jueden ontfanghen ende hantieren
dat onse lieve behoudre weert
hier aldus was ghetracteert
figureerden ons wel dit
die boden vanden coninc davit
de welke amon die coninc
harde zere arghelijc ontfinc
ende heift den boden met groter ghere
zelven ghedaen grote onneere
david die coninc es mi bekent
hadde dese boden ute ghesent
tot amon om duechdelike zaken
ende was om goeden pays te maken
ende amon die dede hem leet
hare cleedren hi te sticken sneet
alte male in groter onwaerde
ende thare ooc mede ute haren baerde
om dese redene dan algader
zo zende god de hemelsche vader
die in den hemel spannet crone
in de werelt zinen enighen zone
om pays te makene dat verstaet
jegen hem van onser mesdaet
nu comen die jueden ongheraect
ende maken dien edelen bode naect
ende met spuwe zinen helighen baert
hebben besmet die iueden onwaert
onse lieve behoudre jhesus
es in de werelt comen dus
also ic hier te boven zeide
om te maken pays ende vrede
tusschen gode ende smenschen zonden
dat in zo langhen stonden
als twee ende vichtich hondert jaren
dat niemen tot smenschen orbaren
den pays mochte maken ons te vromen
ende nu was dese paysemaker comen
die beterde dat wij hadden verburt
die mede hebben zijn bloet ghesturt
int weder maken vanden vrede
tlatijn zeicht voor waerhede
dat de jueden te sturten plaghen
water altoos up die daghen
wanneer dat paysen ghemaect waren
ende cristus sturte openbare
zelve up den vrydach goet
beede water ende bloet
ende daer bi zullen wij poghen
te bet te houden daer wij moghen
den pays ende vele te meere
daer zijn bloet om sturte de here
die onghelovighe als ic verstoet
te sturten plaghen ere beesten bloet
ende die iueden dats waerhede
water also ic te voren zeide
maer water ende daer toe bloet
gode ute ziere proper ziden woet
o goede jhesus lieve here
doe ons bi diere heligher lere
desen pays zo vaste houden
ende niet verbueren bi onser scouden
dat wij verdienen na dit leven
dat ons werde vandi ghegheven
metti in dat zoete solaes
te wonen inden eweghen paes
int capitel laetst voorsproken
zo hebbic claerlike ontloken
die rechte waerheit onghehoont
hoe onse here was ghecroont
in dit capitel al sonder waen
wilt god zal ik u doen verstaen
also mi dat latijn ghewouch
hoe onse here zijn cruce drouch
als onse here ghegheiselt was
ende ghecroont zijt zeker das
ende vanden iueden bespot aldus
leedde onsen here pylatus
ende toghedene den volke al
dat daer was groot ende smal
onsen here al openbare
ende hoe dat hi berecht ware
dit dede pylatus also wi lesen
om dat tvolc ghepayt zoude wesen
als zijne zaghen also beghaet
ende zij hem zouden doen verlaet
met diere pinen also groot
dat zij niet gheren zouden zijn doot
ende latene daermede gaen tien stonden
ende zij lieden als verwoedde honden
die ne waren niet te stremmen
maer up gode zij vaste gremmen
als of zij waren al verwoet
ende riepen lude metter spoet
cruusten cruusten dits de cry
ende pylatus die here vry
die gherne zoude lossen onsen here
sprac ten iueden met groter ghere
ende zeide hi zoude hem gheven dan
te haren wille enen ghevanghen man
nu was daer een man ghevaen
die vele moorden hadde ghedaen
die barrabas bi namen hiet
doe riep weder tjuedsche diet
dat men barrabas liete gaen
ende men jhesus hilde ghevaen
ende begheerden in waren dinghen
dat menne an een cruce hinghe
die zo onnosel was dats waerhede
dat hi niemen quaet ne dede
o felle iueden in alre maniere
dewelke zijt zo quadertiere
dat ghi voor hem niet en baet
dat menne vry ghanghen laet
die u te uwer behoudenesse
verlossede uter vanghenesse
doe u die egypsche coninc
alle tonder hadde ende vinc
valschelike ghi dit doet
want ghi hem quaet gheift over goet
die u loste ute uwen bandoene
pijndi te vanghen in allen doene
als pylatus dit al anzach
dat niet beter zijn ne mach
wat hi zeicht of spreict vor desen
maer meer beroert begonnen wesen
dwouch hi met watre zijn hant
als die woude doen bekant
alden volke openbare
dat hi zijns bloets onnosel ware
ende dat meent hi hier mede meest
dit wrocht in hem de helighe gheest
ende ooc zonder redene niet
want daer mede es wel bediet
also hi daer beteikenen woude
dat jhesus daer sterven zoude
rechte onnosel ende zonder quaet
ende onsculdich alre mesdaet
ende also laten zoude tlijf
mettien quam pylatus wijf
ende sprac dat zoe van dien
man  vele wonders heift ghesien
in haren drome ende dat hi
onnosel ende gherechtich zi
ende met onrechte men hem mesdade
want hi onsculdich waer van quade
ende bad dat menne liete gaen
dit hadde die duvel al ghedaen
om dat hi peinsde in zijn ghedochte
of hi die gods zone wesen mochte
want hijt niet ne wiste albloot
zo peinsde hi worde hi ghedoot
dat hi zoude lossen ende doen ontgaen
die hi in de helle hadde ghevaen
ende dat hi zo zine heerscepye
ende alte male zine voghedye
die hi hadde up ons te voren
met alle zoude zijn verloren
ende hier bi dede hi pine groot
om te belettene ons heren doot
ende dat ooc mede pylatus
voor onsen here sprac aldus
zo draecht der scrifturen waen
dattie duvel dit heift ghedaen
dus had hi gherne onse verlossenesse
belet  ende ghehouden in doemenesse
daer hi ons in brocht met zinen grieven
doe hi adame ende yeven
met quade rade de zonden in stac
daer hi gods ghebod mede brac
ooc mede zach hi dat algadre
abraham yzaac ende alle die vadre
die in de helle langhe tiden
waren ghevanghen  zere verbliden
doe peinsdi ofse god lossen woude
bi ziere passien also houde
ende om die redene verstaet bloot
zo had hi gheerne ons heren doot
belet also ic zeide te voren
want hi daer an zoude hebben verloren
ende pylatus wive stac hi inne
ende dede verstaen haren zinne
dat die man onnosel ware
aldus quam hi stille te hare
om dat hi wiste wel den fijn
dat wiven goed te bedrieghen zijn
ende dat had hi gheprouft te voren
bi yeven  also ic u dede horen
o god die alle dinc gheboot
hoe quaet ende hoe over groot
es die preckel vanden viant
daer smekende wijf mede es bekant
wat luxurien wat quaetheden
stierse in  den mannen heden
die nu ter tijt ter werelt leven
ende dor die wiven zere sneven
als dit was ghesciet aldus
doe quamen die rudders pylatus
ende daden hem vanden live zijn
den mantel die was purpurijn
met zinen cleedren zijn zi comen
die zij te voren hadden ghenomen
ende daden onsen here dan
die zelve cleedren weder an
een cruce namen zij zonder beiden
dat zij up zine scoudren leiden
dat daed zij draghen onsen here
om hem te bespottene mere
ende daden hem scande menichfout
nu zo was des crucen hout
vanden iueden uptie tijt
gheheeten al vermaledijt
ende hier bi es mi bediet
ne wildent die rudders draghen niet
zo ne wilden ooc die iueden mede
om des cruus onwerdichede
dat cruus dan zijt zeker das
dat vanden iueden gherekent was
over zo onwaert ende quaet
es bi gods passie wel verstaet
ghebenedijt ende virtueus
ghemaect  ende daer toe glorieus
ende dat ene galghe plach te zine
daer men an dede lieden pine
om haerlieder grote mesdaet
moordenaers ende dieven quaet
heift van gode nu zulke gracie
dat voor des viands temptacie
princhen keysers coninghen mede
maken hem voor tvoorhooft stede
dat cruce daer zij in dien daghen
toveraers an te hanghen plaghen
die des duvels kindren waren
daer of zij hem nu vervaren
ende vlien daer voor altehande
altemale die helsche viande
dat god aldus zijn cruce drouch
daer ic hier vooren of ghewouch
ende in waerre woort of sprac
was wileneer bi ysaac
abrahams zuene ghefigureert
scrifture daer of declareert
dat yzaac up enen dach
hout drouch  als doet ghewach
die vraye byble int latijn
up die propre scoudren zijn
in welc hout die vader zoude
den zone offeren also houde
gode den here van hemelrike
recht aldus in deser ghelike
als ysaac daer ic of ghewouch
thout up zijn selfs scoudren drouch
also drouch cristus over huus
up zine helighe scoudren zijn cruus
in welken cruce also houde
dat juedsche volc hem offeren woude
ende ysaac als ic vernam
gods inghel hem te hulpe quam
diene also alst god gheboot
daer verloste vander doot
ende wijsde metten vingher neder
inde haghe hanghende enen weder
die ghedood ende gheoffert was
over ysaac also ic las
also dat hi daer was vertroost
ende vander dood verloost
maer over gode onsen lieven here
ne was gheoffert in gheenen kere
noch weder noch ander creature
noch yet dat leeft in der nature
inghel no mensche no el gheene
dan hi zelven al moeder eene
doghedet al alleene ant cruus
ende was gheoffert over huus
scrifture ons te weten doet
als ysaac hoorde ende verstoet
dat zijn vader hadde ghere
hem te offeren onsen here
zo was hi rechte voort bereet
na den wille zijns vaders zo ict weet
ende sprac dat hi zoude node
weder zecghen zijns vaders ghebode
ende aldus in deser ghelike
des vaders zone van hemelrike
was zinen vader es mi bekent
toter dood toe obedient
ende gaf hem selven groot ende smal
bereet ende goedwillich al
om te vulcommen algader
die ghebode van zinen vader
als die godlike moghenthede
anezach die grote jamerhede
dat dat menschelike gheslachte
dat hi na ziere voorme wrachte
verloren was om ene mesdaet
doe hadden zij onderlinghe raet
als dient jamerde ende of dochte
hoe menne best verlossen mochte
mettien zeide met ghenenden
de vader  wien zal icker zenden
ende wie van ons zalre gaen
die zoone die andwoorde zaen
ic lieve vader zenter mi
want al bereet ic daer toe zij
die vader inden hemelscen trone
andwoorde weder toten zone
ganc in de werelt met snellen kere
ende metten volke daer conversere
wat zij di doen zultu verdraghen
ghedoochsamelike tallen daghen
die gods zone es neder ghesent
vanden vader omnipotent
ende heift gheconverseert te hant
metten iueden in haer land
ende zijlieden haddene onwaert
ende ne hebben hem niet ghespaert
die felle quade valsche joden
maer ondierlijc dat zine doden
dat cristus leet dus grote noot
ende vanden iueden was ghedoot
heift hi zelve gheexponeert
in ere parable die hi hem leert
ende die hi zeide in waere dinc
den iueden als hi up erden ghinc
ende nuttelike verclaerde
dewelke spreict van den wijngaerde
dese parable zeit ons dan
wileneer zo was een man
dewelke man had in zijn land
enen wijngaerd wel gheplant
ende met tunen alomtrent
wel betuunt es mi bekent
ende hi heift daer zonder waen
binnen enen thor doen staen
ende hi zochte hoort mijn bedieden
te zinen wijngaerde hoflieden
die hi daer in doen wonen woude
dat zij den wijngaerd verwaren zouden
ende als die vruchten rijp waren
knechten zende hi daer te waren
die de vruchten zouden bringhen
die hoflieden in waren dinghen
sloughen alle die knechten doot
die hi daer zende cleen ende groot
als dat heift verhoort die here
zende hi daer knechten veel mere
ja vele meer dats waerheit fijn
danre te voren hadden ghesijn
die hoflieden weder quamen
ende dien knechten zij tlijf namen
ende sloughense dood al bi ghetalle
also zij deerste daden alle
als die meester heift verhoort
ende vernomen al dese moort
zendi ten laetsten dat es waer
zinen eneghen zuene al daer
ende sprac zij sullen hem licht ontsien
ende scamen te dodene dien
als daer quam aldus de ghuene
die hoflieden namen ooc den zuene
ende worpene met groter onwerde
vanden wijngaerde uptie erde
ende quamen te hem wredelike
ende namen hem tlijf jamerlike
ja jamerliker wilt verstaen
dan zij den andren hadden ghedaen
bi desen wijngaerd es bekant
der iueden volc of haer lant
biden tune ic verstaende bem
die mueren van jherusalem
ende die inglen die wachten
den mensche bi daghe bi nachten
biden thorre van hoghen doene
merkic den tempel van saelmoene
ende bider parsen over waer
zo mach ic merken den outaer
daer die iueden in dien daghen
offerande up te gheven plaghen
ende die knechten alle te waren
die vanden meester ghesent waren
daer bi mach ic verstaen ende weten
gods knechten die helighe propheten
de welke die hofmans  dat zijn de ioden
namen  ende ondierlike doden
ende ghinghense zere trahinen
met diversen manieren van pinen
want wij lesen dat jeremias
vanden iueden ghezaghet was
jeremias leet ooc pine groot
ende was met steenen gheworpen doot
ezechiel ne was niet verdreghen
maer van hemlieden was hi versleghen
amos was in waerre woort
met enen naghel doorboort
al dese ende menich ander man
die ic niet ghenoemen can
die daer van gode waren ghesent
deden zij liden groot torment
in wonderliker pinen groot
brochten zijse alle ter doot
om dat sij predicten ende zeiden
de rechte weghen der waerheiden
als god zach dat zij niet verdroughen
ende dat zijse alle versloughen
ten laetsten heift hire ghesent
de vader zijn enighe kint
ende met pinen zwaer ende groot
hebsij desen ghebrocht ter doot
ende met meerre pinen mede
dan men enighen andren dede
zij leiden tcruus van ziere pine
te draghen uptie scoudren zine
ende worpene ic zeker bem
vanden wijngaerd jherusalem
ende dedene gaen buten der stat
ende daer doodzine na dat
van twee manieren van lieden
was god ghedood hoort mijn bedieden
teen dat waren die iueden dan
dander die ongheloveghe man
die iueden ne dooddene niet maer stille
ende lude dode zine metten wille
die ongheloveghe verstaet albloot
hebbene metter hand ghedoot
dewelke die iueden ne daden niet
dit was ons wilen wel bediet
bi tween lieden verstaet mijn meenen
de welke wileneer beweenen
ende droufder met groter pine
dat zij droughen in die woestine
die bloezeme van den wijngaerde
de welke was van groter waerde
ute dat goede beloofde lant
bi deser bloeseme es bekant
die gods zone properlike
bi dien tween lieden zekerlike
zo es bediet ic zeker bem
dat volc van jherusalem
die gode waren al contrarie
ende leeddene ten berghe van calvarie
dat was  zecghen latijnsche brieven
een stede daer men plach thanghen dieven
bi deser bloeseme proufden wel
die kindren van israhel
ende waren zeker mede das
dat tland van belove zoete was
ende dat wisten zij bider zake
dat zoe hadde zo zoete smake
ende dus bi der heligher lere
van gode onsen lieven here
moghen wi merken die zoethede
vander zoeter hemelscher stede
o jhesus helpt ons dat wij moeten
zo wel merken up trike zoete
dat wij moeten in dijn rike
met di wuenen ewelike
iynt capitel dat hier nu
staet voorscreven hebbic u
gheseit als mi tlatijn ghewouch
hoe onse here zijn cruce drouch
up die propre scoudren zijn
nu zullen wij horen den rechten fijn
also mi tlatijn doet bekant
hoe cristus bat over zinen viant
zinen vader om ghenaden
die hem alle de pine daden
ons zeit der scrifture lere
dattie iueden onsen here
al dien nacht zo zere trahinen
ende bespotten ende pinen
ende met gheiselen hebben ghesleghen
zo zere  dat hi niet ghedraghen
ne mochte tcruce weet voor waer
zo cranc was hi ende tcruus zo zwaer
vander pinen die zij hem doen
doe creghen die iueden enen symoen
gheheiten  also ict las
die een tyrenensis was
ende gheboren van tyrenen
uten enen lande staet daer henen
ende die moest onsen here jhesus
helpen draghen zijn zwaer cruus
daer hi zo was verladen mede
twelke symoen gherne deden
ende als hi was ten berghe comen
ende hem die iueden hadden vernomen
zo minghede zij te ziere pine
mirre ende galle met ayzine
dit was een harde bitter dranc
die de iueden al ghemanc
vul aercheden ende quaetheden
deen onder tander minghen deden
also david die prophete
in zinen woorden wel doet weten
dat hi voor gods gheborte weert
wilen heift ghepropheteert
die rudders namen tcruce zwaer
ende leident uptie erde daer
ende hebben onsen here ghemaect
van zinen cledren al naect
ende recten zine tedre lede
up dat cruus dat es waerhede
eerst zo hebben zij over waer
zijn een hand ghenaghelt daer
met enen naghel harde vaste
die ander hand met enen baste
trecten zij zere utermaten
ende rectense toten andren gate
ende nagheletse ooc daer aen
also zij dander hadden ghedaen
ende als dit al ghewac dus
ghinghen zij ten voeten van jhesus
ende recten die met sterken banden
ten gate  also zij daden de handen
ende naghelden als lieden wrede
met enen naghel die voeten bede
up des helighen crucen hout
dit was pine menichfout
dattie iueden aldus zere
pijnden die leeden van onsen here
des vermaent god ende zeit up dit
inden zouter bi davit
daer staen ghescreven dese woort
mijn voeten hebzij dorboort
ende hebben alle die beene mine
ghetelt ende dorsocht met pinen
als jhesus al dese pine zoude
liden  ende gherne liden woude
ende al die wrede bitterhede
die hem tvolc der iueden dede
ende hijt zo minlike ghedoocht
zo heift hi hemlieden ghetoocht
zine grote minne ende caritate
vriendelijc boven alre mate
want hi bad den vader zine
over die hem zulke pine
daden  ende zulke noot
ende diene brochten daer na ter doot
ende hi zeide lieve vader
vergheift hemlieden algader
die mi doen al dit verdriet
want zij doen  ne weetsij niet
hier heift hi ons allen wel
ghegheven een goed exempel
dat wij zouden in allen zinnen
onsen viand dor hem minnen
dan zijn wij des bem ic vroeder
die kinder gods ende ooc zijn broeder
cristus onse lieve here
heift ons ghegheven dese lere
dat wij dor hem es mi bekant
minnen zouden onsen viant
met herten ende met zinne al
ende bi redenen hi dit beval
ende gheboot ooc dat hi woude
dat elc zinen viand minnen zoude
om dat wij zouden allegader
wesen kindren vanden vader
vanden helighen gods zone
die inden hemel spannet crone
elc dit bi redenen merken can
hen es gheen wonder dat een man
met herten mint zinen vrient
die duecht an hem heift verdient
met goeden woorden met goeden daden
met rechte gheleec hi den quaden
die desen vriend niet minnen zoude
maer die zinen viant woude
met goeder herten minnen zere
ja diene mesdoet  ende persequere
ende hem ooc wel zij bekant
dat hi zij zijn vulle viant
mint hi om gode met herten desen
ene grote dueghet wi dit lesen
ter materien ic weder kere
als die rudders onsen here
hadden zijn ghebenedide lijf
up dat cruce ghenaghelt stijf
met drien naghelen onzoete
dor elc hand een  ende een dor die voete
also ic hier te voren zeide
hieven zij up zine helighe lede
ende zinen lechame levende hoghe
al in de lucht te zwaren ghedoghe
ghelijc dat men noch heden ziet
dat men raden te rechten pliet
men wille zecghen in waerre dinc
dat onse here zo hoghe hinc
dat maria vander erde
niet conde reiken zine voete werde
ende dat was hem te merre scame
dat zijn ghebenedide lechame
hinc ant cruce also te blouwen
elken die wilde an te scouwen
dus waest hem te meerre scoffieringhe
dese helighe bedinghe
die god bad den vader zijn
over die hem daden pijn
ende aldus hebben ghepersequeert
was wilen wel ghefigureert
in tubalkayms broeder al
die bi namen hiet jubal
tubalkaym ende jubal mede
dese broeders daer ic of zeide
waren zijn kindre es mi bediet
die bi namen lamech hiet
ende zij lieden zekerlike
vonden die conste der musike
ende waren deerste die vonden zanc
ende van instrumenten den clanc
tubalkaym maecte hamers luut
up enen aenbilt  ende daer huut
vant zijn broeder zeit men mie
zoete acoort ende melodye
van deser melodyen dan
men te rechte merken can
die melodye in waren dinghen
van ons heren zoete bedinghe
als men hem als ic ghewouch
met hameren ant cruce slouch
onsen here over hemlieden zanc
der melodyen zoete gheclanc
als hi zinen vader bat
over die hem daden dat
ende zeide vader verghevet hem
van wien ic dus ghepassijt bem
wat zij doen zi ne wetens twint
zijne weten niet dat ic u kint
bem  ende u zone vader here
wien zij tormenten aldus zere
hadden die ongheloveghe lieden
ende die iueden hoort mijn bedieden
wel zeker ghesijn van desen
dat jhesus gods zone hadde ghewesen
zijne hadde om gheene dinc
also der glorien coninc
ghepersequeert al bloot
noch ant cruce ghebrocht ter doot
zo was danne verstaet wel mie
der bedinghe zoete melodye
die daer dese onse here weert
dat in die ure zijn bekeert
also tlatijn mi wille bedieden
te godewaert drie dusent lieden
dus machmen de iueden bedieden
ende compareren bi desen lieden
die eerst vonden die musike
want die iueden zekerlike
alre eerst vonden ende visieren
van crucene dese niewe manieren
want de wet ne dede niet verstaen
dat men yement zoude slaen
ant cruus met naglen dor handen
ende dor de voeten  maer met banden
zoude mer an binden enen man
ende tot hi storve hanghen daer an
nu sloughen zij onsen here onzoete
met naglen dor hande ende voete
ende maectem vast zo daer aen
also ic te voren dede verstaen
ende bi dien lieden zo zijn zij
te rechte ghecompareert daer bi
ende cristus onse here weert
es te rechte ghecompareert
bi die de melodye vant
want hi die eerste was bekant
dewelke oyt te enighen stonden
zulke melodye heift vonden
god onse here verstaet wel dat
in ziere passie niet ne bat
over die hem cruusten allene
maer om die zalicheit ghemene
vander werelt altegader
bad hi zinen hemelschen vader
ende al waest dat wileneere
zomeghe baden onsen here
om remedie ende verlaet
vander menscheliker mesdaet
nochtan ne waer zij in dien dinghen
bi sacrificien noch bedinghen
noch bi enigherhande woort
van gode uptie tijt niet ghehoort
maer jhesus cristus onse lieve here
bad zinen dader roupende zere
in een bitterlijc vermanen
ende liet vallen heete tranen
daer hi ons allen zalichede
voor gode impetreerde mede
ende impetreerde zijt zeker das
dat hi an gode begherende was
dat god aldus om onse scout
die doot leet ander crucen hout
daer hi dus an ghenaghelt was
prefigureerde yzayas
wien die iueden wreedelike
ende zere onmenschelike
namen wileneer zijn leven
in scrifturen staet bescreven
dat hem die iueden van quaden aerde
cloofden bider middelwaerde
met ere zaghe also ict las
die van houte ghemaect was
ende daer bi es ons albloot
wel bediet ons heren doot
want ghelijc dat dese man
yzayas daer ic of began
was gheclooft bi der middelwaert
also ic voren hebbe verclaert
ende dat met ere houtinre zaghe
also was god in goeden vrydaghe
vanden fellen iueden ombequame
zijn ziele ende zijn lechame
deen vanden andren also ict weet
mids des cruces hout ghesceet
maer al waest dat die joden
als zij onsen here god doden
ende zine ziele scieden vanden lechame
die te voren waren te zamen
nochtanne mochtsij ghesceeden niet
die godlichede es mi bediet
noch vander ziele  no ooc mede
vanden lechame dats waerhede
want al waest verstaet al bloot
dattie lechame was al doot
nochtan was die godlichede
vanden vleessche niet versceeden
noch vander ziele die gotheit
te gheenen tiden dede versceit
god ne woude achterlaten twint
in die bitter doot zijn kint
al waest dat hine om smenschen sneven
ter doot des crucen wilde gheven
om ons te lossene daer mede
ende te bringhen ter zalichede
o zoete god die ons ghebood
hoe bernende ende hoe groot
was die minne daer ghi mede
beseten hadt die menschelichede
dat ghi uwen zone gheminde
in dese aerme werelt zende
ende ghine aldus doden laet
om die menschelike mesdaet
om ons te lossene daer mede
ende te bringhen ter zalichede
o minne die men up gheenen dach
ghespreken of ghepeinsen mach
die zo groot es boven maten
vander godliker caritaten
dat ghi uwe zone wildet gheven
up dese werelt te laten tleven
ende al tot onser zalicheden
wij die kinder zijn der quaetheden
wie heift ghezien of ooc ghehoort
van rechter minnen zulke woort
of van jonsten horen lesen
die yet mach gheliken desen
wie mach met al zinen zinnen
te vullen vertellen dese minne
de welke god de hemelsche vader
toten menschen hadde algader
dat god de vader die grote here
den mensche minde aldus zere
was wilen ghetoocht ende wel bediet
bi enen man die moab hiet
de welke moab was een coninc
scrifture zeicht in waerre dinc
dat hi ende ooc al zijn stede
beleghen was ende zijn volc mede
ende die poorters cleen ende groot
dogheden van hongher zulke noot
ende van durste  dat daer storven
vele poorters ende bedorven
moab dese coninc dan
daer ic te voren of began
hadde die poorters met allen zinnen
bezeten in zo groter minnen
ende met jonste zo over zere
dat hi hadde zo grote dere
up zijn volc dat also staerf
van hongher ende van dorste bedaerf
dat hi offerde om dat
up die mueren vander stat
zinen propren zone dats waerhede
over die poorters van ziere stede
dies coninx stede zeide men mi
daer es de werelt beteikent bi
de welke toebehoord zekerlike
den hoghen coninc van hemelrike
dese poorters vander stede
daer es wel beteikent mede
aldat menschelike gheslachte
dat god na ziere vorme wrachte
die stede als ic u dede weten
was al omme zere bezeten
ende de werelt was te voren
eer dat cristus was gheboren
zere bezeten van duvelye
die up den mensche hadde zulke voochdye
dat zij alle die storven grepen
ende met hem ter hellen slepen
ende dit gheduerde over waer
meer dan vijfdusent jaer
vor die toecomst van onsen here
nu waren zij vermoyt zo zere
dese poorters vander stede
daer ic den mensche versta mede
dat zij bi hem selven niet
mochten lossen es mi bediet
die bezittenesse entie banden
vanden vreselike vianden
ten laetsten anzach god die here
dat zij waren verpijnt zo zere
ende bi hem selven niet worden verloost
dit an zach die god des troost
ende vader der ontfermichede
met alsulker goedertierhede
hadde hi zo over zere verzint
zine poorters ende ghemint
dat hi zinen enighen zone
zende vanden hoghen throne
hier beneden om onse noot
ende leverdene in de doot
ende dit hi aldus doen woude
om dat hi ons verlossen zoude
vanden vianden doet men mi weten
die ons zo iamerlijc hadden beseten
dese moab offerde als ic zeide
om zine poorters vander stede
die hi lief hadde ende care
ende die ooc zine vriende waren
maer god onse lieve here
dese dede noch vele mere
want hi offerde es mi bekant
zijn kint over zinen viant
het waren zine vianden groot
die zinen zuene brochten ter doot
ende wat moghen wij die leven
hem vor dese minne weder gheven
danne wine weder met allen zinnen
ende met alre herten minnen
ende studeren ende poghen
dat wine minnen na onse vermoghen
laet ons dan onsen lieven here
met goeder herten minnen zere
want hi ons eerst heift verzint
eist recht dat menne weder mint
minne moet hem toe behoren
die ons dus heift ghemint voren
ende anzach met ontfermichede
die grote vreese van onser steden
die vanden duveliken scaren
beleghen ende bezeten waren
o jhesu goedertieren ende zoete
gheif mi dat ic di zo moete
minnen  dat ic na desen live
ewelike met di blive
iynt capitel hier laest vorgaende
daer vint men in ghescreven staende
hoe onse here over zine viant
also mi tlatijn dede bekant
zinen hemelschen vader bat
maer hier zulwi vinden dat
also ict vinde in scrifturen
bi wat teikinen ende figuren
god onse here wel al bloot
vormaels heift bediet zijn doot
scrifture die doet mi bekant
dat een coninc die was ghenant
nabugodonosor  ende die zach
in enen slape daer hi lach
also hem docht in zinen droom
enen groten hoghen boom
ja zo hoghe verstaet de dinc
dat hi toten hemel ghinc
ende zine telghen groot ende breet
heift hi dor die werelt ghespreet
dese droom also men ons leert
daer bi was hi ghecompareert
maer hi beteikent zekerlike
den gods zone van hemelrike
de welke tote smenschen vromen
daer na in de werelt zoude comen
wiens heerscepye ende moghenthede
ghebod ende gheweldichede
was ende es als wij gheloven
altemale den hemel boven
ende voort des zeker zijt
over al de werelt wijt
in allen houken lanc ende breit
zo es ghespreet zine moghentheit
also die telghen vanden bome
daer hem of dochte in zinen drome
alle de beesten cleen ende groot
laghen onder verstaet albloot
ende altemale die voghelkine
daer in wuende docht hem anschine
cleen ende groot van alder lucht
ende alle waer zij vander vrucht
vanden bome die daer stoet
te haerre behoeften wel ghevoet
aldus hijt in drome ziet
ende daer es ons wel bediet
ende gheift ons goede figure
dat alrehande creature
bider gracien ons heren weert
ghevoet es ende ghesustineert
also dese diere bi desen bome
nu docht hem voort in zinen drome
also ic in scrifturen vernam
dat een inghel daer toe quam
ende gheboot ten selven tiden
dat men den boom al zoude sciden
ende ter erden neder vellen
ende dit wil ons wel spellen
dat god ghedood zoude zijn
metter crucen bitter ghepijn
ooc sprac die inghel zonder waen
dat men die telghen of zoude slaen
ende daer bi gaf hi ons leere
dat sceeden zouden van onsen here
der appostelen conroot
in zine alre meeste noot
voort sprac die inghel met staden
dat men altemale die bladen
vanden bome of zoude slaen
ende daer bi moghen wi verstaen
dat altemale die helighe leere
de welke predicte onse here
vanden iueden zoude zijn versmaet
ende gherekent over quaet
voort sprac die inghel also houde
dat men al die vruchten zoude
stroyen ende menze sculdich ware
alte striewene hier ende dare
ende daer mede die inghel vroet
ons allen wel verstaen doet
dat ons heren ghewerken al
die hi dede groot ende smal
zouden noch te male van desen
jueden al veronwaert wesen
voort zeide die inghel dat vanden bome
also hem dochte in zinen drome
dat beesten ende voglen van dien
bome zouden lopen ende vlien
ende dat beteikent dats waerhede
dat inglen noch menschen mede
zouden gode soccours gheven
noch hulpe  te behouden tleven
die inghel voort aldus vertelt
al waer die boom also ghevelt
dat hi nochtan emmer woude
dat men die wertelen laten zoude
in deerde  die noch zoude doen bloeyen
dien boom ende weder groeyen
ende daer bi hi bedieden woude
al waest dat god sterven zoude
ende zijn gherooft van den live
dat hi daer bi niet ne blive
dood  maer dat hi zoude verrisen
dit wilde dinghel dan bewisen
ende dat bi der godlichede
also die boom bi den wertelen dede
al was hi dood nochtan ne sciet
die godlichede van hem niet
also ic hier te voren screef
maer altoos zoe bi hem bleef
diene met haerre moghenthede
alst haer gheliefde verrisen dede
doe sprac die inghel echt na desen
dat die boom noch zoude wesen
met yserine ketenen ghebonden
ende met metalinen teenen stonden
ende hier es ons beteikent bi
dat cristus die ghelovet sij
tallen stonden  zoude na dien
up de werelt also gheschien
dat zinen lechame die ioden domme
zoude binden an ene colomme
ende dat hi ooc na desen
met yserine naglen zoude wesen
van den iueden ongheraect
an ene cruce vast ghemaect
die inghel zeide voort na dat
dat noch zoude werden nat
nabugodonosor die coninc
van shemels dauwe in waerre dinc
dat was als hi zecghen woude
dat nabugodonosor zoude
naect wonen buten allen lieden
te godewaert machmen dit bedieden
daer wel es beteekent mede
dat buten jherusalem der stede
onse here zoude zijn gheleet
ende daer ghecruust ende eerst ontcleet
ende dat zijn lijf na dat
van shemels dauwe zoude wesen nat
was datten nat maecte zijn bloet
dat ute zinen wonden woet
voort zeide de inghel dese dinc
dat nabugodonosor die coninc
zoude noch in den foreeste
zijn ghespijst als een beeste
tbediet merkic wel hier af
dat was als men onsen here gaf
enen onmenscheliken dranc
ende was aysijn met gallen ghemanc
voort sprac dinghel verstaet den sijn
dat des coninx herte noch zoude zijn
van menscheliken herte ghemuteert
ende vander menscheit of ghekeert
ende dat hem zoude zijn ghegheven
een beestelijc herte bin zinen leven
ende daer bi es wel bediet
dat die iueden onsen here niet
als enen mensche wilden antieren
maer als een beeste in alre manieren
ghinghen zine handelen ende verduwen
ende in zijn helighe ansicht spuwen
voort zeide die inghel dats waerheit
dat up desen coninc voorseit
zeven tiden zouden muteren
ende dat bediet dattie pine ons heren
zoude namaels ghedoocht wesen
bi zeven ghetiden  ente verlesen
die men in taenziene hout
ende houden zal van rechter scout
voort zo zeide die inghel weert
dat dat zoude zijn begheert
vanden beesten dats waerhede
ende ooc vanden voglen mede
dit was die eesch ende die tale
van den helighen altemale
ende daer zo es beteekent bi
dat gods dood nootsakelijc zij
altemale der menschelichede
ende den inghelen ooc mede
dat seicht scrifture in waren dinghen
want dinglen daer bi ontfinghen
dat verlies dat zij te voren
bi lucifere hadden verloren
ende die goede helighe vadre
die in de helle waren algadre
waren bi ziere dood vertroost
ende uter hellen ooc verloost
ende hier ute zo blijct albloot
dat cristus ons behouders doot
nootsakelijc was der menschelichede
ende den inglen ooc mede
alsoe die redene doet horen
die ghescreven staet hier voren
voort sprac die inghel dese dinc
dat noch bi den zelven coninc
die boom zoude wassen moghen
boven allen berghen hoghe
ende dats te zecghene zeidmen mie
dat cristus heift heerscepie
boven hem allen die inder tijt
heerscip houden ter werelt wijt
ende dat bediet dat bi onsen here
ende bi ziere discipelen lere
god warachtich omnipotent
noch zoude zijn wel bekent
ende dat in toecomender tijt
van alte male der werelt wijt
ende dat hi heift in ziere ghewout
aldat de werelt binnen hout
voort sprac die inghel zekerlike
dat god mochte gheven trike
zo wat menschen dat hi woude
voort hi zeide dat god zoude
gheven den omoedighen man
die men up erden vinden can
ende daer bi versta ic das
dat cristus die omoedichste was
ende goedertierste in alre dinc
die noyt ter werelt lijf ontfinc
ende god zoude hem om dese zaken
van al here ende coninc maken
aldus dan blijct bi desen bome
den welken zach in zinen drome
nabugodonosor teenen stonde
daer ic te voren of begonde
hoe men in die latijnsche lere
biden bome merct onsen here
ende die dit leist hi wel anziet
hoe cristus daer bi es bediet
die uter ordinanche zijns vader
om ons lieden allegader
ja om onser zonden scout
die dood leet ander crucen hout
ende al waest dats waerheit fijn
dat gods passie ende zine pijn
van zinen helighen vader weert
te voren was gheordineert
ende dat menne ant cruce dode
hine ontfinct nochtan niet node
maer willende hi ons weder cochte
die ons na zinen beelde wrochte
ende al dat hi dor ons leet
ghedoochde hi minlike godweet
ende dat god dese pine groot
leet ende staerf dor onse noot
es bi den coninc wel bediet
die codrus bi namen hiet
de welke dat es waerhede
om die poorters van ziere stede
te verlossene uter noot
liet hem slaen al willens doot
waer of dit aldus quam toe
zal ic u zecghen waer ende hoe
ene stede daer ic of las
die athenen gheheten was
die was met ghewapender hant
eens beleghen van haren viant
ende wat rade zij daer toe sochten
die stede zij niet lossen mochten
bin langhen tiden bin langhen daghen
noch hare vianden verjaghen
dese coninc ghinc te rade
met zinen afgod wat hi best dade
nu ghelovede die coninc
an apolius in waerre dinc
ende al was hi een paghaen
ende onghelovich  hi heift ontfaen
alsoot god wille  andwoorde vorwaer
van zinen afgod die stont daer
welc afgod up menighen dach
ware andwoorde te gheven plach
ende dat was al bi toveryen
doe sprac dese mametterye
dat men die stede niet lossen mochte
bi alden rade die mer toe zochte
voor dat zelve ghedoot zij
van zinen vianden daer buten hi
anders ne mochtmen vizieren
die stede te lossen in ghere manieren
codrus dese grote coninc dan
daer ic te voren af began
hadde die poorters vander stede
in zo groter werdichede
dat hi zelve codrus dese coninc
stappans buter stede ghinc
daer hi willens sterven woude
om dat hi daer mede lossen zoude
zine poorters  van haren viant
nu was dit ooc wel bekant
van haren afgod dats waerhede
hem die laghen vor die stede
want hi hem zeide in waerre dinc
waert dat storve die coninc
gheene victorie mocht hem ghescien
maer zij moesten van danen vlien
dit wisten zij wel al te voren
met desen zij aldaer verhoren
den coninc ende hebben vernomen
die daer tot hem also was comen
entie vianden wisten wel waer bi
die coninc al daer zo comen sij
ende ne wilden den coninc niet slaen doot
ende ne ghaven hem slach noch stoot
ende hadden liever die stat ghecreghen
dan zij den coninc hadden ghesleghen
ende als die coninc dit anzach
dat men hem gaf stoot no slach
ter stede waert es hi ghekeert
die materie mi voort leert
dat hi hem ontcleedde dan
ende dede eens cnapen cleder an
om die redene dat hi woude
dat menne also niet kennen zoude
als hi dese cledre dus heift aen
es hi weder ute ghegaen
ende als die vianden hebben verzien
uter stede also comen dien
die hem meer scoffieringhen zeide
dan men noyt enighen scudde dede
hoe mochten zine meer scandeleren
ende bieden ooc meer onneren
dan zij begheerden openbare
barrabam den moordenare
dat men dien zoude laten gaen
ende onsen here ant cruce slaen
ende hanghen ooc daer naer
tusschen twee dieven openbaer
met rechte die dit wel anziet
zo heift david gode bediet
bi ziere harpen in waren woorden
want ghelijc dat men die coorden
ende die snaren stide ute trect
vander harpen  zo was god gherect
ant cruce met al zinen leden
in over groter pijnlicheden
also der harpe luut es zoet
ende gheift melodye goet
daer bi bediet men gode mie
o wat zoeter melodye
gaf cristus te dien stonden  dat
hi zinen vader over ons bat
in dat bitterlijc vermanen
ende roupende met heeten tranen
noch gaf hi luut met zoeter snare
als hi den eenen moordenare
die hem omme ghenaden bat
belovede tparadijs na dat
ende dede hem zo grote ghenade
al berieuwen hem zijn zonden spade
ende voort als hi van ziere moeder
sinte jhanne maecte behoeder
ende hem in zinen laetsten fijn
beval ziere liever moeder zijn
voort dat hem dorste also hi zeide
twelk was om onse zalichede
ende als hi zeide daer na zaen
het es altemale vuldaen
ende vulbrocht  dat es te weten
al dat zeiden die propheten
dat hi dor ons zoude liden
was al vulcommen te dien tiden
ende daer na als hi sprac hely
hely lamazabthani
dat also vele te zecghen zij
mijn god mijn got twi laetstu mi
in dit spel van deser harpe
die iueden gode met woorden scarpe
hebben bespot dat es waerhede
bescimpt ende bescerent mede
hens niet ghenouch dat hi alnaect
vor hem hinc also mesmaect
van ziere passien onsochte
daer hem die iueden toe brochten
zine moestene ooc na zijn doot
besceerne met spottinghe groot
dit was wilen bi absaloene
wel bediet in vreimden doene
daer wij of lesen in waerre dinc
dat nye van moeder lijf ontfinc
van scoonhede zijne ghelike
ute ghedaen jhesus van hemelrike
die scrifture mi over screef
dat hi enewaerf hanghende bleef
an eenen boom bi zinen haren
daer hi quam up eenen muul ghevaren
ende dit zach een zijn weder man
tote joab hi ghelopen quam
ende zeide hem aldus dese dinc
dat absalon also daer hinc
met zinen hare verwerret zere
nu was prinche van davids here
ende daer toe beleeder mede
dese joab daer ic of zeide
toten ghonen sprac hi mettien
diene daer hanghende had ghezien
of dit uwe oghen zaghen
twine had dine zelve verslaghen
ende die ander sprac es mi bediet
dor davids wille ne dorstic niet
dewelke es sijn selves vader
ende die ons verboot algader
dat men hem niet ne mesdoet
joab haestem metter spoet
ende es tot absaloene comen
daer hine hanghende heift vernomen
an den boom ter zelver stede
also hem de man te voren zeide
mettien nam joab zeidmen mie
harde scaerpe glavien drie
ende dede hem zo grote smerte
ende stacse hem alle drie int herte
tvolc van wapine stont daer bi
zach dat hem noch verroerde hi
ende waren niet ghepayt daer mede
dat hi hadde al die pijnlijchede
maer zij dodene in vreimder voeren
met sweerden omdat zine zaghen roeren
bi absaloene zo merkic dus
onsen lieven behoudre jhesus
om dat absalon zo ict las
die alre scoonste man was
ende van maecsele zo amoreus
ende cristus was ooc precieus
van ziere ghedaente in waren dinghen
voor alle die noyt lijf ontfinghen
ende dus es hi ghefigureert
bi absalon ende ghecompareert
de welke cristus om onse scout
ghehanghen was ander crucen hout
ende met drien glavien dorboort
dat zijn drie rauwen in waerre woort
dewelke ic in gode bescouwe
deerste droufheit ende rouwe
hadde hi van selves noot
ende van ziere passien groot
die hem zo grote smerte dede
die ander rouwe ende droufhede
die hi hadde also ic verzinne
dedem ziere moeder grote minne
die om de dood van onsen here
was bedrouft zo over zere
ende dat onse behoudre cristus
ziere moeder zach bedrouft aldus
dat dedem also grote pine
of meerre dan die passie zine
die darde rouwe daer ic te voren
of begonde moochdi horen
die leet onse here voorghenoemt
over die zondaren verdoemt
de welke zondaars zekerlike
verdoemt bliven ewelike
wien zine passie niet zoude vromen
noch ooc mede te baten comen
wattan al waest verstaet de dinc
dat onse here ter hellen ghinc
hine loster niet dan zine vrient
die hemelrijc hadden verdient
ende die ter hellen laghen ghebonden
om adaems ons vaders zonden
daer die poorte van hemelrike
om was ghesloten zekerlike
de welke poorte zonder waen
niet eer weder was ontdaen
eer die zide van onsen here
was ontloken metten spere
nu wiste onse heer ooc wel
dat zine passie niet el
lossen mochte dat verstaet
dan van adame die mesdaet
ende dit quam hem meest te rouwen
want al was hi zere te blouwen
zo dat hi staerf vander pine
ende al zach hi die moeder zine
bedrouft also bitterlike
om zine pine zekerlike
dit stont niet langhe te gheduren
maer ewelike tallen uren
die buerse gods ende tghelt mede
looft hi also iudas dede
die vanden dinghen hem bevolen
yet vermindert of heift ghestolen
of enichsins ontfimelt hi
tghuend dat hem niet toehorende zij
met scaerpen naglen dor slaet
ons heren voeten die kersten quaet
de welke pleicht te gaen gherne
ende liever in de taverne
of in quaden steden mede
dan in de kerke om zalichede
eenen mensche diemen dwingt daertoe
dat hi enighe dueghet doe
die hi bedwonghen emmer doen moet
ende die hi willens niet en doet
draghet tcruus dat es waerhede
met simeon daer ic of zeide
die ons heren cruce drouch
dat zwaer was ende zere wouch
ende ooc zo was onse lieve here
ghepijnt zo utermaten zere
dat hijt niet mochte ghedraghen
desen symeon die iueden zaghen
ende dwonghen hem dat hi tcruce drouch
also ic hier tevoren ghewouch
een mensche smeed die naglen ons heren
daer hi mede was dornaghelt zere
die onder de liede in enighen zaken
strijt of gramscap pleicht te maken
een mensche bespot gode openbare
also als dede die een moordenare
die ander luchter ziden hinc
die ghone die zecghen enighe dinc
in hare biechte die zij lieghen
daer zij hem selven mede bedrieghen
een mensche verhangt hem als iudaes
die van hem selven es zo daes
dat hi niet roupen wille ghenaden
ende doen ghenouch van zinen mesdaden
een mensche bind met sterken banden
ons heren ghebenedide handen
die niet ghelooft dat hem zal gheven
god zijn nootdurst bi te leven
een mensch wont ooc over zere
die handen van onsen lieven here
ende metten naghelen dorslaet
die van hem selven es zo quaet
dat hi gheene aalmoesene gheift
vanden goede dat hi heift
van onsen lieven here ontfaen
want dat es harde quaet ghedaen
een man vercoopt tonnosel bloet
van onsen here om tidelijc goed
also die valsche iudaes dede
die zijn ghelt ende zijn goed mede
dat hem cristus verleent heift
om corte ydel glorie gheift
een mensche gheift gode ghemanc
edic ende myrre in enen dranc
die heresyen leert tenigher stede
den lieden over die waerhede
ende leift ende ooc mede zeit
heresye of onghelovicheit
hi gheift te drinken den maker zijn
galle gheminghet met ayzijn
die offerande te gheven pleghen
van goede dat qualic es ghecreghen
zij cussen gode van hemelrike
also iudas dede valschelike
die ghone die hem selven niet scamen
dat sacrament ons heren lechamen
te nuttene ende zij te dien stonden
besmet zijn met hooftsonden
o zoete jhesu ic bidde di
dattu wils verleenen mi
dat ic mi in zo goeden wise
met dinen helighen lechame spise
dat ic blive in dijn gheleede
ende nemmermeer vandi ne sceede
int capitel dat hier voren
staet ghescreven machmen horen
ons heren pine bitter ende wreet
die hi om onsen wille leet
in dit capitel al zonder waen
willic die waerheit doen verstaen
van der compassie ende rouwe
die leet gods moeder onse vrouwe
als cristus onse werde here
was ghepassijt aldus zere
om onsen wille als ic ghewouch
dat hi minnentlike verdrouch
zo was zijn lieve moeder daer
dewelke alle die pine zwaer
die men hem dede in dien daghen
met hem in compassien woude draghen
om dat vervullet zoude wesen
dat scarpe woort daer wi of lesen
dat die oude sijmeon ghewouch
als zoe haer kint ten tempel drouch
ende zeide aldus es mi verclaert
dijn ziele zal dor snyden een zwaert
och dat zwaert daer hi af sprac
marien nu int herte stac
want die pine die cristus leet
als een zwaert haer herte dorsneet
ende wat pinen men onsen here dede
die dedemen onser vrouwen mede
daer in leet zoe zo grote pine
dat zoe zelve die passie zine
liever over hem hadde ghehat
dan haer kint verstaet wel dat
dese droufheit ende rouwe
die gods moeder onse vrouwe
ghedoghede aldus over zere
dor die passie van onsen here
heift ons jacob als men ons leert
wilen wel ghefigureert
ten tiden dat beweende de ghone
joseph zinen gheminden zone
deze jacob daer ic of zeide
hadde in meerre werdichede
desen joseph dat es waerheit fijn
dan enich vanden kindren zijn
ende hi hadde joseph doen maken
eenen roc van vreimden laken
de welke roc also ict las
verchiert met menigher vaerwen was
ende was als die materie wijst
harde constelijc ghepollijst
te enen tiden verstaet den fijn
zo zendene die vader zijn
te zinen broeders  die scapen wachten
de welke namen joseph met crachten
ende nemmermeer zoudzoe cesseren
van weenen ende van doleren
ter materien ic weder kere
als joseph dan onsen here
aldoot vanden cruce dede
also mesmaect zijn helighe lede
onse lieve vrouwe die was daer
bevaen met groten rouwe zwaer
om dat zoe zoude gods lechame
draghen met haren aermen bequame
dat deedsoe minlijc te diere stont
doe waren wel die scrifturen cont
die in cantyken ghescreven zijn
dat van myrren tbondelkijn
wuende tusschen den borsten van hare
gods moeder der zuvere care
ach hoe bitter was te diere stont
van myrren ghemaect tghebont
dat wuende tusschen den borsten haer
welc waest dan die pine zware
ende alte male die zeericheden
die zoe bin dien daghe heift leden
mach niet wel dit bitter pijn
een bondelkin van myrren zijn
daer of dat zeid de scrifture
dat zoe smaect al te zure
entie grote rouwe van huer
was ghelijc der myrren zuer
ghelijc men ooc te gader hoopt
een bondelkin als ment cnoopt
zo mach hare pine te gader zijn
ghecompareert een bondelkijn
wij zien zo een wijn zoeter zij
ende coelre mach wesen hi
zo vele de staerker zal hi zijn
als men daer of maect ayzijn
ende dies ghelike zo ict bekinne
zoe meerre ende zoeter was die minne
die onse vrouwe tot onsen here
drouch met goeder herten zere
zo vele te meerre was dat leet
tusschen hem beeden dat ghesceet
om dese redene verstaet mie
was die reyne maghet marie
ghefigureert ende wel bediet
bi eenen wive die noemi hiet
wiens kinderen doot waren als ic las
daer zoe zo drouvich omme was
ende weende zo zere mede
ende doghede grote bitterhede
een dinc sprac zoe also ict weet
ic wille niet dat ghi mi mee heet
bi deser name noemi
twelke scone  te zecghen zij
maer ic wille dat ghi mie
noemt te rechte ende heet marie
daer bitter bi es te verstaen
want ic met bitterheden bem bevaen
god die almoghende here
heift mijn lijf vervullet zere
met rouwen ende met bitterheden
ende dit zeidsoe met waerheden
als zoe beweende met rouwen groot
haerre liever kinder doot
te rechte es gods moeder weert
bediet ende ghefigureert
bi desen wive noemi
want zoe niet alleen ne zij
van enen kinde aldus gheweist
also men in scrifturen leist
maer zoe es gherooft van tween
haer natuerlike kint was teen
bi vleescheliker generacie
ende maghet blivende bi gods gracie
ende dat ander kint wilt gomen
hadzoe bi cueren an ghenomen
want zoe es na rechter waerhede
moeder der ontfarmichede
die ghewareghe zone dar ic lyen
van onser vrouwen sinte marien
dats cristus onse behoudre weert
dat ander kint marien begheert
was dat menscelike gheslachte
dat zoe nam in hare wachte
marien zone  gheestelike
dats jhesus god van hemelrike
was ghestorven in pinen groot
metter lechameliker doot
maer dat kint dat zoe heeft begheert
dats tmenscelijc gheslacht ghecompareert
dat was ghestorven iamerlijc
metter doot der hellen slijc
voort zo waest doot zonder waen
gheestelike te verstaen
want die lieden al ghemeene
van der werelt groot ende cleene
hadden ghelaten  altmeeste deel
dat rechte ghelove gheheel
ende daer bi waer sij zekerlijc
alle ghestorven gheestelijc
dus was marie in groten leede
om dat dese kindren beede
aldus iamerlijc zijn ghestorven
des heeftze groten rouwe verworven
ende leed bitterlike smerte
want zoe met al haerre herte
gode minde dats waerhede
zo deedsoe ooc den mensche mede
ende al waest dat zoe dus mint
jhesumme haer wellieve kint
met goeder herten harde zere
ghelijc haer selven ende mere
nochtan marie dat wel woude
dat onse here sterven zoude
ende dat hi met ziere doot
ons zoude lossen uter noot
gods moeder die ghelovet sij
die hadde vele liever dat hi
onsculdich zoude wesen over huus
ghedood ende ghehanghen ant cruus
dan dat wij in groter noot
met der eweliker doot
in der hellen bitter pijn
ewelijc verdoemt te zijn
des moet zoe te rechte wesen
van ons ghelooft ende ghepresen
hier ute moghen onse zinnen
wel merken ende bekinnen
hoe zere dat ons marie mint
die haer wellieve gheminde kint
begheerden te pinen ende te doden
om ons te lossene uter noden
ende zelve dien rouwe liden mede
ende dat om ons zalichede
elc merct wel die vroesceip heift
als men een dinc om tander gheift
dat men liever heift dan tgoet
dat men daerover gheven moet
of die men daerover neimt
dan die men te gheven teimt
dus scijnt dat onse vrouwe ons minde
in ere maniere boven haren kinde
die liever hadde dat haer kint
also zoude zijn ghepijnt
om onsen wille ende sterven
ja ant cruus de dood verwerven
dan wij inder hellen pijn
ewelijc verdoemt zouden zijn
ooc moghen wi merken allegader
hoe zere ons minde die hemelsche vader
die ute zinen helighen scoot
zende neder om onse noot
zinen ghebenediden zone
van boven uten hoghen throne
ende lietene passien ende quellen
om ons te lossen uter hellen
marie entie hemelsche vader
minden ons zere beede gader
also ic hier te voren zeide
zo dede ooc die gods zone mede
die dor ons daelde ende wort man
ende dede eens cnapen cleedren an
ende heift dit al dor ons gheleden
ende dat tot onser zalicheden
om dat zij dus zijn onse vrient
hebben zij alte wel verdient
dat wijse met al onsen zinnen
zo wij meest moghen weder minnen
o zoete jhesu ic bidde di
dattu wils verleenen mi
dat ic dine minne zoete
altoos zo verpeinsen moete
ende in mi zo zijn gheprent
dat ic na mijns levens hent
moete wonen in dijn rike
met di here ewelike
int capitel nu voorscreven
hebbic te kennenne ghegheven
ende die waerheit doen verstaen
hoe vanden cruce was ghedaen
onsen here  ende hoe zinen lechame
marie ontfinc wel bequame
in haren ghebenediden aermen
ende hoe zoe dreef dat bitter caermen
die weeninghe ende den rouwe groot
van ons heren bitter doot
in dit vooroghen capitel
zal ic u doen weten wel
die vraye waerhede daer af
hoe cristus wart gheleit int graf
joseph ende nicodemus
namen den lechame cristus
ende wondene als ict weet
werdeliken in een cleet
ende balsemde den lechaem precieus
met zalven zere virtueus
ende hebbene dats waerheit
also in een graf gheleit
alsmen dit aldus doende zi
onse vrouwe was al daer bi
die zulken rouwe began driven
men zout ghespreken no ghescriven
met weninghen groot godweet
sturte zoe menighen traen heet
gheen tonghe zoude zecghen moghen
die bitter droufheit ende doghen
dat bitter weenen entie rouwe
die doe leet onse lieve vrouwe
ten es zo vroet gheen ghedochte
die dat wel ghepeinsen mochte
die edel lievelike creature
was dien nacht enten dach alduere
van weenen also zere tonder
alsoot ne was gheen wonder
dat zoe nauwe dats waerhede
mochte gaen van grave mede
met helsene met cussene bequame
begreep zoe den werden lechame
van haren kinde onsen here
also vele ende also zere
dat alle die dat an zaghen
hadden dere ende zeiden met claghen
och wat groter wreetheden
hebben zij gheantiert heden
die valsche iueden tfelle venijn
die aergher ne mochten zijn
an dese over scone vrouwe
die hier drijft dus groten rouwe
ende haer wesen es zoe lievelijc
dat men noyt zach haers ghelijc
zoe weende zoe utermaten zere
ende verzuchte zo lanc zo mere
ooc claghede zo zere zoe
dat zoe brochte tvolc daertoe
dat zij ooc weenen ende claghen
die hare zo zere weenen zaghen
wie es also over wreet
van zinne  die temael dat leet
zaghe zo sconen goeden wive
om haers zoons sterven driven
hine zoude niet al zinen moede
liden metter moeder goede
wie zoude wesen also wreet
die zo vele tranen heet
zaghe sturten der heligher vrouwe
hine zoude om haren rouwe
die zoe zo bitter dreef alteenen
hebben medeliden ende weenen
och wat bitterliker rouwe
dreef gods moeder onse vrouwe
nu custe zoe zine hande zoete
nu custe zoe zine helighe voete
zine hals helsde zoe onblide
ende onder wilen zine zide
zomtijt slouchzoe es mi bekant
vor hare borste met haerre hant
zomtijt wranc soe haer hande te hope
met overvloeyenden tranenlope
zoe anzach te menighen stonden
bitterlike zine grote wonden
zine scone oghen zoe anzach
also mesmaect  ende riep owach
up zine borst zoe dickent vel
ende up zinen mont weetic wel
dus waer zijn herte zekerlike
alte utermaten beestelike
die dit aldus hoorde vermanen
van desen weenen van desen tranen
ende die met deser ellendichede
met alre herten niet ne lede
wij zien alle daghe anschijn
dat een vuul beestelijc zwijn
werd beroert al rechte voort
alst een ander zwijn roupen hoort
ende wie heift zo hart ghedochte
hen zoude een lettel werden zochte
ende der moeder doch ontfaermen
in haren liden ende caermen
beestich ende aergher moest hi wesen
wij vinden van onse here lesen
dat hi compasselijc ghinc weenen
met marien magdaleenen
ende wat menschen zout ooc zijn
die in dit bitterlijc ghepijn
ende doghen  deser maghet zoet
niet zoude liden in zinen moet
wie zien noch heden in vele uren
dat liden hebben die gheburen
up hare gheburen als zij sterven
ende helpense graven menichwerven
ende hoe mach enich mensche dan
horen spreken of lesen van
den rouwen  die leet sinte marie
ende niet daer in verdroeven hie
te rechte es hi hart als steen
die hoort desen bitteren ween
van onser vrouwen ende niet
daer of int herte heift verdriet
dese droufheit ende rouwe
die dus leet onse zoete vrouwe
als haer zone was gheleit
int graf alsoot es gheseit
die heift also scrifture liet
david wilen wel bediet
ende dat in die huutvaert
van abner den prinche waert
dese abner also ict las
prinche vanden here was
binnen sauls tiden dat verstaet
ende joab die verrader quaet
was prinche vanden here al
binnen davids tiden groot ende smal
nu waren dese twee in ghewer
joab ende ooc abner
om enen bloot verstaet al bloot
die van abner was ghedoot
ten laetsten joab slouch desen
verraderlike also wij lesen
in zijn liesche enewaerf
zo dat abner daer of staerf
van desen joab daer wij of horen
hebbic ghescreven hier te voren
hoe hi al cussende verslouch
amasam  also ic ghewouch
ende hi waest ooc die absaloene
ter doot brochte davids zone
nu heift hi met verranesse groot
desen abner brocht ter doot
om dat hi dus was doot gheslaghen
dreef david droefheit ende claghen
ende volghede over waer
weenende zinen fierter naer
ende david ne dreef niet alleene
claghen ende bitter weene
om de doot van desen man
daer ic te voren of began
maer dat volc hi te male dede
weenen ende drouven mede
ende sprac met droufheden lede
snijt zeid hi alle uwe cleede
ende weent ende doocht verdriet
want twivelt daer of niet
dat heden es ghebleven doot
in israel een prinche groot
hine es ooc niet ghedood verstaet
als toveraers of lieden quaet
de welke zijn also rebel
dat zij den dood verdienen wel
maer als een vul gherechticheden
van den kindren der quaetheden
dat was te zecghene dat hi
zonder redene versleghen zij
gods werde moeder van hemelrike
sprac met rouwen dies ghelike
bitterlike up den selven dach
dat zoe hare kint sterven zach
ende volghede zinen lechame naer
ende sprac aldus openbaer
ende riep in luder tale
snijt uwe cleeder altemale
recht als of zoe zecghen woude
dat men tinderste cleet snyden zoude
bi welken cleede na minen waen
zo zijn die crachten te verstaen
dese cleeder zeidzoe wilt snyden
ende drouft in ons heren liden
ende weet dat heiden een prince groot
in israhel es bleven doot
ach wat princhen was daer verslaghen
in israhel ten zelven daghen
dats god die ant cruce hinc
wien alle creaturen ende alle dinc
gaf compassie ghemeene
als diere liden in hebben sceenen
die zonne liet haer scinen staen
om die redene na mijn verstaen
dat zijn lechaem niet werde verbrant
die lucht verdonkerde te hant
om dat men ons heren lede
niet zoude zien ende zijn naecthede
die erde bevede harde zere
om dat zij die onsen here
also zere pinende waren
hem daer of zouden vervaren
die tempel scuerde entie cortine
als die in ons heren pine
die hem die felle iueden deden
droeveden ende medeleeden
om dat die appostelen zweghen
riepen de steenen in allen weghen
ende een groot luut zij ute ghaven
ooc ontdaden vele graven
ende vele doden also wij lesen
uten graven doe verresen
om dat zij zouden maken cont
alder werelt ter selven stont
die macht van desen prince groot
die daer was brocht ter doot
vele lieden also wij lesen
die ute graven waren verresen
hebben hem es mi verclaert
vele lieden gheopenbaert
ende hebben hem zonder waen
in waren woorden doen verstaen
die macht ende die moghenthede
van desen prince dats waerhede
die helsche viand verstaet dat
an die luchter zide doe zat
van onsen here onder cruus
het dochte hem alte groot abuus
ende groot wonder het hem dochte
wie die mensche wesen mochte
dien alsulke werdicheden
alle creature deden
ende zij waren verstoort zo zere
om die dood van desen here
ende tvolc van der stede die is
gheheeten atheniensis
zaghen die sonne haer scinen laten
ende verdonkeren utermaten
ende zeiden dat god almachtich
die recht god es ende warachtich
ware in doghene ende in liden
ende zij ghinghen ten selven tiden
ende maekede doe al daer
eenen over sconen outaer
nochtan ne was god j twint
met hemlieden doe bekent
als zij den outaer deden maken
als wel orcond latijnsche spraken
dat in dander werelt daer naer
die god zoude wesen openbaer
laet ons met herten alteenen
dese bitter dood beweenen
ende dese jamerlike huutvaert
van desen helighen here waert
ende laet ons ooc tallen hueren
met rouwen tcleet ons herten scueren
ende laet ons liden ende doghen
hier up hebben na onse vermoghen
dat god onse here alst es voorseit
aldus int graf was gheleit
dat es ons inder scrifturen
wel beteekent bi figuren
bi jacobs kindren bem ic vroeder
de welke joseph haren broeder
ende was jacob liefste kint
in die cisterne hebben ghesint
dese jacob kindren haten
desen joseph utermaten
haren broeder als nyders quaet
zonder redene of mesdaet
ende benydene toter doot
entie iueden verstaet albloot
benyden cristum haren broeder
zonder redene bem ic vroeder
ende was haer broeder want hi andede
hare broosche menschelijchede
dese kindren waren zo bedocht
dat zij valschelijc hebben vercocht
haren broeder in waren dinghen
den ysmaeliken om xxx penninghen
ende die valsche iueden eylaes
hebben ghecocht jeghen judaes
om xxx penninghen met lozen kere
haren sceppre haren here
jacobs kindren zeicht scrifture
ghinghen josephs roc scueren
ende die iueden ombequame
hebben ghescuert ons heren lechame
met naglen ende met dornen ghewont
ende maectene met gheeselen onghesont
maer al waest dat josephs cleit
was ghescuert alst es gheseit
het ne doghede min no mee
van haren scuerne gheen wee
maer gods vleesch grote pine leet
als dor die bitter pine wreet
die hem die felle iueden deden
ja in alle zine helighe leden
dese roc verstaet de dinc
joseph vanden scoudren ghinc
tote beneeden up zijn voet
ende in jhesus lechaem zoet
ne was gheene ghezonthede
vanden scoudren tote beneden
dese kindren daer wij of horen
bespersden als ic zeide te voren
desen roc als ict verstoet
alover met eens weders bloet
die jueden bespersden ons heren leden
zo deedzij zine cleedren mede
al over ende over met zwaerre pine
metten propren bloede zine
dese kindren zo ic zeide te voren
haren vader zere verstoren
ende deden rouwe ende bitter leet
doe zij hem lieten zien dat cleet
josephs  dat also was bebloet
ende marien der moeder goet
hadde grote bitter pijnlijchede
met haers zuens passie mede
dese joseph daer ic of began
die was also goed een man
vriendelike zinen hemelschen vader
over zine vianden allegader
diene zo jamerlike begaden
ende hem die bitter pine daden
dese joseph also ict las
achter den tiden dat hi was
vercocht van ziere broeders hant
wart hi here van egypten land
ende cristus die om onse noot
vanden iueden was ghedoot
die wart here moghentlike
van hemel ende van ertrike
ende es ende was ende wesen zal
almachtich god ende here van al
dese jacobs kindren bem ic vroeder
moesten daer na haren broeder
altoos te zinen dienste staen
ende hem wesen onderdaen
ende na dat god was verresen
vele iueden also wij lesen
die worden daer na zere vast
in zijn helighe ghelove ghepast
jacob hoorde daer na zint
dat noch levede zijn kint
des hi zere blide was
ende als ooc verhoorde das
marie  ende wiste openbare
dat haer kint verresen ware
zo hadsoe bliscap also groot
als zoe rouwe hadde vander doot
dit woort joseph heift virtuut
dat het also vele luut
als wassende diet wel anziet
ende daer bi zo es bediet
dat tghelove van onsen here
voort an wies zo lanc zo mere
dat onse here jhesus cristus
was int graf gheleit aldus
ene figure ic daer of las
vanden prophete gods jonas
dewelke also ict verstoet
gheworpen was inder zee vloet
ende een walvisch quam tien stonden
ende heift jonas daer verslonden
jonas was iij nacht ende iij daghe
inden walvisch zonder zaghe
ende dies ghelike was onse here
in deerde na scrifturen lere
begraven toten darden dach
in die erde daer hi lach
hoe dat bi jonas beteekenesse
van ons heren verrisenesse
ende ooc mede van zinen grave
es ghegheven wel  daer ave
wert u vertellet openbare
in tcapitel dat volcht hier nare
int capitel dat hier voren
staet ghescreven machmen horen
die rechte vraye waerheit das
hoe onse here begraven was
van enen ridder es mi bediet
die joseph van aromathyen hiet
in dit capitel dat hier nu
na volghet  zal ic toghen u
hoe onse here god na dit
daelde in der hellen pit
nu hoort die waerheit dan daer af
te noene als onse here gaf
zinen gheest ander crucen hout
ende staerf daer om onse scout
die ziele ons heren bi waerheden
verzament metter godlijcheden
daelde zeid die latijnsche woort
in de helle rechte voort
scillet theete vier van dien
biden viere dat wij hier zien
zo heet es dat vier boven desen
boven deser steden zo wij lesen
zo staet na der scrifturen verclaren
die helle daer die helighen in waren
voor ons heren comste gheleghen
die wij anders te heetene pleghen
in ons dietsch of vlaemsch albloot
ende noemen dese abrahams scoot
ende zomeghe heetent den voorbouch
scrifture mi hier of ghewouch
also ic hier te voren zeide
dat in dit voorbouch in dese stede
die helighe vaders te zijn plaghen
als zij storven  voor dien daghen
dat onse here om onse noot
an dat cruce wart ghedoot
daer brac die almoghende god
aldie voochdye ende ooc dat slot
ende heift ons allen zonder waen
die poorte vanden hemel ontdaen
in dese helle als ic vernam
onse here god almoghende quam
ende verloste zine vrienden alle
die daer laghen bi ghetalle
in deser voorseider hellen kiele
zo was ons heren cristus ziele
vander tijt also ict las
dat hi ant cruus ghestorven was
toter ure dat hi na desen
god ende mensche was verresen
mi zeghet die latijnsche sprake
voor waerhede al was dat zake
dattie ziele ons heren bequame
ghesceeden was vanden lechame
nochtan was die godlijchede
int vleesch ende in die ziele mede
ende zoe ne was niet ghesceeden
in gheenre tijt van enich van beeden
die ziele was inden voorbouch
metter godheit als ic ghewouch
teen ende tander ghevoucht te zamen
vanden vleesche ons heren lechamen
daer sciet de gotheit gheen tijt af
al waest dat doot lach int graf
daer was altoos die godlijchede
metten doden vleessche mede
in die jeeste ic dus vernam
als onse here ter hellen quam
entie helighe vaders die lange
die godlijchede an gange
ende als die gotheit hem was bi
ende zijse anzaghen  hadden zij
al die bliscap ende vruechde claer
van alte male den hemel daer
gheene pine zij besieven niet
ghelijc dat men te zecghen pliet
int ghemeene dat zo waer
die paeus es  dat rome es daer
ende also in deser ghelike
waer onse here van hemelrike
es in zijnre godlijchede
daer es die hemelsce glorie mede
ende om dat alsoot es gheseit
daer was die vulle godlijcheit
zo wasser ooc dat weet vorwaer
al die hemelsche bliscap daer
onse here jhesus dede ooc ghewach
den moordenare upten selven dach
dat hi noch ant cruce hinc
ende zeide aldus dese dinc
over waer zo zeghic di
dattu int paradijs met mi
zuls verhueghen ende verbliden zaen
maer dat en es niet te verstaen
vanden erdschen paradise
maer vander godheit ict bewise
de welke alle vruechde gheift
die de hemel binnen heift
des diefs ziele dan zonder waen
die es met onsen here ghegaen
inder hellen voorbouch algadre
daer doe in laghen die helighe vadre
ende zach die glorie der godlijcheden
ghelijc dat dander helighen deden
ende als die helighen zaghen onsen here
verblijden zij utermaten zere
ende riepen ooc altemale
met groter bliscap dese tale
du bes nu comen here weert
wien wij langhe hebben begheert
ende na wien dat wij met hopen
hebben menichwaerf gheroepen
edele here ghebenedijt
moetti zijn in alre tijt
dat ghi ons aldus vertroost
ende huut desen pine verloost
dat onse here na mijn tellen
aldus es ghedaelt ter hellen
metter godlijcheden weert
was wilen wel ghefigureert
bi drien kindren wilt gheloven
die gheset waren in enen oven
met heeten viere dats waerhede
binnen babylonien der stede
daer onse here omnipotent
enen inghel heift ghesent
diese daer vertroosten zoude
die inghel ne quam niet also houde
des viers hitte na wart verkeert
in zoeten dauwe als men ons leert
ende of dus mocht vertroosten hie
in den oven  dese kinder drie
hi die was een inghel maer
dien god hadde ghesent aldaer
zo mocht dan zelve vele mere
verbliden god onse lieve here
zijn helighen ende verhoghen
die laghen inder hellen doghen
dat god onse here ghelovets mie
te trooste deser kindren drie
zinen inghel heift ghesent
daer dede hi ons wel bi bekent
dat hi ter hellen zoude dalen daernaer
ende zine vriende vertroosten daer
die dan waren in desen oven
waren kindren als wij gheloven
also ic hier te voren zeide
entie vaders in svoorbouchts stede
die waren ooc onnosel ende goet
ende zuver als kinder bem ic vroet
ende alle die storven up ertrike
voor ons heren comste zekerlike
ende niet ne hadden bin haren leven
van der zonden die zij hadden bedreven
vulle penitencie ghedaen
moesten eerst ten vaghevier gaen
ende als zij ghezuvert waren
quamen zij int voorbouch daer nare
ende daer beidden zij met ghere
na die comste van onsen here
ende waren claer ende zuver vonden
zonder alleene vander erfzonden
diese daer ghevanghen helt
in den voorbouch also ghequelt
daerse niement lossen zoude
dan god onse here als hi woude
dit was wilen bediet wel
bi den propheete daniel
inden pit hoort dit verclaren
daer hongherighe lyebaerden in waren
ende god onse here mi bekent
heift hem bi abacuc teten ghesent
daniel verstaet wel dit
was in eenen diepen pit
in tormente groot ghegheven
hongherighen lyebaerden zeven
om dat zine in corten stonden
zouden scueren ende verslonden
god halp hem met ziere cracht
ende heiftene onghequetst ghewacht
daniel ne hadde j twint niet teten
die materie doet mi weten
daer abacuc dies ic ghewouch
den mayers tacker teten drouch
een inghel tot abacuc quam
dine bi zinen hare nam
ende voordene in waerre woort
tot daniel rechte voort
ende heift hem also ghebrocht teten
ende hier bi zo es te weeten
dattie hemelsche drochtijn
heift behoet die vrienden zijn
inden voorbouch vor die vianden
dat zij de helighen niet en scanden
ende ten laetsten over waer
zo es hi zelven comen daer
ende heiftse met ziere duecht goet
vertroost ende wel ghevoet
ende ghevoert te zinen rike
daer zij in bliven ewelike
daniels pit verstaet wel mi
daer es de helle beteekent bi
biden lyebaerden zonder waen
zijn die vianden te verstaen
ende der lyebaerden waren zeven
ende daer bi zo es wel bescreven
dat vianden in allen hueren
ons tempteren ende becueren
met anlicghene tallen stonden
met zeven dootliken zonden
dewelke zijn hovaerdichede
nijt  gramscap  ende ghierichede
gulsicheit ende traecheit dan
ende luxurie volghet daer an
dese zonden zijns sviants wapen
ende schichten daer zij mede betrapen
ons die zij brochten gherne int net
met deser wapine es ooc beset
die helle altoos  ic zeker weet
ende staen ter scoten altoos bereet
al was dese helle met groter cracht
ende met wapinen zere ghewacht
nochtane bracse ons heren bloet
lichtelike al metter spoet
ende hi bracse alst es anschine
lichtelike met cleenre pine
dit was wel beteekent dus
wileneer in salmoens struus
saelmoen die coninc van prise
hadde in costeliker wise
eens struus jonc na mijn verstaen
in een glasin vat ghedaen
daert niet ute mocht in gheenen kere
ende die struus die had ghere
zijn jonc te lossen dat int glas
daer also besloten was
die ne beidde doe niet lanc
maer zoe dede haestelike ganc
zo zij eerst mocht in die woestine
ende brocht van daer een woremkijn
den woremkine deedzoe zo wee
ende beet up dat glas ontwee
also dat des worems bloet
up dat glasin vaetkin woet
ende als dit bloet ghevallen was
up dat constelike glas
vanden worme dien de struus beet
dat glas stappans in sticken spleet
aldus ghelike ooc onse here
die te lossene hadde ghere
die in de helle waren ghevaen
heift zijn bloet ghesturt zaen
vriendelike in der crucen pine
ende dus loste hi de vrienden zine
want met dien ghebenediden bloede
dat voor ons sturte die here goede
die helle te male te broken was
ende brac lichtelike als glas
ende den helighen eer yet lanc
was ghemaect een goet huutganc
o zoete jhesu ic bidde di
dattu wils gheweerden mi
te wachten vander hellen kiele
ende dat ghi mijn aerme ziele
wilt doen comen tot uwen rike
met cleenre pine lichtelike
int capitel nu voorscreven
hebbic te kennen ghegheven
also ict in tlatijn vernam
hoe onse here ter hellen quam
ende hoe hi daer die helighe vader
verblijd heift allegader
in dit capitel zal ic vertellen
hoe hi den prinche vander hellen
lucifer ende zijn gheselscap al
verwonnen heift groot ende smal
nu zo hoort ende verstaet dan
daer bi es god worden man
om dat hi woude es mi becant
verwinnen den helschen viant
dien hi verwan inder menschelijchede
ende moghentlike tonder dede
ten tiden dat die here goed
zijn temptacien weder stoet
also ghi claerlike mocht horen
in een capitel hier te voren
nu heift zijn gheest es mi bekant
metter godheit te gader den viant
verwonnen in der hellen pit
harde wel heift beteikent dit
onse here jhesus dats waerhede
in eene parable die hi zeide
dewelke sprekende was van
eenen sterken ghewapenden man
die zijn hof ende zijn rike wacht
sterkelike met groter cracht
ende al dat zine macht heift bevaen
es in payse  dats te verstaen
altemale die helighe vadre
die daer ghevaen waren algadre
ende ghevielt zo daer naer
dat een sterker quame daer
die zal hem dats ware tale
zine wapine nemen alte male
ende zal hem dies gheninden
dat hi den sterken zelve zal binden
bi desen sterken verstaet de leere
zo zullen wij verstaen lucifere
die zijn hof wachte als ic ghewouch
dat es vander hellen tvoorbouch
dese helsche viant lucifere
was ghewapent also zere
ende zo staerc was hi te voren
eer dat onse here was gheboren
dat niement was sulker cracht
die zijn hof te breken had macht
ten laetsten zo quam onse here
die der stercheit hadde mere
ende niet was mensche  of god alleene
maer god ende mensche ghemeene
die ghinc in sviants hof te hant
ende verwan daer den viant
ende dedene tonder al confuus
metter cracht zijns helichs cruus
dit heift bediet wel als ic las
bi figuren bananyas
die toten lyebaert in waerre dinc
binnen in zinen hole ghinc
dien bananyas die sterke man
met eenre roede daer verwan
aldus ghinc god es mi bekant
in die helle toten viant
daer hi met ziere heligher roede
ende met zinen cruce goede
den viant heift zonder waen
altemale tonder ghedaen
ende dat eist dat spreict up dit
in zinen zouter coninc davit
die roede ende die stoc van die
dese hebben vertroost mi
nu zullen wij bi desen roeden
te rechte enen stoc ghevroeden
die in de hant te draghen pleghen
peilgrimen die gaen achterweghen
daer zij hem an houden te menigher stede
ende daer zij die honden verjaghen mede
welke stoc ons es van node
ende bi dien stocke versta ic gode
dewelke onse stoc es dan
daer wij ons lieden houden an
dat wij niet vallen ute gracien state
voort doet hi ons dese bate
dat wij daer mede tallen stonden
van ons weren die helsche honden
bi desen helighen stocke waert
daer es dat cruce ooc bi verclaert
also ic hier te voren zeide
daer god den duvel mede tonder dede
ende dien stoc heift hi ghegheven
ons lieden in dit aerme leven
dat wij ons vaste daer an houden
ende den viant wederstaen zouden
o lieve broeders hoort na mien
laet ons merken ende bezien
hoe grote eere ende werdicheit
den cruce te rechte toe es gheseit
bi welken cruce alsoet es bekant
wij moghen verwinnen onsen viant
dat zij die duvelen vander hellen
als zij ons tempteren ende quellen
biden houte dies bem ic wijs
twelke wies int paradijs
de duvel tmenscelike gheslachte
al in vanghenessen brachte
om eenre inkelre beete scout
ende bi des helighen crucen hout
ghecreech die coninc der glorie
goede zeghe ende victorie
dit teekin vanden helighen cruus
heift zere wel verdient anhuus
dat hem altemale de lieden
eere ende werdichede bieden
daer wij mede zijn ontgaen
van daer wij alle waren ghevaen
ende dat god selve heift ghewyet
ende met zinen bloede ghebenedyet
ant cruce nu van groter eere
zo plachmen te hanghen wileneere
quade lieden ende toveraren
die des duvels ghesellen waren
nu hevet zulke werdichede
ende zulke privilegie mede
dat voor dat teekin van dien
zij beroert zijn ende vlien
die vianden ende hem versaghen
wies kindren daer an thanghen plaghen
biden cruce plaghen wileneer
die ghedoemde te liden meer
ja die ghedoemt waren ter doot
ende nu meerset ende maect groot
alle toecomst van helighen dinghen
bi des helighen crucen teekeninghen
wileneer alst men zach
metten cruce men doe plach
die lieden te doden bem ic vroet
alsoot nu metter ghalghen doet
ende nu werden wij ghenesen
die ziec zijn van zonden bi desen
ende die in dootsonden zijn
ghestorven  risen bi desen teekijn
of na der lettren zonder waen
mach men dit ooc wel verstaen
als dat zieken hier bi ghenesen
ende doden werden verresen
want waer die helighen tenigher steden
enighe miraclen deden
als dat zij doden deden upstaen
of zieken of crepelen deden gaen
altoos eerst zo zeinde zij die
dus moghen wij merken nu bezie
dat biden cruce in vreimder wisen
zieken ghenesen ende doden verrisen
bi den cruce waren verblijt
die helsche vianden voortijt
ende nu daer bi verbliden
die inglen in allen tiden
want zij ghecreghen hebben die te voren
in der hellen waren verloren
ter doot vanden cruce lieden quaet
waren ghedoemt om hare mesdaet
ende biden cruce nu ten stonden
verlaet god des menschen zonden
dit cruce daer ic nu of zeide
was om zine onwerdichede
gheset verre buten der stat
te calvarien verstaet dat
also men stelt de galghen heden
ende nu om zine werdicheden
stelment al omme openbare
int hoochste der kerken upten outare
wilen was des crucen name
zo versmaet dat hem elc scame
met handen ant cruus te comen
ende nu ten tiden hebbic vernomen
anebeden ende doen werdichede
keysers coninghen  princhen mede
die helsche viant na mijn merc
die zo fel was ende zoo sterc
dattene al die werelt wijt
niet mocht verwinnen doe ter tijt
noch ieghen hem hadde macht gheen
ende nu en is gheen kint zo cleen
dat nu leift in desen daghen
ten zoudene metten cruce verjaghen
dese macht ende moghenthede
gaf hem god dat es waerhede
die vechtre van sterker cracht
de welke metten cruce vacht
jeghen den helschen viant dan
die hi metten cruce verwan
ende heift die poorten vander doot
ghedestrueert cleen ende groot
dese moghende victorie
die de coninc hadde der glorie
was wileneer in vreimden doene
wel beteekent bi sampsoene
de welke scuerde es mi verclaert
engaddijs viand den lyebaert
van desen sampsoen ic las
dat hi de stercste man was
dewelke oyt tenigher tijt
gheboren was ter werelt wijt
ende zo sterken noyt ne gheen
zonne noch mane nye besceen
ende om zijn stercheit groot zo zij
onse here god verstaen daer bi
wiens moghenthede ende macht
boven gaet alder werelt cracht
vanden welken die lybaert fel
verwonnen es  die helsche duvel
ende es van gode gherovet mede
van al ziere moghenthede
dese sampsoen verstaet de dinc
wileneer teenen tiden ghinc
om dat hi een wijf trouwen zoude
ende in den wech was also houde
een groot lyebaerd dien hi ghereit
scuerde met ziere moghentheit
die hem ieghen ghelopen quam
dus onse behoudre als ic vernam
es ghedaelt als hier beneeden
van des hemels hoocheden
om dat hi zoude vriendelijc
hier hem maken een huwelijc
ende hem ter menschelijcheden dan
voughen  ende werden man
twelke hi wel heift vulcomen
sampsoen heift een wijf ghenomen
van chananeen was zoe gheboren
ende cristus als ghi moocht horen
wart gheboren es mi bekant
ter werelt in der iueden lant
ende wilde daer gheboren wesen
voor alle landen zo wij lesen
sampsoens wijf heift lozelike
hem verscalct ende boeslike
entie iueden als ghi moocht horen
daer god onder was gheboren
hebben haren ghebure weert
jamerliken ghetracteert
sampsoen plach es mi bekant
die wijngaerden van zinen viant
te verbernen ende dat coren
al zinen vianden dedi toren
jeghen hem allen hi zere vacht
sterkelike met groter macht
ende verweerde hem ieghen hem allen
voor dootbliven ende mesvallen
ende up zine vianden hi hem wrac
dat mens daer na van hem sprac
ende aldus in deser ghelike
onse lieve here van hemelrike
heift hem up die ioden ghewroken
in scrifturen staet ghesproken
dat der iueden lant versochten
die romeynen ende daer up vochten
ende asselgierde tland also
dats al die iueden worden onvro
ende sloughen zo menighen mensche doot
ende hongher hadden zij zo groot
die daer woonden binder zaten
dattie moedren haer kindren aten
ende het was daer al verbrant
zo mesmaect was al dat lant
ende inder steden alsoot sceen
niet deen op dandren bleef een steen
dat waest dat god te zecghen meende
als hi up jherusalem weende
up den goeden palmzondach
daer ic wel of dede ghewach
also ic in een capitel dede horen
dat ghescreven staet hier voren
als te jherusalem quam onse here
te miere materie ic weder kere
dese sampsoen dan voorseit
om zine over grote stercheit
beteekent gode te rechte wel
die staerker es dan yement el
die den helschen liebaerd dan
onsen groten viand verwan
ende met ziere moghenthede
al zine macht te nieten dede
ooc was wilen beteekent god
bi enen man die hiet ayoth
die egloene in waerre woort
met zinen zweerde heift doorboort
de welke was  es mi bekant
der kinder van jsrahel viant
egloen dese voorseide man
dese was een coninc dan
in die jeeste staet gheset
dat hi was harde zere vet
want zo vet men gheen ne vant
binnen zinen tiden in enich lant
jeghen die kinder van jsrahel
ende was hemlieden zere fel
ende ne spaerde cleen no groot
wat hi mochte slouch hi doot
ayoth peinsde in zijn ghedochte
hoe hi desen best doden mochte
ende hi die kindre loste daer mede
van jsrahel van ziere quaethede
nu heift ayoth wel bespiet
dat hi desen alleene ziet
in zijn hof daer hi in zat
eglon quam te hem na dat
ende stackene als ict ghescreven vant
een zweerd metter aefscher hant
in zinen buuc zo over zere
dat tbloet daer ute liep metten smere
ende sturte ter erden altemet
ende mids dat hi was zo vet
ne mocht hi dor gheene noot
ende van dier steke bleef hi doot
ende ayoth es mi bediet
tzweerd in zinen buuc steken liet
eglon was zijns lijfs onvro
ende ayoth ziere vaerden vlo
ende loste die kinder van jsrahel
also van haren viand fel
dese eglon daer ic of las
om dat hi zo over vet was
machmen te rechte daerbi tellen
den quaden viant vander hellen
want zijn buuc es also breet
ende also wijt als ict weet
want hi daer in langhe stonden
menschelijc gheslacht had verslonden
ende moest al gaen int bitter quellen
vander vreeseliker hellen
ten lesten heift onse here god
den buuc doorboort als ayoth
den buuc van den coninc dede
eglon daer ic te voren of zeide
dus doorboorde in deser ghelike
onse here god van hemelrike
den viant metten scaerpen zweerde
als hi bi ziere passien weerde
die helle heift te broken scier
ende zijn vriende verloost van hier
die quade helsche viant dan
den eersten mensche dan verwan
bider beete in valscher zake
des appels vander zoeter smake
ende cristus die daelde ter erden neder
ende hi heift verwonnen weder
den duvel van machten groot
met ziere bitterliker doot
ende hier in heift hi ons wel
ghegheven een goed exempel
ende ons wel bedieden woude
hoe de menschen vechten zoude
altoos ieghen den helschen quaden
al met duechdeliken daden
wij zien dat een meester vroet
also men in medicynen doet
dat hi contrarie dinghen gheneist
met contrarien  want eist
dat een mensche te heet zij
coude dinghen gheift hem hi
ende es te cout die zieke man
heete dinghen gheift hi hem dan
ende also in andren medicinen
ende aldus zo eist anschine
men zal verwinnen der wonden venijn
met duechden die hem contrarie zijn
niemene god die crone gheift
dan die wel ghevochten heift
ende niement mach vechten dan
hine heift eenen weder man
god wille also scrifture toocht
dat de mensche vechtinghe ghedoocht
vanden viant  ende die wedersta
ende dat hi daer bi ontfa
van gode also te meerre loon
daer boven in des hemels woon
want zo hi hier meer wederstaet
zo hi daer meer loons ontfaet
onse here ghedoocht ooc wel
dat den goeden die viant fel
in zinen droom dickent tempteert
ende in slape tribuleert
om dat zijt zouden weder staen
ende also den loon ontfaen
ende also doen duechdelichede
in slape ende wakende mede
dus zo men meer wederstaet
temptacien  zo men meer loons ontfaet
here doe mi striden tallen stonden
jeghen den viant ende ieghen de zonden
dat ic hebben moet te lone
daer boven eenre victorien crone
daer ic mede in dijn rijc na desen
levene  ghecroont moet wesen
int capitel dat voor desen
staet ghescreven  machmen lesen
hoe dat god van hemelrike
heit verwonnen moghentlike
onsen tempteerre den helschen viant
ende roofde hem also ict vant
van alte male der moghenthede
die hadde up de menschelijchede
daer te voren god als man
den helschen duvel ooc verwan
daer ic hier te voren of zeide
zo dat hi gheene moghentheide
hadde  den lechame ons heren
met enigher zonde te tempteren
ende nu rooft hine van al zire machte
die hi hadde up onse gheslachte
ende hier of zo moochdi horen
in een capitel hier te voren
in dit capitel zal ic dan
scriven up dats mi god jan
hoe onse vrouwe verwan ooc desen
bi compassien also wij lesen
altoos hadde marie int herte
grote compassien  vander smerte
ons heren  ende onthilt voorwaer
al dese dinghen die volghen hier naer
die scaerpe naglen entie onzoete
die dor staken ons heren voete
die dorboorden ooc onse vrouwe
haer helighe herte met groten rouwe
die glavie die ons heren zide
wonde ende ontdede wide
dede marien zulke smerte
dat zoe haer steken dochte in therte
die utermaten scaerpe doren
daer ic of sprac hier te voren
die in thooft van onsen here
staken ende deden zere
ende preckelden zo onzochte
staken gods moeder als haer dochte
in hare herte in waerre woort
zo dat hare dochte al doorboort
ende dorsteken ende ghewont
van dien doorne talre stont
dat scaerpe zweerd die scaerpe woorde
die onse here vanden iueden hoorde
ende onverdient van hem spraken quaet
dit dorsnijt ende dor gaet
onser vrouwen ziel ende lijf
als oft waer zweerd of knijf
ghelijc dat na der latijnsche lere
den viant verwan onse here
bi ziere passien ende pine
zo heift ooc die moeder zine
verwonnen den helschen viant
bi compassien es mi bekant
ende moghentlike tonder ghedaen
ende heift haer selven ghedaen aen
die wapine ons heren passien mede
daer zoe mede wapende haer lede
dat was een edel wapen cleet
daer zoe haer mede heift bereet
om sterkelijc te striden mede
jeghen sviants moghenthede
dien zoe verwan na mijn verstaen
ende heiftene zelve tonder ghedaen
dese weerde moeder als ict weet
dies dus jeghen den viant street
ende heift zine macht ghedestrueert
was wilen wel ghefigureert
bi enen wive die hiet judith
van welker staet ghescreven dit
dat olyfernus die coninc
beleghen hadde in waerre dinc
ene stede also ict las
daer judith in wonende was
van wies minne wart bevaen
dese olyfernus harde zaen
ende sprac hi zoude laten bliven
die stede  mocht hi van dien wive
die judith hiet lude of stille
van haer ghecrighen zinen wille
als dit judith heift verhoort
ghinc zoe met haesten rechte voort
ende pareerde haer over scone
ende zette up haer hooft een crone
hare voete ende al hare lede
hadzoe wel verchiert mede
ende die over bitter dranc
yzope  wijn  ende myrre ghemanc
die bedinghe gods es mi bekant
doe hi bat voor zinen viant
dat roupen gods also ict weet
dat sturten zijnre tranen heet
ende dat hi in vreimder dinc
den moordenaer te ghenaden ontfinc
doe hi hem om ghenaden bat
ende al dat hi sprac na dat
hoe hi van ziere liever moeder
sinte jhanne maecte behoeder
ende als ziere moeder wachten hiet
ende dat die zonne haer scinen liet
dat zinen gheest gaf onse here
ende longius diene stac met ghere
die wart ziende es mi bekent
die te voren hadde ghesijn blent
die erde beefde ende wart beroert
des tempels cortine es ghescoort
zo deden ooc te male die steene
zijns bloeds sturten met water ghemene
ende centurio zeide properlike
dits de gods zone warachtelike
ende hoe vele graven zijn ondaen
die berch van calvarien zonder waen
die xxx penninghe dats waerhede
daer onse here vercocht was mede
die wanhope van judas
de welke niet verlost ne was
metter passien ende pijn
vanden hemelschen drochtijn
met andren pinen ende met desen
die god leet also wij lesen
heift hare ghewapent onse vrouwe
met haren bitterliken rouwe
ende als onse voorvechtighe machtich
met gods gracien zere crachtich
heift zoe verwonnen es mi bekant
ende tonder ghedaen onsen viant
in dese vrouwe mach dan wel wesen
scrifture vervullet die wi lesen
die aldus luut na mijn verstaen
o maria du zuls noch gaen
up aspis dats up een serpent
ende basiliscus daer bi bekent
es de viant  in goeder trouwe
daer up zal gaen onse vrouwe
die drake ende die liebaert
wort onder dine voete ghetart
daer wi den duvel ooc bi verstaen
daer zal maria met voeten up gaen
ende du sathanas zuls benyden
hare voetstappen tallen tiden
ende zoe zal nochtan dies ghelooft
onder voeten tarden dijn hooft
dit was ons wilen bediet wel
bi enen wive die hiet jael
de welke was zo zeide men mi
eens mans wijf abels cynei
die enen man als ic versta
die gheheeten was sisara
met enen naghel in waerre woort
zijn hooft boven heift dorboort
dese man nader historien lere
die was prinche vanden here
eens coninx die jabin hiet
dese sysara ne liet niet
te vechtene ende te wesen fel
up die kindren van jsrahel
ende dede hem dach na dach
uploop ende quaet daer hi mach
ten laetsten es hi in waerre woort
met enen naghele doorboort
dor den timpel van zinen hoofde
van jael die hem zijns lijfs roofde
ende aldus in deser ghelike
gods moeder van hemelrike
heift ooc aldus es mi bekant
den helschen duvel onsen viant
metten naglen also ict las
doorboort  daer mede ghenaghelt was
onse lieve behoudre cristus
als sysara was dood aldus
was van ziere moeyenesse fel
verlost dat volc van jsrahel
ende als die viant verwonnen zij
van onser vrouwen zo es hi
altonder  ende es des ghelooft
gheheelike ende al gherooft
van altemale der moghenthede
die hi hadde up de menschelichede
maria ooc wel beteekent sij
bider coninghinne thamari
die tyerum den coninc wreet
met enen zweerde zijn hooft of smeet
die menighen had brocht ter doot
ende had die begherte zo groot
om der lieden bloetsturtinghe
dat hine mochte met gheenen dinghen
van lieden te doden zijn verzaet
ende up elkerlike sprac hi quaet
ende hi vacht ooc wredelike
met ziere machte up elc rike
jeghen elken hi strijt beghaert
ende hi gheenen mensche ne spaert
wat dat hi ghecrighen mochte
zijn bloet sturte hi onzochte
ten laetsten was ghevanghen hi
vander coninghinne thamari
die hem ghereet zijn hooft ofslouch
ende waerpt als mi tlatijn ghewouch
in een vat  vul dats waerhede
menschenbloeds ende dus zoe zeide
maec di van menschenbloede zat
want ic weet voorwaer wel dat
dune mochts in dijn leven quaet
van menschenbloede niet zijn verzaet
ende aldus die helsche viant
begheerde ooc es mi bekant
der lieder doomenesse zo zere
hine mochts zat werden nemmermere
ten laetsten also ict bekinne
vinckene die hemels coninghinne
die bi cristus pijnlijchede
ende met hare compassie tonderdede
ende heift onsen viant quaet
met ewegher doemenesse verzaet
de welke doemenesse zo ict weet
hi ons lieden hadde bereet
o zoete jhesu hemels drochtijn
ghef ons metter hulpen dijn
dat also moeten verwinnen wij
den viant  dat wij daer bi
moeten verdienen in dijn rike
met di te wuenen ewelike
int capitel hier voorgaende
in waren woorden ic vermaende
also mi tlatijn dede bekant
hoe verwonnen es de viant
eerst van gode met ziere pine
ende daer na vander moeder zine
bider compassie ende rouwe
de welke doghede onse vrouwe
in dit capitel dat hier nu
na volcht  zal ic toghen u
hoe de mensche es verlost na dit
ute der hellen caerker pit
in dien dach also ict las
dat onse here ghehanghen was
an dat cruce om onse scout
ende staerf an der crucen hout
zo daelde zijn gheest in waerre woort
int voorbouch der hellen rechtevoort
also ic u wel dede horen
in een capitel hier te voren
enighe waren ende zijn zo zot
dat beidde onse here god
tote paeschdaghe daer naer
eer hi daer quam  maer dats niet waer
rechte voort in waerre dinc
onse here ter hellenwaert ghinc
als hi doot was goedevrydaghe
tote hem daer zil ghevanghen laghen
daer zij doghede bitter quellen
inden caerker vander hellen
ende daer toe spoedde hem onse here
met groter haesten harde zere
bi redene men dit merken can
want heift enen vrient een man
die ghepijnt es  ende niet ne mach
hem troosten up den eersten dach
hi dade onhoofscheit ende quaet
dat hine daerin bliven laet
ende hem niet vertrooste hi
eer dattie darde dach comen zij
ende cristus also ic scouwe
was onse vrient zo ghetrouwe
als hi mochte dats waerheit
ende dus ne heift hi niet ghebeit
ons te troostene  maer hi quam zaen
als zine passie was vuldaen
zonder letten als men ons leert
ter hellen daer hi visenteert
zine vrienden in des caerkers cas
daer hi omme ghestorven was
ende daer in heift hi ons wel
ghegheven goed exempel
wilden wij betren haer ghepijn
die in purgatorien zijn
wij ne sullen vervuersten niet
die weldaet die mer over pliet
maer wat dat men daer over doet
dat zalmen spoeden  zo eist goet
want zo men langher beid daer mede
zo langher es haer pijnlichede
want merct zelve die int ghepijn
vander purgatorien zijn
licghen ghetorment int quellen
met pinen groot zonder vertellen
hets goed te wetene dat hi
bitterlike ombeidende zij
zomich die vor zine vrienden weert
weldaden te doen begheert
doet lesen messen zonder zaghe
ende dat ghedurende xxx daghe
trouwen dat es harde goet
ende baet hem daer ment over doet
maer het waer beter up enen dach
ghedaen  als elc ghevroeden mach
want die inder pinen zijn daer
tverbeiden es hem harde zwaer
ende dit zo zulle wij zonder waen
van alle bedinghen ooc verstaen
wilmen met bedinghen troosten desen
ende orizoene over hem lesen
dat zal men doen al onghelet
want also comet hem te bet
dan of mer langhe mede beide
also ic hier te voren zeide
laet ons dan haesten om die pijn
te zochtene  van die daer zijn
in purgatorien  ende daer doghen
want wij bi redenen merken moghen
dat die haest hem vrome doet
want hem god zo zere spoet
ter materien ic weder kere
aldus was comen onse here
inder hellen vorbouch als ic zeide
te zinen vrienden dats waerhede
ende hine heifse in waerre woort
niet verlost rechte voort
also mi tlatijn over screef
maer cristus bi hemlieden bleef
ende heiftse daer in een tijt
met ziere presencien verblijt
want als daer was onse here
waren zij verblijt zo zere
dat ict niet zoude zecghen moghen
noch peinsen al wildics mi poghen
want waer hi es zekerlike
daer es de glorie van hemelrike
ter middernacht makic u cont
als hi vander doot up stont
doe voerde hise alghemeene
vanden dieper caerker steene
vanden vulen helschen slike
in die glorie van hemelrike
dat die lieden aldus ghevaen
laghen  als ic dede verstaen
ende datse god heift vertroost
ende uter vanghenesse verloost
was ons wilen beteekent wel
biden kindren van jsrahel
die in egypten laghen onvro
ghevaen vanden coninc pharao
daer zij zwaerlike waren ghepijnt
hier of men ghescreven vint
dat zij die laghen in diere node
riepen harde zere up gode
omoedelike al ghemeene
met droufheden ende met weene
dat hise loste in corten daghen
uten prisoene daer zij in laghen
god zach up hare ellendichede
ende toochdem zine ontfermichede
ende openbaerdem zijt ghewes
up enen berch den goeden moyses
in enen doren  als men mi screef
die bernede ende nochtan groene bleef
ende gheheel ende onghescant
dor al dat daer in was de brant
nu heiften god es mi bekent
toten coninc pharao ghesent
ende bi moyses dedi wel
verlossen die kinder van jsrahel
diese leedde ute haren wee
met drogher voeten dor de zee
ende pharao dede na hem ganc
die in die rode zee verdranc
met altemale ziere scaren
ende met al die met hem waren
ende aldus in deser ghelike
zij die laghen in den slike
ghevanghen inder hellen pit
riepen up gode verstaet dit
alghemeenlic also wi lesen
god wilt in onse hulpe wesen
score dijn hemele ende dale
dit riepen zij in waerre tale
verlos ons here des bidde wi di
want ghemate ende arem zijn wij
ende wi ne hebben ooc niet
ons mede te lossen wats ghesciet
zend ons here bidde wij stappant
in onse hulpe dijn helighe hant
daer ons mede gheholpen zij
dijn godlijc lam des bidde wi di
dat ons moete in hoghen doene
maken ene vaste zoene
jeghen di in corten stonden
ende daer wij mede werden ontbonden
van onser bitterliker noot
ende van onser pinen groot
aldus riepsij te gode weder
here wil dijn licht zenden neder
dat ons lichte in deser steden
ende van ons drive dese deimsterheden
zent ons neder in corten stonden
dine waerheit  zo dat vonden
moete werden  god almachtich
dine propheten alle warachtich
in andren manieren ende in desen
riepen die lieden also wij lesen
die in der hellen waren ghevaen
gode onsen lieven here aen
ten laetsten god hemlieden dede
ende toghede zine ontfermichede
ende hi es tot onser vromen
vanden hemel neder comen
in enen doren die bernde claer
ende groene bleef dat is waer
ende dat bediet als ghi moocht horen
dat hi ter werelt wart gheboren
van marien alst es gheseit
die niet verloos haer zuverheit
nichtemeer das es waerhede
dan die doren zijn groenheit dede
god heift gheplaecht ende ghescant
der kindren van israhel viant
ende heiftse van daer also ict weet
in een lant te male gheleet
daer alle weelde in groeyt
ende daer melc ende honich vloeyt
ende aldus in deser ghelike
plaechde god van hemelrike
den helschen viant dar ic lyen
met al ziere compaengyen
ende leedde zine vriende met solaes
daer boven inden eweliken paes
daer bliscap es ende alle vruecht
ende alle ghenoechlicheit ter duecht
ende daer el niet en es dan goet
dus zijn die zalighe ghevoet
met zoeter melc altoos  in dien
dat zij daer met oghen zien
vulmaectelike ende scouwen an
gode die es worden warachtich man
met honinghe zijn zij ooc verzaet
ende daer bi men wel verstaet
dat zij an scouwen ende contempleren
die rechte godlijcheit ons heren
die gheenen mensche in dit leven
noyt te kennene was ghegheven
als onse here dus lossen zoude
dese kinder van jsrahel hi woude
dat zij na ons heren ghebode
een lam zouden offeren gode
ende als hi die vrienden zine
lossen woude uter hellen pine
zo heift hi ander crucen hout
hem zelven gheoffert dor onse scout
dat god uter hellen brachte
ende loste tmenschelike gheslachte
dat heift ons die here weert
wilen wel ghefigureert
also ict int latijn vernam
biden patriark abraham
dien hi loste vanden viere
svolx van caldeen onghehiere
nu zal ic u scriven hoe
dit aldus es comen toe
van caldeen die lieden dan
daer ic te voren of beghan
anebeedden ieghen gods ghebod
tvier ende hildent over god
abraham die patriarke weert
hevet hemlieden gheblameert
ende ne wilde wats ghesciet
tvier over god anebeden niet
die onghelovighe als ic vernam
namen den goeden abraham
ende worpene in dat viere
ende god onse here goedertiere
dien abraham oeffent ende anebeid
toochdem zine ontfaermicheit
ende lostene alte hande
van der onghelovigher brande
ghelijc dat god met ziere macht
den goeden abraham heift ghewacht
dat hi daer niet wart verbrant
also behoede hi onghescant
zonder quetsure alle gadre
vanden viant die helighe vadre
maer god verloste abraham
die daer na wart als ic vernam
een upper vader van vele lieden
ende god loste hoord mijn bedieden
die helighe vaders zo ic ghewouch
van uter hellen voorbouch
ende doe zo vouchde hi die
inder inglen compangye
dese verlossinghe voorseit
van alte male der menschelicheit
heift god als ic zecghen zel
wileneer beteekent wel
ten tiden dat onse here god
loste  den gherechtighen loth
in der steden elc wel versta
die gheheeten was sodoma
die te niete ghinc ende verdranc
daer god om der zonden stanc
van ener telghe van luxuren
die de zonde heet ieghen naturen
dat mans te gader  of wiven
oncuusheit van luxurien driven
bernende sulfer ende vier
dede god reynen onghehier
in al die stede hoort mijn bedieden
ne waren gheene gherechtighe lieden
also wij vinden in latine
meer dan loth  ende ooc de zine
god die dede te weten dien
dat zij van danen zouden vlien
zij dadent  ende diere in bleven
lieten jamerlijc haer leven
want god dede also ic zeide
reynen in die voorseide stede
sulfer ende vier es mi bekant
ende heiftse altemale verbrant
ende daer na in waerre tale
verdranc die stede altemale
ende noch daer toe steden twee
ende dat heet noch de dode zee
want daer visch no voghel ne mach
daer in leven noch up desen dach
noch gheen dier datter werelt leift
dus ghelijc dat verlost heift
onse here god als ic began
alle die goede lieden dan
uter steden  ende die lieden quaet
hi daer in bederven laet
also loste god ooc alleene
die goede uten helschen weene
de welke laghen als ic ghewouch
ghevanghen inder hellen vorbouch
maer die in de helle waren verdoomt
van gode hem gheen troost ne comt
niemen ne zij dan zo zot
dat hi wane of zecghe dat god
de helle zo brac lude of stille
hine machse maken als hi wille
die helle der verdoemder lieden
daer quam god niet na mijn bedieden
ende die comen zijn te desen
nemmermeer zulsij verlost wesen
maer zij bliven in dien torment
ewelike al zonder hent
ic bidde di here goedertiere
dat ic in alsulker maniere
mi moete met al miere machten
also van deser hellen wachten
ende ic mi moete al zonder blijf
also zuveren hier in dit lijf
ende mijn vleesch ooc zo castye
bider hulpe here van die
dat ic vlie dat zwaer torment
der hellen  twelc es zonder hent
voort wilt mi sulke gheesele gheven
plaghe ende pine in dit leven
dat ic verdiene verlost te zine
vander eweliker pine
dien ghi mint ghi wilt dat hi
in dit leven ghecastijt zij
ende daer bi ewelike here
biddic di zonderlinghe zere
dat ghi ons also wilt minnen
dat wij hier gheeselinghe winnen
zulke correctie ende doghen
dat wij te di comen moghen
want here beter tot onser vromen
dat wij met pinen te di comen
dan wij bi tideliker weelden
ewelijc zonder hende queelden
ende eist dat wij in dat ghepijn
onverdraghelijc ooc zijn
laeti dies niet rouken here
maer correngiere ons altoos zere
na onse profijt an onsen danc
here wij zijn broosch ende cranc
ende zonder cnotren wi niet moghen
vernoy ende tribulacie ghedoghen
lieve here wi bidden di
alne zijn niet ghedoochsaem wi
ende wi altoos niet dankelijc leven
dat ghi ons dat wilt vergheven
ter materien ic weder keere
als lotte dus beval onse heere
dat hi sceeden zoude van dan
ende trecken teenen berghe an
doe beval hi hem ende hiet
dat hi emmer niet omme ne ziet
noch gheen van alden zinen mede
na sodoma die voorseide stede
dus als god yement tenighen stonden
bi penitencien lost van zonden
die mensche ghelovets mien
nes niet sculdich om te zien
weder toter zonderliker daet
met ghenouchten die hi daer laet
maer upten berch rijst wat ghi muecht
ende daer bi versta ic de duecht
daer elc te rechte in clemmen zoude
die in gracien bliven woude
ende altoos met alre intencie
zal hi hem gheven ter penitencie
ende ghenouch doen inder weldaet
over zine zondelike mesdaet
als god desen beval ende hiet
datter nyement omme ne ziet
dat wijf loths des zijt ghewes
const haer niet ghewachten des
zoe ne moeste ter stede waert zien
teene steene wart zoe mettien
ende die beesten al ghemeen
lecten twijf die was worden steen
ende dus de mensche die tenighen stonden
in ghenoechten anziet zijn zonden
zijn herte verhart den steen ghelijc
der hellen beesten ghemeenlijc
tempteren desen ende lecken
zo dat zijne te zonden trecken
o broeders clemt wat ghi muecht
upden berch der edelre duecht
als dat ghi werd behouden daer bi
ende ooc ne ziet omme ghi
in wederpeinsene de zonden quaet
in ghenouchten die ghi daer laet
zo dat gods gramscap niet en come
up u die u te male verdoeme
o zoete jhesus edel here
ons tot di te comen lere
ende doe ons met al onsen zinnen
die hemelsche dinghen also minnen
dat wij moeten werdich zijn
in den helighen berch dijn
met payse te comen alte zamen
ende met u te bliven ewelijc amen
int capitel dat voor desen
staet ghescreven machmen lesen
hoe alte male die menscheit
ghelost was uter deimsterheit
der hellen  daerse adam in brochte
maer cristus dese weder cochte
die hi dierbaer heift betaelt
ende uten duustren pit ghehaelt
ende leedese vriendelike
in zijns vader zoete rike
in dit capitel dat hier naer
volcht  zul di horen claer
hoe onse here van hemelrike
god ende mensche warachtelike
also wij voor waerheit lesen
vander dood up es verresen
ende ic wille hier doen weten u
van den maecsel des graefs nu
dat graf verstaet wel wat ic meene
es ghehoolt al in steene
ende als men comt in desen
scijntet j dobbel camer wesen
als in dese camer dan
comen es wijf of man
de welke camer zijt zeker des
in den steen ghegraven es
welke steen als ic verzinne
niet ne leicht der erden binnen
maer uptie erde es hi gheleit
ende hi es beede lanc ende breit
omtrent zeven voete of acht
ende dat een mensche heift macht
dat hi zijn hand recken moghe
daer omtrent macht zijn hoghe
ute deser camere dats waerheit fine
zo gaet men bi enen duerkine
in enen ander in waren dinghen
dat zo groot es in de linghe
streckende vander ere ter ander zide
vander andre cameren wide
also dat dat camerkijn
ooc vij voet lang mach zijn
of achte of daer omtrent
ende es zo breet es mi bekent
welnaer alst mach zijn lanc
ende die hoocheit heift ganc
also hoghe dats waerheit fijn
omtrent alst lanc of breet mach zijn
dit duerkin des graves was
vast ghesloten als ic las
ende als een mensche dan comt
in dat duerkin voorghenoemt
zo verneimt hi daer stappant
die stede an die rechter hant
daer begraven was bequame
ons heren weerde lechame
ende es een steen also ict weet
die es omtrent iij voet breet
ende es als ic ghemerken moghe
omtrent anderhalven voet hoghe
dese steen die men daer ziet
ne es hol ghegraven niet
dus lach die lechaem niet daer in
maer daer up verstaet den zin
want daer in mocht hi niet lecghen
enighe peilgrime die zecghen
dat dese steen tgraf gods heet
ende die iueden heeten ghereet
altemale tgraf  den steen
daer ic of zeide met cameren tween
dit was bezeghelt dats waerhede
vanden iueden ende gheteekent mede
met zeghelen also ic dat las
als onse here begraven was
quamen die iueden prenten an
den steenen hare zeghelen dan
om dat men niet en name
noch en stole den lechame
zo teekenden zij ons heren graf
als mi tlatijn te kennen gaf
hier boven hebsij met mieden verleet
die heydene rudders als ic weet
dat zij drie daghe ende drie nachten
tgraf ons heren zouden wachten
dattene dapostelen niet droeghen van dare
ende zeiden dat hi verresen ware
god met ziere godliker virtuut
die verrees ende voer daer huut
die dueren nochtan besloten bleven
die zeghele gheheel also wi lesen
ende die helighe lechame
van onsen lieven here bequame
leet bi ziere cracht alsoot wel sceen
dor dien voorghenoemden steen
ende als dit aldus es ghesciet
een inghel gods es mi bediet
quam vanden hemel neder dan
in die ghelike van enen man
ende hi heift ghedaen ave
den steen der dueren vanden grave
dit zaghen die rudders mede
die daer wachten die helighe stede
des inghels anschijn over waer
dat was als ene blixem claer
ende zine cleedren verstaet dit
waren al scone ende wit
ende waren van witheden min no mee
bleckende ghelijc den snee
die erde bevede over waer
die rudders hadden sulken vaer
dat zij ter erden vielen met desen
recht of zij dood hadden ghewesen
ende laghen plats in onmacht
daer na als zij hare cracht
in hare ghewelde hadden ontfaen
zijn zij weder up ghestaen
ende toten iueden dat zij ghinghen
ende zeiden hem al die dinghen
die ghevallen zijn van dien
ende dat zij hoorden ende hebben ghezien
als dit hoorden die iueden quaet
hadden zij onderlinghen raet
wat men best daer mede dade
doe vonden zij in haren rade
dat zij gaven ghiften groot
den rudders zelver ende goud root
dat zij den lieden altemale
zouden doen horen dese tale
ende vor waerheit doen verstaen
dat zij met slape waren bevaen
ende dattie lechame was mettesen
ghestolen  ende niet verresen
dit zeiden die rudders vor waerhede
ende zo deden ooc die iueden mede
ende deden dit verstaen ghemeene
alden volke groot ende cleene
ende de iueden zijn zo vast
in dese loghene ghepast
dat zij die dinc voor waerheden
ghemeenlijc houden al noch heden
van deser heligher verrisenesse
heift ons god ghegheven kennesse
ende bediet als ict vinden can
bi sampsoen den sterken man
die zo sterc was zekerlike
dat niement ne was zijns ghelike
ende noyt zident noch te voren
niement ter werelt es gheboren
die also staerc heift ghewesen
zonder god also wij lesen
van desen sampsoen lesen wi dan
daer ic hier voren of began
dat hi eens in waerre dinc
die stad ziere vianden in ghinc
betrouwende hem selven up zijn cracht
ende hi bleef daer al den nacht
in ziere vianden vaste stede
ende bleef daer slapende mede
zine vianden vernamen dat
ende sloten die poorten vander stat
ende meenen dat zine ten andren daghe
ter dood zouden hebben gheslaghen
ende waren van desen dus bedacht
sampsoen stont up ter middernacht
van zinen slapen daer hi lach
die poorte nam hi hoordic ghewach
met posten ende met pylaren
ende metten dueren diere an waren
ende drouchse met ziere sterchede
moghentlike buten der stede
ende aldus in deser ghelike
onse here van hemelrike
ghinc in de stede es mi bekant
der hellen  onder die viant
ende dat met godliker moghenthede
ende hi bleef daer binder stede
tot smiddernachts sondaechts daer
ende ter middernacht es voor waer
die ziele toten lechame ghekeert
ende heeft de helle gedestrueert
ende hi die dood hadde ghewesen
es daer vander dood verresen
beede god ende mensche openbare
vele lechamen verstaet al clare
na dat zeicht die latijnsche lere
die verresen met onsen here
ende ghinghen ooc na dat
binnen jherusalem der stat
daer zij hem es mi verclaert
vele lieden hebben gheopenbaert
in dien tijt verstaet bediet
dat onse here zijn leven liet
zone zijn also wij lesen
gheene lechamen verresen
maer in dien dach wilt verstaen
zo zijn vele graven ontdaen
onse werde behouder cristus
die men heet primogenitus
dats te zecghen eerst ghewonnen
also wijt exponeren connen
want hem de hemelsche vader wan
eer dat noyt dinc began
dese was deerste merkic bloot
dewelke verrees vander doot
ende doe des ic zeker bem
verresen vele lechamen met hem
ende als god weder dan
ten hemele voer god ende man
voeren zij met hem na mijn verclaren
die met hem verresen waren
men ne zal ooc gheloven niet
hem die dat te zecghen pliet
dat dese lechame weder storven
ende anderwaerf de dood verworven
maer met gode zijn zij twaren
ooc te hemele up ghevaren
in zinen eweliken vrede
also ic hier te voren zeide
dese verrisenesse weert
heift god wel ghefigureert
biden goeden prophete jonas
also ic latine daer of las
dien god onse here levende helt
onghescaedt ende onghequelt
bi enen valvisch teenen stonden
diene iij daghe hadde verslonden
jonas die was bem ic vroet
wilenere in der zee vloet
ende het rees zo groot tempeest
dat zij alle waren gheweest
om te verdrinkene in de baren
dewelke inden scepe waren
jonas tot hemlieden zeide
die daer waren dats waerheide
dat zij hem worpen onghelet
in de zee om te hebbene bet
ende dat vander zee die vreesen
die daer also waren gheresen
zouden altemale cesseren
zij die hoorden zijn begheren
al waest hemlieden te doen wee
worpen jonas doe in de zee
een walvisch quam in corter stont
die verzwolghene es mi cont
ende heiftene in de zee ghevoert
doe cesseerde der zee beroert
die verstoremt te zijn plach
ende doe up den darden dach
waerp hi den prophete weerde
weder onghescaedt up deerde
bi deser zee daer ic of las
die aldus verstoremt was
daer es de werelt beteikent bi
mids dat zoe ooc vreeselijc zij
in welker werelt zo wij lesen
aldie lieden waren in vresen
vander bitterliker noot
der hellen ende der ewegher doot
ten laetsten god van hemelrike
bi zinen wille properlike
heift hem selven daer toe ghehoocht
dat hi die doot des crucen doocht
maer die godheit hem conserveert
ende wacht onghecorrumpeert
ende heiften ten darden daghe bloot
verwect vander bitter dood
ende heift voorwaer ghegheven
zinen lechame weder tleven
bi deser heligher verrisenesse
es ons wilen beteekenesse
wel ghegheven openbaer
bi eenen steene over waer
den welken wilen de maetsenaren
versmaedden ende niet ne gharen
in des coninx saelmoens tijt
als men zoude des zeker zijt
stichten ende ooc funderen
den helighen tempel ons heren
doe ghevielt ten selven stonden
dattie maetsenaers vonden
eenen wonderliken steen
also ghescepen dat het sceen
zo wat die maetsenaers zochten
gheene stede zij vinden mochten
daer die steen profitelijc
zijn mochte  of orbaerlijc
ende sceen niet doghende anschine
die meesters dickent met groter pine
proufdene tsouken ende visieren
maer ten baten in ghere manieren
of hi was te groot of te lanc
of te breet ooc zonder wanc
of hine was niet wel ghemicke
om dat hi was al te dicke
of hi was te cort over al
of hi was ooc alte smal
dus den steen es mi bediet
ghebrac emmer altoos yet
die maetsenaers met onwaerden
worpen den steen ziere vaerden
recht als of hi niewer an
profijt no bate doen ne can
ende al dat volc ghemeen
ghaf enen name desen steen
ende hietene als ict las
den steen die ghelachtert was
als dese tempel over waer
al vulmaect was daer naer
daer of dat ic te voren sprac
een houc steen daer an ghebrac
ende daer an ne ghebrac nietmee
die zoude besluten mueren twee
ende zoude mede vervullen al
te male tweerc groot ende smal
dese meesters zochten al in een
maer zij ne vonden gheenen steen
also menne gherne name
ende die daer toe waer bequame
of nuttelijc in enighen kere
dit wonderde den meesters zere
ten laetsten zij doe quamen
teenen steen dien zij vernamen
dien zij te voren over zo onweert
wech hadden gheworpen gheblameert
ende zij vonden zijt zeker das
dattie steen bequamelijcst was
dien zij daer toe vinden mochten
al waert dat zij er meer om zochten
dit docht hemlieden wonder groot
enighe zeiden ooc al bloot
over waerheit dat daer bi
een groot dinc beteikent zij
cristus onse behoudre weert
es hier bi ghefigureert
want hi es merct wat ic meen
te rechte wel een onwerd steen
de welke zo veronwerd was
in ziere passie zo ic las
maer nu es hi dat machmen merken
ghemaect inder heligher kerken
een houcsteen ende dat in desen
dat hi waerlijc es verresen
dewelke steen es mi bekent
es der kerken fondament
ende die moghentlijc onthout
der kerken pylaren menichfout
die up hem ghefundeert staen
zo datsij niet te nieuten gaen
want ne waer hi de kerke met allen
ende die pylaren zouden vallen
vervult zo es wel hier bi
vanden prophete david zonder sij
de welke zeicht aldus te waren
die steen die de maetsenaren
hebben als onnutte ende onweert
verstoten ende gheblameert
die es nu zo wel gheraect
ende es in thooft des houcs ghemaect
ende daer in es hi ghestaen
van gode zo es dit ghedaen
ende dit es zere wonderlijc
in onsen oghen zekerlijc
ende daer bi also ic merke
zingt men in de helighe kerke
upten paeschdag dats waerheit
dese prophecye voorseit
dese precieuse steen
voucht in de kerke ij weeghe in een
ende daer bi machmen bedieden
dat vanden onghelovighen lieden
ende vanden iueden als men ons leert
god zine kerke heift gheordineert
dit zijn twee weeghen dinke mie
in dese helighe metselrie
was gheen moorter bem ic vroet
anders dan dat helighe bloet
dat onse here up den vrydach
sturte ant cruus daert menich zach
welc waren in desen werke reene
de teglen of ooc de steene
anders dan die helighe lechame
van onsen lieven here bequame
o zoete werde jhesus wij
bidden met goeder herten di
dat wij met zo goeden werken
moeten leven in diere kerken
ende also an nemen die exempel
dat wij in dinen helighen tempel
moeten wonen na dit lijf
ewelike al zonder blijf
int capitel hier voorgaende
ic in waerre dinc vermaende
also wijt int latijn lesen
hoe onse here es verresen
in dit capitel na minen waen
meen ic nu doen te verstaen
hoe dat onse here van hemelrike
clam te hemele wonderlike
als onse here also ict las
vander dood verresen was
ten eersten dedi niet upvaert
noch en clam te hemelwaert
maer hi bleef hier zonder zaghe
up de werelt veertich daghe
ende heift hem wil men ons bedieden
ghetoocht harde vele lieden
ten xlsten daghen es mi verclaert
heift hi hem gheopenbaert
tweewaerven dats waerheit fijn
den helighen appostelen zijn
ende onsen lieven here dan
zaghen zij met oghen an
ende zaghen daer toe mede
biden wolken dats waerhede
gode den ghebenediden
dor den hoghen hemel liden
ende dat up ascencioens daghe
dappostelen stonden ende zaghen
met haren oghen te hemelwaert
achter hem die daer up vaert
ende doe zaghen zi na dit
twee inglen met cleedren wit
stonden bi hem daer ter steden
tot hemlieden datsij zeiden
van galyleen o ghi manne
hoe staet ghi ende ziet dus anne
den hemel  ne twivelt niet
ghelijc dat ghine clemmen ziet
in deser ghelike zal hi comen
die levende entie doden doemen
dus spraken die inglen dese woorde
daert die disciplen hoorde
dat onse here als ic vernam
aldus te hemel voer ende clam
daer of hebwij wel figure
bider leedre daer scrifture
of zeicht datse jacob zach
daer hi in zinen slape lach
ende was den goeden patriarke
also ghetoocht als ic marke
van welker leedre teen ent
den hemel taste es mi bekent
ende tander hende dat ghinc
toter erden in waerre dinc
de inglen ende dat gheselscip
ende al dat hemelsce rudderscip
daelde ende clam ten hemel weder
bider leedre up ende neder
aldus onse here ooc clam
ende daelde neder als ic vernam
als hi woude die here vercoren
eerdsche ende hemelsce dinghen horen
het moeste wesen dats openbaer
dattie helighe middelaer
die onse middel wesen can
moeste wesen god ende man
want anders mochti in gheenen zaken
den pays weder sterk ghemaken
tusschen zinen hemelschen vader
ende der menscheit algader
god die was dan bi waerheden
die hoochste bi ziere moghentheden
want hi was machtich zonder ghelijc
in hemel ende in erdrijc
ende es die nederste gheseit
mids ziere groter omoedicheit
ende ene leedre zo maecte hi
tusschen hemel ende erde daer bi
bi deser leedre in waerre talen
die inglen ondertiden dalen
ende bringhen ons gracien neder
ende ondertiden rijsen zij weder
ende onse ziele als wij versceeden
verdienetwij  zij met hem leeden
zo doen zij dicken onse ghebede
ende onse weldaden ooc mede
ende presenterent onsen here
zulce leedre was wilenere
noyt in deser maniere ghemaect
tusschen hemel ende erde ghestaect
daer zo vele duechden bi
den mensche ghemeen comen zi
ende mids dat dustaen leder dan
noyt ne was als ic began
zo ne mocht gheen ziele zekerlike
daer boven comen int zoete rike
ende moesten alle zonder blijf
in de helle na dit lijf
dese leedre moet ghebenedijt
altoos zijn in alre tijt
bi welker ledre es die ganc
ende die wech die es zo lanc
zo hart te gane ende ooc zo wreet
onslieden altemale bereedt
dat onse here also ic zeide
dus clam ter hemelscer stede
heift hi ons zelve ghenoteert
ende in ene parable gheleert
als hi den iueden dede horen
vanden scape  dat was verloren
aldus hi den jueden zeide
het was een man dats waerhede
dewelke hadde in ziere ghewelde
hondert scapen up ten velde
daer hi zulke scade of kiest
dat hi daer of een verliest
doe liet hi wilmen ons scriven
die neghen ende tneghentich achter bliven
ende aldus in deser ghelike
god onse here van hemelrike
den iueden predicte ende zeide
den rechter wech der waerheide
ende heift hem dat minlike gheleert
daer bi was hi ghepersequeert
vanden iueden bi waerheiden
ende heift die bitter dood leden
maer god heift hem alst es bescreven
boven allen hemelen verheven
ende heift zinen zone bequame
ghegheven al zulke name
dewelke name dat verstaet
allen namen boven gaet
ende dat na der scrifturen leren
om dat in die name ons heren
tallen tiden moeten vor dien
boghen ende nyghen alle knien
in hemel ende in erden mede
ende ooc in die helsche stede
ende alle tonghen ghelovets mien
moeten altoos belyen dien
wesende in die bliscap groot
van zinen vader zonder ghenoot
o mensche beschouwe ende anzie
wat onse lieve here dor die
tribulacien ende pijnlijcheden
heift in dese werelt gheleden
also wij wel hebben vernomen
eer hi ter hogher wuenst es comen
daer boven indes hemels throne
daer hi moghentlijc spant crone
claerliker dan wi merken moghen
dat cristus moest ter werelt doghen
ende in de werelt liden pijn
ende also comen ter glorien zijn
zo eist wel recht dan zekerlike
dat wij om dat zoete rike
daer wij alle in gheren te zine
ter werelt doghen ende liden pine
jhesus cristus daer ic of zeide
ghedoochde grote pijnlijcheide
die nochtan te gheenen stonden
was bevlect met enighen zonden
ende wij die alle zondaers zijn
ne willen liden gheen ghepijn
noch yewer of zijn ghetribuleert
om dat rike ons heren weert
ende zekerlike al dat verdriet
dat men hier ter werelt ziet
of dat men hier in der tijt
ter werelt doocht ofte lijt
ne es recht niet verstaet wel mien
als wij die grote bliscap anzien
ende den over groten loon
die men gheift inden hoghen throon
ghelijc dat der dropelen een
jeghen twater der zee es cleen
also es alle moeyelijcheit
der werelt ende al haer aerbeit
jeghen den loon die men gheven
daer over zal  int eweghe leven
al die bliscap des zeker zijt
die mach wesen in der tijt
alwaert dat zij groot ende smal
mochten zij vergadert al
die zoude ons bitter alsene dinken
ende ooc mede te male stinken
jeghen ene glorie zijt ghewes
die minste die inden hemel es
alwaer al dat firmament
dat der werelt loopt omtrent
parkement des es waerhede
ende die wijtheit der werelt mede
die groothede wilt gheloven
der minster bliscap van daer boven
ne zoude men es mi bediet
daer in moghen scriven niet
alwaret al dat water int
dat men inder werelt vint
of ye vant of vinden zal
dat zoude men verscriven al
eer men weetic zekerlike
der minster glorie van hemelrike
grootheit zoude scriven moghen
al woude haer al die werelt poghen
al ware altemale dat gras
dat ter werelt es of was
pennen  ende ooc dat hout
dat yewer wast in enich wout
nochtan ne waert es mi bediet
in hare macht te scriven niet
die minste bliscap zekerlike
die men heift in hemelrike
alwaert dat alle wijf ende man
die ye ter werelt lijf ghewan
ende alle creaturen waren
goede wel sprekende predekaren
nochtan ne mochtsij die scoonheit
vanden hemele voorseit
ghesecghen noch vertellen
noch in hare ghepeins stellen
alwaer ooc mede es mi bekant
alte male der werelde zant
ja elc zant dusentwaerf zo claer
als die zonne es over waer
nochtan zoudsij zo wi lesen
donker als scade gherekent wesen
jeghen die over grote claerheit
vander hogher godlijcheit
o zoete jhesus ic bidde di
dattu ghewerdichs te leerne mi
dat na dine glorie zoete
mijn herte also gheren moete
dat ic met di met dinen vader
ende metten helighen gheest te gader
daer boven in zijn zoete rike
moete wonen ewelike
int capitel dat hier voorgheit
hebbic u voorwaer gheseit
also ict int latijn vernam
hoe onse here te hemele clam
in dit capitel zo zal ic u
die rechte waerheit zecghen nu
hoe onse here omnipotent
zinen helighen gheest heift ghesent
als mi scrifture doet ghewach
up den helighen sinxen dach
onse behoudre dats waerheit
cristus alsoot wel es voorseit
als zine tijt zere naecte
van ziere passie die hi smaecte
ende van ziere bittere pine
heift hi die disciplen zine
met goeden trooste als men ons leert
menichsins gheconforteert
ende heift hem lieden al voorseit
ziere bittre passien aerbeit
zijn sterven na ziere menschelijchede
ende zine verrisenesse mede
ooc voorseidi hem algader
dat hi zoude trecken tsinen vader
ende hi hem daer na met ghenenden
zinen helighen gheest zoude zenden
ende zeide aldus  ic bem met u
een corte tijt ghedurende nu
ende ic zal ooc zonder waen
te minen hemelscen vader gaen
ende dus uwerlieder herte daer bi
niet een twint verzwaert ne zi
want al ga ic van hier nu
ic zal weder comen tot u
ende keren tot u lieden hier na
ende nu ic in den hemel ga
u te bereiden in minen vrede
der eweliker wuensten stede
ende daer na zo zal ic weder
tot u lieden comen neder
ende ic zal dan zonder sij
ulieden neme tote mi
ghi zijt de ghone die in dit leven
altoos met mi zijt ghebleven
in pinen ende in temptacien
ende ooc mede in tribulacien
ende ghi hebt ghesijn mine vrient
ende daer bi hebdi wel verdient
te etene ende te drinkene mede
in mijn rike ter hemelscher stede
blijft vort an in mine minne
ende ic zal in allen zinne
tallen stonden met u wesen
ende bliven ewelijc na desen
al eist dat ic van u leden
sceede na der menschelijcheden
met u lieden blivic nochtan
in der godlijcheit voort an
also die ranke zij u verclaert
dewelke staet an den wijngaert
gheene vrucht ne bringt groot no cleen
dan anden wijngaerd blivende alleen
also ne moochdi in dit leven
gheenrehande vruchte gheven
noch orbare ne zij dat ghi
altoos blivende zijt in mi
ic bem selven een wijngaert
ende ghi mijn ranken zij u verclaert
ende eist dan also dat ghi
altoos blivende zijt in mi
ende daer om pijnt met allen zinnen
zo moochdi grote vrucht ghewinnen
wijngaerd ranken zidi dan
ende ic den wijngaerd daer ghi staet an
ende ghi blijft groeyende bi mi
een ackerman mijn vader zi
al die ranken verstaet die dinghen
dewelke gheene vrucht ne bringhen
ende niet ne zijn profitelijc
di zal hi of slaen zekerlijc
ende die zal hi werpen scier
in dat ewelike vier
daer zij in zwaren torment
zullen bernen alzonder ent
maer die ranke dat verstaet
de welke goede vrucht ontfaet
ende orbaerlijc ende nutte zi
die zal zelve zuveren hi
die helighe vader mijn voorseit
die here es in der godlijcheit
ende als hi danne zijt ghewes
aldus wel ghezuvert es
vanden vader den hemelscen here
zal hi vruchten draghen mere
dan hi te gheenen daghen
noyt te voren hadde ghedraghen
de werelt alte male zal
zere verbliden over al
maer verdrouft dats waerheit fijn
zo zuldi harde zere zijn
maer weet  u droufheit al
in bliscepen verkeren zal
welker bliscepen des ghelooft
ghi ne nemmermeer werd berooft
als een wijf es dats waerhede
van haren kinde in aerbeide
met rechte es zoe dan zonder waen
met droufheden zere bevaen
maer als verledicht es die vrouwe
zo vergheit zoe alden rouwe
ende dus zuldi alst es voorscreven
vele droufheiden hebben in dit leven
welke pinen ende droufheit al
in bliscepen verkeren zal
in welke bliscepe ghi comen zult
als die tiden zijn vervult
ende om dat ic u hebbe verclaert
ende ghesproken van miere upvaert
maer weet dats tuwer baten al
dat ic ten hemel varen zal
want ic zal u met ghenenden
enen andren trooster zenden
ende eist dat ic niet wech ga nu
die trooster zal niet comen tot u
maer vaer ic wech zij u bekent
zo werd hi u van mi ghesent
ende als hi comen wesen zal
zal hi u leeren die waerheit al
ende leeren u kennen die waerheit
van al dat ic u hebbe gheseit
ende vandien troost zal tien tiden
van hem  u herte zere verbliden
hi zal u met hogher leren
van allen dinghen informeren
ja dinghen zuldi weten van dien
die toecomende zullen ghescien
met desen ende andre goede woort
gaf onse here groot confort
zinen disciplen altemale
ende belovede hem alse wale
als diese vertroosten woude
dat hi hemlieden zenden zoude
den helighen trooster zonder waen
als onse here wilt verstaen
trecken zoude te hemelwaert
liet hi hemlieden es mi verclaert
trecken tot jherusalem
tote dat hi zoude zenden hem
den helighen gheest in tiden onlanghe
ende blivere tote zine ontfanghen
als god dan zijt zeker das
te hemel ghevaren was
ghinghen zij doet scrifture weten
vanden berghe van oliveten
binnen jherusalem der stede
also hem onse here zede
te gader zo zijn zij daer bleven
in bedinghe dus eist bescreven
al die appostelen voorwaer
up den sinxen dach daer naer
omtrent ter recht tierche tijt
hoorden zij des zeker zijt
den wind wayen over zere
ons zeit die latijnsche lere
dat zo zere wayede daer
dats al die stede wert ghewaer
ende tvolc es mi verclaert
liep met haesten daerwaert
ende vergaderde met gheninde
om twonder vanden groten winde
ende zaghen openbaerlijc dan
dat beede up wijf ende up man
stont j tonghe merct wat ic meen
die altemale al vierich sceen
dat was een vier also ict las
dat als j tonghe ghescepen was
die iueden also ict bekande
waren ghestroyt in menighen lande
ende nu alsoot onse here weert
na zinen wille heift gheordineert
zo waren vanden iueden gheheel
emmer van elken lande een deel
ende dese hoordense spreken wale
met alre manieren tale
also als hem te sprekene gaf
die helighe gheest daer ic sprac af
als die iueden hebbic vernomen
huut allen landen die daer zijn comen
den disciplen spreken horen
die tale  van daer zij waren gheboren
dies hadsij wonder alte groot
ende spraken tot elc andren bloot
ende zeiden in deser manier
alle die dus spreken hier
al dese talen die wij horen
zijn dese alle niet gheboren
uten lande van galyleen
hoe mach dit zijn over een
dat zij alrehande tale
aldus spreken altemale
enighen hadden wonder groot
van der miracle verstaet bloot
andre zeiden ooc openbare
dat zij van wijne dronken waren
ende daer toe zo gaf andwoort
sinte pieter rechte voort
ende zeide hemlieden in waerre tale
dat zij noch vasten altemale
ende ooc zo dedi hem weten
dat noch te tilike waer teten
te tierchen  of te drinken mede
ooc zo zeidi dats waerhede
dat vervullet ware wel
die prophecye van johel
die luud aldus na mijn verstaen
dat gods knechten zouden ontfaen
den helighen gheest dats waerheit fijn
ende zo zullen ooc die joncwiven zijn
ende als propheten zouden zij wale
spreken alrehande tale
te hemel ghevaren als ic zeide
wuende maria binder stede
die jherusalem was ghenant
dat latijn doet ons bekant
dat zoe altoos dach na dach
daer cristus onse here te gaen plach
daer zoe toe mocht comen wale
wandelde in die stede altemale
ende van groter minnen mede
custe zoe minlijc elke stede
ende dede den steden grote eere
ende ooc reverencie zere
want zoe dicwile in dien
knielde over hare knien
ende hare bedinghe zoe daer las
die materie orcont mi das
dat zoe met haren heeten tranen
in een minnentlijc vermanen
met compassien verstaet dat
menichwaerven maecte nat
en beweende die steden onsochte
als zoe verpeinsde ende ghedochte
der pinen die ten selven steden
hare gheminde zone heift gheleden
int latijn zo staet gheset
dat zoe dickent te nazareth
placht te gane verstaet de dinc
daer zoe haer kint maecht ontfinc
ende onderwilen ic zeker bem
ghinc zoe ooc te bethlehem
ende visiteerde die stede daer
daer god gheboren wert van haer
also scrifture mi over screef
dat nochtan staende in haer bleef
haer maechdom vast als een thor
upten berch die heet thabor
onse vrouwe ooc converseerde
daer hem cristus transfigureerde
ooc zo frequenteerde zoe mede
jherusalem die helighe stede
daer hi die zine helighe pine leet
die zo bitter was ende zo wreet
ende daer hi als ghi hebt ghehoort
hoorde menich versmaet woort
des hi hadde omoedich verdrach
zo dedi ooc menighen slach
den wech liet zoe te gane niet
vanden berghe die syon hiet
daer god also ic u ghewouch
ziere disciplen voeten dwouch
ende ooc zo es u wel bekent
hier voren  dat hi tsacrament
te diere zelver maeltijt weert
eerstwaerf heift gheordineert
dit verpeinsde al haer ghedochte
menichwaerf zoe ooc versochte
die stede  bescrijft mi tlatijn
daer onse here in thovekijn
van groten anxte die hi leet
zweete water ende bloedich zweet
ende daer ne iudas dat valsce diet
also iamerlike verriet
ende der iuden valsche scare
vinckene  met wapinen dare
dat hi minlike ghedoghede
als ic te voren wel toghede
voort ghincsoe dickent als ic las
toten huse daer wuende annas
daer cristus onse behoudre weert
ten vonnesse was ghepresenteert
ende daer hi vanden knecht verdrouch
dat hine onder die cake slouch
voort in thuus daer wuenende was
der iueden busscop cayphas
daer onsen here ten selven stonden
zine oghen waren verbonden
ende was daer ghelijc enen zot
gheoorslaghet ende bespot
ende zij ghaven hem te raden
wie zij waren diet hem daden
also ic hier te voren seide
hier plach marie te gaen mede
ende dies ghelijc zijt ghewes
toten huse sconinx herodes
daer hem als ic u dede verstaen
een wit cleet an was ghedaen
van herodesze den coninc
daer ic of zeide in waerre dinc
ende moeste van zinen volke ghedoghen
dat zine bespotten ende bespoghen
hier ghinc zoe dickent dats waerhede
ende tot pylatus huse mede
daer zine valschelike wroughen
ende valsche orconde up hem droughen
ende was met gheeselen gheslaghen
dat hi minlijc heift verdraghen
ende daer hi was ghecroont onscone
met ere scaerper dornine crone
hier ghinc zoe  ende ter stede daerna
die hiet bi namen golgatha
ende plach te voren te heeten dus
zeghet tlatijn lycostratus
daer pylatus verstaet dat
plach te zitten  ende als juge zat
ende daer hi onsen here weert
zelve heift gedampneert
dien wech ghinc zoe alteenen
met groter claghen met bittren weenen
daer die hemelsche drochtijn
tcruus draghende uptie scoudre
was gheleet als ic vernam
ter doot onnoselijc als een lam
den berch calvarie es mi bediet
ne liet zoe ooc achter niet
daer onse lieve here overhuus
was ghehanghen an een cruus
ende was in groter pine
ghedranct met gallen ende met ayzine
zoe ghinc ooc mede dar ic lyen
in thof josephs van aromathyen
daer begraven was bequame
ons heren helighe lechame
oec ghincsoe dickent wildijt weten
toten berghe van oliveten
daer hi als ic te voren las
te hemele up gheclommen was
daer ghinc maria weetic wel
zoe dede zoe ooc inden tempel
menichwaerven dats waerhede
ende te menigher andre stede
daer cristus onse behoudre weert
hadde ghepredict ende gheleert
dese steden altemale
ende vele andre weetic wale
versocht die moeder gods alteenen
met heeten met bittren weenen
ende zoe weende bitterlike
ende verzuchte menichfuldelike
om die absencie van haren kinde
dat zoe met herten zere minde
dese helighe werde vrouwe
dreef groten bittren rouwe
ende weende ende droufde zere
ende zoe ne gheerde niet mere
dan van weenen te liden pine
ende altoos bedrouft te zine
ende daer toe gaf zoe haer intencie
evenlanc dat zoe der presencie
van haren kinde moeste derven
daer zoe om peinsde menichwerven
ende droucht altoos in haer ghedochte
also dat zoe niet ne mochte
in ghere bliscap verhughen zij
zo langhe als zoe hem niet was bi
dese grote droufheit ende rouwe
van marien onser vrouwe
was wilen bediet als ic versta
in thobyas wive anna
die altoos weende om haren zone
na dat och was ghegaen de gone
ende altoos zoe drouve bleef
also mi tlatijn over screef
ende zoe ne woude zo wi lesen
in ghere maniere vertroost wesen
vor die tijt dat zoe heift vernomen
dat haer kint es weder comen
ende altemale die weghen
zo waer dat zij waren gheleghen
daer hare enighe hope an lach
dat hi weder comen mach
over zach zoe voort ende weder
ende ghinc die weghen up ende neder
ende up menighen berch zoe clam
also ict int latijn vernam
om dat zoe anscouwen woude
die weghen daer hi comen zoude
dus es maria al haer leven
in bitterliken weene bleven
ende al die weghen die zoe mochte
beghinc zoe ende bezochte
haer kint zoe zere minde
ende die presencie van haren kinde
bekendese beter dats waerheit
dan alder werelt rijclijcheit
ende al waer zoe in aermoede
of ghemate ooc van goede
waer zoe bi hem weet zekerlike
zo waer zoe alles dincs rike
ende hare ne ghebrake gheen goet
dat docht hare in haren moet
desen rouwe also ict weet
die de hemelsce coninghinne leet
daer of hebben wij exempel
in dewangelie harde wel
also dewangelisten scriven
daer wij lesen van enen wive
die eenen precieusen steen
zoukende was zo ic meen
die bi namen een dragme hiet
zoe hadder x es mi bediet
ende van dien precieusen steenen
zo verloos dat wijf den eenen
ende als hi dus verloren was
dede zoe bernen zijt zeker das
ene lanterne zo zij eerst mochte
daer zoene nernstelijc mede zochte
ende zochtene zo langhe stonden
dat zoene ten lesten heift vonden
ende als die steen vonden was
was zoe blide als ict las
ende verhuechde haer daer inne
beede met herten ende met zinne
ende altemale hare gheburen
hiet zoe verbliden ter zelver uren
ende bad hem dat zij tien tiden
met hare wouden doe verbliden
bi desen wive en es el niet
dan die moeder gods bediet
die inde werelt  merct wat ic meene
hadde tiene  precieuse steene
dat sijn als ons scrifture doet horen
vanden inglen die ix choren
ende cristus die  tiende zij
deen steen daer god bediet es bi
het schijnt die nu verloren es
maer die ix des zijt ghewes
die bleven altoos als mesnieden
bi haer  ende niet van haer scieden
dese ix steenen daer ic of zede
daer wel beteekent es mede
die presencie na mijn gheloven
der zaligher gheesten daer boven
die altoos vanden ix choren
tot haer quamen als ic zede voren
die tiende dragme daer es hi
onse behoudre beteekent bi
ende die presencie dats waerheit
van ons heren menschelijcheit
welke presencie ghelovets mie
hadde verloren sinte marie
in ere manieren als ic vernam
als onse here te hemel clam
al waest dat die godheit sij
altoos onser vrouwen bi
diese hoedde voor messchien
nochtan mocht haer niet ghescien
tanscouwen ziere menschelijcheit
alsoot hier voren es gheseit
ende dus hadde marie verloren
desen steen  als ic zeide te voren
dien zoe nerenstelike zochte
om weder te hebbene of zoe mochte
want also ic te voren zeide
zo ommeghincsoe elke stede
daer onse here also wij lesen
lechamelike hadde ghewesen
met weenen ende met tribulacien
dit waren alle hare conversacien
daer zoe wandelde met bittren rouwe
ten laetsten heift onse vrouwe
desen steen vonden es mi verclaert
in hare helighe upvaert
daer hare in dat ewighe leven
van onsen here es ghegheven
tanschijn van onsen lieven here
an te ziene emmermere
ende dat gheduren zal zonder bent
marie die heift  es mi bekent
eene lanterne clare ontsteken
als zoene sochte zekerleken
ende claerlike bernen ghedaen
ende daer bi zullen wij verstaen
die goede exemplen entie doghet
die marie elken toghet
want hare helighe wandelinghe
was zo helich verstaet de dinghe
dat zoe als ene lanterne claer
lichtende was weetic voorwaer
ende zoe gaf elken mensche wel
alre dueghet goed exempel
ende toghede hem dat es waerhede
slevens wech der zalichede
dese voorseide steden dan
daer ic te voren of began
die sullen wi verstaet wel mien
ute exemple van marien
over wandelen zekerlike
met goeder herten devotelike
ende wi sullen ooc alteenen
ons heren passie bewenen
ende oeffenen met allen zinnen
tallen tiden met heeter minnen
ende overzien  zijn bitter doghen
ende eist ooc dat wi niet ne moghen
lechamelike elke stede
overwandelen zo ic zeide
nochtan sulwise zekerlike
overwandelen gheestelike
ende overpeinsen in onse herte
gods bitter passie ende smerte
ende de rouwe die hi tien steden
om ons met minnen heift leden
dese bittre droufheit ende rouwe
die gods moeder onse vrouwe
om ons heren absencie al
ghedoocht heift groot ende smal
die was bediet wel zonder blijf
in mychol coninc davids wijf
daer ic u of zecghen wille
ten tiden dat waren in ghescille
die coninc saul verstaet dit
ende ooc mede die goede davit
david die jonghe coninc dan
was mychols wettelike man
die skoninx sauls dochter was
saul die altoos ghedochte das
ende peinsde in zijn ghedochte
hoe hi david vergrammen mochte
ende nam zijn dochter vorwaer
ende enen andren man gaf hi haer
dewelke man verstaet tbediet
palathiel bi namen hiet
dese palathiel dan
was een gherechtich goed man
ende woude niet hebben met haren live
gheselscap  als man met wive
want hi was wel zeker das
dat davids rechte wijf was
hoe dat zoe in valscher dinc
hem was ghegheven vanden coninc
ende mychol bleef ooc alteenen
in zwaren rouwe in bittren weenen
ende ne mochte in ghenen tiden
van gherehande vruechde verbliden
maer altoos weende zoe ghereet
tote dat zoe weder was gheleet
tote david daer ic of began
die wettelike was haer man
ende dit mach zijn gheexponeert
up marien der maghet weert
enen brudegom hadde de ghone
ende dat was selve die gods zone
van wies absencie na miere lere
maria droevede also zere
dat zoe bleef in weenen altoos
ende in rouwen vruechdeloos
ende zoe ne mochte in ghere tijt
van ghere bliscap zijn verblijt
met sulker hitte van sulker minnen
was marie ontsteken binnen
ende zoe minde also zere
gode onsen lieven here
dat zoe al ziec was van binnen
van haren brudegom te minnen
alsoot elken wel mach bliken
ghescreven staet in cantyken
daer men lesen mach up ditte
van haerre bernender minnen hitte
gaet ghi dochtren van jherusalem
tot minen gheminden  ende zegt hem
dat icken met herten minne vele
ende ic van groter minnen quele
die ic draghe te hem waert
die scrifture aldus verclaert
bi redenen merken wij en trouwen
die moeder mach wel zijn vul rouwen
als haer kint haer es absent
dits elker moeder wel bekent
nochtan bem ic wel in desen
dat die rouwe moet meerre wesen
vander bruud ende zere onzoet
die haers brudegoms derven moet
hier bi dar ic der waerheit lyen
dat dien rouwe van marien
alsoot bi vrayer redene blijct
gheerehande rouwe yet ghelijct
want marie ic maex u vroet
ons heren absencie derven moet
die hare kint was dats waerhede
ende ooc haer brudegome mede
o jhesu gef ons die rouwen
zo te verpeinsen van onser vrouwen
dat ic met hare ende di te zamen
ewelijc moete wuenen  amen
int capitel dat hier voren gaet
in waren woorden ghescreven staet
die conversacie van onser vrouwen
hoe zoe plach met groter rouwen
alle die steden te verzouken
waer zoe laghen in wat houken
daer onse here god  na minen waen
plach te verkeerne ende te gaen
ende daer hi ooc in heift leden
zware ende bitter pijnlijcheden
in dit capitel zo zal ic u
in waren woorden bescriven nu
also mi tlatijn wel verclaert
van marien helighe upvaert
hoe zoe hier de werelt liet
ende zalichlike ooc versciet
hoe langhe dat onse vrouwe heift
na ons heren up vaert gheleift
lechamelike int erdsche dal
des en hebwij gheen vray ghetal
enighe zecghen dat zoe daer naer
niet langher levede dan xij jaer
ander zecghen also ict las
dat zoe vele langher levende was
maer vandien ghetale dus
scrijft sinte ephyphanius
levede zoe xxviij jaer
ende dat houde wi best vorwaer
ende ghelovent vor waerheit
al en hebwij des gheen zekerheit
ende al hadt also ghewesen
dat zoe niet hadde in desen
leven gheweest  meer dan j ure
nochtan zoud haer zeit scrifture
ghedocht hebben over waer
wesende harde menich jaer
jacob was wilen daer ic lyen
veertiene jare in scalkernyen
nochtan docht hem j corte tijt
ende dat dor minne  des zeker zijt
ende aldus na dat ic versinde
marie haer kint zo zere minde
moestet een ure van haer zijn
het docht haer wesen langhe termijn
een ziele die leift in minnen stranc
een ure dinct haer wesen lanc
ende al eist dat zoe zo mint
al hare pine ne acht zoe twint
ende maria zo zere begheert
die presencie haers kints weert
dat al die moeyelijcheden wreet
die zoe in de werelt leet
ende die rouwe die haer ghesciet
ne rekende zoe een twint niet
ende dat onse here  wel verstaet
marien dus ter werelt laet
dat dede hi  orcont tlatijn
om den troost der disciplen zijn
ende bi redenen dede dit ooc hi
om dat de mensche merc daerbi
dat men met groter pijnlijchede
comen moet ter hemelscer stede
anziet gods moeder onser vrouwe
ende haren bitterliken rouwe
die zoe leet hier up der erden
anziet haer kint van groter werden
merct gods passie ende zijn rouwe
ende die droufheit van onser vrouwe
merct die smadelike woorde
die onse here ter wereld hoorde
die smeeten entie pine mede
die men hem ter werelt dede
anzich ende merc wat groter leede
dese ghedogheden alle beede
deen was ghepassijt ende ghedoot
die ander die leet stille noot
dat hare beter ware verwerven
die dood ende jamerlijc te sterven
dan die rouwe die zoe leet
om haer suens passie wreet
zich jan baptisten de welke was
die helichste man zijt zeker das
die ye van moeder was gheboren
nochtan moest hi liden toren
in de werelt ende grote noot
ende wesen onverdient ghedoot
ende also comen te hemelrike
nu merc dit ende deser ghelike
ende als ghi al wel verzint
al zidi dan ter werelt ghepijnt
eest dat ghijt vulmaect anziet
u  pine zal u dinken niet
waenstu in den hoghen throne
ontfanghen ere victorien crone
du ne moets in dijns levens tiden
in dese werelt der over liden
ende dus anzie ende wes vroeder
dat god ziere liever moeder
die noyt een cleen zonde ne dede
zo langhe hilt uter heligher stede
eer hise uter werelde slike
wilde doen comen tsinen rike
aldus ghelievedet onsen here
ter materien ic weder kere
als onse vrouwe  wilt verstaen
in dese werelt hadde vuldaen
dat zwaer torment  ende de pine
die hier es in de werelt te zine
mids der werelde grote beroert
zo es zoe te hemele ghevoert
van haren kinde also ict weet
om wien zoe al die droufheit leet
dese ghebenedide upvaert
marien  daer ic of hebbe verclaert
was wilen bi figuren weert
harde wel ghefigureert
also scrifture zeicht up dit
bider aerken van davit
daer ic in waren woorden of las
dat zoe tsinen huus ghedraghen was
die coninc david dhelighe man
daer ic te voren of began
met ziere haerpe te speelne plach
voor die aerke up elken dach
ende met feesten dats waerhede
in zijn huus hise draghen dede
in dese arke verstaet albloot
daer in zo was hemels broot
ende met allen rechte des
maria daer bi beteekent es
bi wien de werelt na mijn verstaen
wel heift hemels broot ontfaen
daer jhesus cristus bi es bekent
want hi dat helighe sacrament
ordineerde  als ons bewijst
scrifture  ende ons daer mede spijst
die aerke was ic zeker bin
van houte ghemaect heet cethin
dat nemmermeer up gheenen dach
aerghen noch verrotten mach
ende dat bediet verstaet wel mie
dat die moeder gods marie
up de werelt te gheenen stonden
niet was besmet met enighen zonden
nu zullen wi weten voor waerheit
hoe dat scrifture niet ne zeit
dat onse vrouwe was te zamen
met ziele ende met lechamen
ten hoghen hemel ghevoert zi
van onsen here verstaet wel mi
ooc ne zal men peinsen niet
zoe ne staerf ende versciet
maer achter dien verstaet mi
dat marie ghestorven zij
hare vleesch ne aerchde no ne stanc
maer als zoe was dood  niet lanc
ne waest  ziele ende lechame
waren weder ghevoucht te zamen
dit ghelove elc ghewaerlike
ende also was zoe in hemelrike
up ghevoert als ic versinde
van haren ghebenediden kinde
die coninc david als ic merke
die also speelde voor die aerke
met ziere harpen als ic zede
daer es god beteekent mede
die coninc es van groter weerden
here van hemele ende van erden
nu zulwij weten zekerlike
dat onse here lechamelike
onser vrouwen tjeghen quam
also ict in scrifturen vernam
met groter bliscap zonderlanghe
met vruechden ende met zanghe
ende leedeze metter bliscap groot
in zijn huus verstaet albloot
met godliken cussene mede
custe hi ziere moeder dats waerhede
ende was ghecust van desen
als moeder van kinde pleicht te wesen
ende met helsene dies ghelike
helsde hize ghewaerlike
meer dan men ghezecghen can
als dit die inglen zaghen an
met haren ingliken conroot
hadden zijs wonder harde groot
ende dor dat wonder dat zi zaghen
begonden zi elc andren vraghen
onderlinghe dat es waerhede
ende deen ten andren aldus zeide
wie es zoe die uter woestine
dus up clemt alst es anschine
ende vloeyt van weelden al
wies bliscap es zonder ghetal
ende es met haren zone comen
smeekende als bruden ende brudegomen
tote desen heift gheandwoort
onse vrouwe marie rechte voort
also ict in scrifturen las
die zelve de bruud gods was
ende zeide doe te dien stonden
nu hebbic voorwaer vonden
minen brudegome ende mijn kint
dien ic zochte ende hebbe ghemint
voort zeide zoe verstaet wel mien
ic zal vaste behouden dien
ende nemmermeer zonder waen
ne zal ickene laten gaen
als brudegome ende kint mede
ende minen vader dats waerhede
hi moet mi cussen nu ter stont
metten cussene van ziere mont
dat ic ziere presencien zoete
ewelike ghebruken moete
zine luchter hand des ghelooft
die moet wesen onder mijn hooft
dat ic met hem tallen tiden
moete leven ende verbliden
ende ooc mede zij u bekant
zal mi helsen zijn rechter hant
want hi mi ic zeker bem
nemmer verjaghen zal van hem
nu zullen wij merken dattie upvaert
van onser zoeter vrouwen waert
was ons wilen ghedaen bekant
in pathmos in een heylant
daer men in den hemel up enen dach
een harde wonderlic teekin zach
een wijf also den oghen dinct
met der zonnen al ommerinct
ende dat bediet dats waerheit
marien metter godlijcheit
ommeringhet als ic vernam
die also te hemele clam
voort sceent des bem ic vroet
dat zoe de mane hadde onder voet
ende dat bediet also scrifture zeit
marien grote ghestadicheit
want die mane des zijt ghewes
zere onghestadich es
also wij merken moghen bloot
nu scijnt zoe cleene nu groot
ende daer bi zijn bi der mane
die erdsche dinghen te verstane
de welke onghestadich zijn
ende zere wankel alst es anschijn
dese onghestadicheit quaet
heift maria al versmaet
ende het heiftse die maghet vroet
al ghetorden onder haer voet
ende dede hare upvaert
zalichlike te hemele waert
daer alle dinghen dats waerheit fijn
vast ende ooc ghestadich zijn
voort zo hadde die vrouwe scone
up haer hoofd ene werde crone
dewelke crone hadde inne
twalef sterren als ic verzinne
de crone na der scrifturen lere
es een teekin van groter ere
ende dus zo es zoe wel bequame
marien der maechdeliker name
bi desen twalef sterren dan
ic die appostelen merken can
want up die tijt es mi bediet
dat die moeder gods verschiet
zo waren die appostelen alle
te haren hende bi ghetalle
dit wijf hadde ooc als ic merke
om te vlieghene ij vlerke
ende daer bi diet wel anziet
en es beteekent anders niet
dan dat zoe up voer te zamen
met ziele ende met lechamen
dese werde helighe upvaert
van onser vrouwen es mi verclaert
daer ic of hebbe ghedeclareert
dese was ons ghefigureert
wilenere in vreimden doene
biden coninc saelmoene
ende ooc bider moeder zijn
also mi orcond dat latijn
daer ic voorwaer in las
dat als hi coninc woorden was
doe zat hi in zinen throon
die eerzaem was ende scoon
ende hi dede maken es mi bekant
enen throon tsiere rechter hant
om die eere vander moeder zijn
in welken throon dats waerheit fijn
zo heift ziere moeder saelmoen
met groter eeren zitten doen
ende sprac aldus es mi bediet
het en es gheoorlooft niet
noch betamelijc dat ic di
enich dinc ontsecghende zij
maer wat dat ghi begheert an mien
lieve moeder dat sal u ghescien
dus heift god es mi bekant
zine moeder ghestelt tsiere rechter hant
ende wat zoe hem bidt of bidden zal
dat wille hi hare verleenen al
o weerde vrouwe ghebenedijt
die met gode verheven zijt
daer boven inde hemels throne
bidt voor ons uwen lieven zone
dat hi ons zondaren zonder blijf
moete na dit corte lijf
tot hem trecken in ziere zale
ute desen aermen donkeren dale
die van u vrouwe wert gheboren
o zoete jhesu nu wilt horen
uwer moeder die bi u zit
in uwen throon ende voor ons bidt
ende wilt ons lieve here verleenen
dat wi moeten na den weenen
ende nader ellende van onsen liven
met di ewelike bliven
int dit capitel dat hier voor gheit
zo heb ic u voorwaer gheseit
also mi dat latijn verclaert
vander moeder gods upvaert
in dit capitel zo zuldi
weten  oft god wille  van mi
hoe zoe middel es tallen stonden
tusschen gode ende onsen zonden
ende hoe zoe voorden mensche bit
gode daer zoe bi hem zit
up dattie mensche zo es haer vrient
dat hijt met duechden an haer verdient
ende hoe dat zoe in allen kere
zoet die gramscap van onsen here
jeghen de werelt dat verstaet
ende jeghen de menschelike daet
ende verzoent ons ooc mede
jeghen gode met haerre bede
dese werelt in waerre tale
es bezondicht altemale
caritate men niewer ne vint
ende de waerhede al verdwint
ghiericheit luxurie ende hoverdye
hebben ter werelt heerscepye
ic weet wel dat nu ten stonden
met desen iij voorseiden zonden
es de werelt besmet al
zo ic bi redenen toghen zal
ende lettel yement zijt ghewes
up de werelt nu levende es
hi en es met een van desen drien
besmet of van allen dien
of eist dat yement ter werelt es
die niet bezondicht en es des
ic zoude wanen wel dat hi
harde dinne ghezayet zij
hem ne let een vanden drien
enighe zijn die luxurie vlien
ende poghen te houden zuverhede
dese vint men te zulker stede
ende wanen zijn van groter weerden
die nochtan stinken van hoverden
ende draghen in haren moet
ydele glorie des bem ic vroet
zomeghe hem van zonden gruwen
ende willen de hoverde scuwen
ende willen houden dats waerheit
vastelike omoedicheit
die ghewont licghen toter doot
ende zijn bevuult met zonden groot
van luxurien ende ooc mede
van der groter ghierichede
enighe bi daghe ende bi nachten
hem van deser hoverde wachten
hi mochte gheliken wel den dwaze
die over vule stinkende waze
daer hi hem an bevulen zoude
een conincrike gheven woude
noch vele zotter zo es hi
jonc of out wie dat hi zi
die om vuulheit verzuumt te gheven
die glorie vanden eweghen leven
ende dat doet  dickent openbare
die zotte mensche die zondare
deser zotten vint men over al
lasen nu een groot ghetal
zijn zij niet wel zere zot
die zecghen ieghen haren god
die prophete zeicht te desen
also wij in scrifturen lesen
wie dat zulker zonden pleicht
di hi zinen sceppre contrarie zeicht
den erdinen potte mach hi gheliken
die ghemaect es vanden slike
also ic merke bi redenen groot
het ware een wonder harde groot
dat potten contrarie spraken
den meesters diese selve maken
dit ware een wonder vanden potten
dus altemale die quade zotten
zoude god doemen woudi hem gramen
waert dat ons niet te hulpe quame
onse zoete vrouwe met snellen kere
ende zochtede die gramscap van onsen here
hier of gaf ons figure goed
techuites dat wijf wel vroet
van haer staet ghescreven dit
dat zoe zochtede van david
dien verstormden evelen moet
jeghen absaloen als ic verstoet
die zinen broeder hadde verslaghen
daer te voren in corten daghen
bi dat absalon also ic las
aldus broeder slachtich was
zo versta ic wel daer mede
den zondare te deser stede
dewelke boudelike als onvroet
jeghen zinen scepper mesdoet
ende cruust gode noch ene waerf
zinen broeder  die vor hem staerf
nadat dese absalon dan
zinen broeder had dood als ic began
ende hi daer toe was zo coene
dat hi dat bestont te doene
zone mocht hi wonen niet
bi zinen lande es mi bediet
en moeste wonen buten den zinen
in dat land der sarrazinen
tote dat hi verzoent es
biden wive techuites
ende aldus eist na mijn verclaren
min no meer vanden zondaren
achter dien ic maex u vroet
dat hi dootlike mesdoet
zo ne heift hi groot no cleene
in hemelrijc wuenst ne gheene
voor dat tusschen den zondaer daes
ende gode  es ghemaect den paes
bi der heligher moeder ons heren
die wij met rechte moghen eeren
dat gods moeder sinte marie
ons middellighe es als ic lye
daer of es ons figure bekant
also ict in scrifturen vant
van enen wive zijt zeker das
die in abelen wonende was
achter dien verstaet al bloot
dat absalon was ghesteken doot
van joabpe  al daer hi hinc
bi zinen hare  om die dinc
dat hi woude coninc wesen
als ghi hier voren hebt ghelesen
zo woude regneren een daer na
ene zuene hiet botri cyba
ende heift hem alst es ghescreven
jeghen den coninc david verheven
ende ontseidene in waerre dinc
ene stede hi ooc in ghinc
die abela was ghenant
david beleide die stede te hant
ende joab met groten ghere
die prinche was van davids here
ende wilde dat es waerhede
al te nieten doen die stede
om die redene verstaet den fijn
dat hem cyba onthilt daer in
nu zo was in dese stede
een vroet wijf dats waerhede
die bi haerre groter wijsheit
zocht maecte dat es waerheit
die gramscap vanden coninc
ende ooc des princhen verstaet de dinc
also dat bi haren rade
die poorters hem of slaen daden
zijn hooft in corter ure
ende worpent over de mure
ende worden dus verlost om dit
vanden gramscepen van davit
cyba dese hoverdiche man
daer ic te voren of began
die hem ieghen den coninc zijn
verhief also ons toocht tlatijn
die bediet ghelovets mie
die vule zonde hoverdye
welke zonde es openbare
gode onsen scepper contrare
ende es ooc wilt verstaen
des coninx stede in ghegaen
valschelike dese cyba
daer ic die ziele bi versta
vanden zondare ic maex u vroet
dewelke in hoverden mesdoet
daer die prinche vanden here
des hemels  up vergraemt es zere
toter tijt ende der wile dat hi
jeghen hem weder verzoent zi
ende dat bi desen vroeden wive
daer ic marien bi bescrive
nu zal die zondaer eist wijf of man
bi marien rade dan
dat hooft of slaen vanden cyba
daer ic de hoverde bi versta
ende werpen dat ute ziere stede
dat es ute ziere ziele ghereede
dat hi ghecrighe in zulken kere
die gracie van gode onsen here
o zoete lhesu wel lieve here
doe mi met diere heligher lere
dat ic moete tallen stonden
also scuwen alle zonden
dat ic in dijn rijc daer boven
daer di alle zalighen loven
moete ere victorien crone draghen
ende daer wonen tallen daghen
int capitel dat voor desen
staet ghescreven machmen lesen
hoe maria die dagheraet
altoos es onse advocaet
ende middel tallen stonden
tusschen gode ende onsen zonden
in dit capitel nu hier na
zalmen horen elc wel versta
hoe dat zoe ons metter hant
bescerent ieghen den viant
wij vinden lesende hoort na mien
dat zoe ons besceremt van drien
deen es nader latijnsche sprake
van gods gramscap ende wrake
zoe besceremt ons ooc mede
van des duvels moeyelichede
die ons moeyt nacht ende dach
hoe hi ons te zonden trecken mach
oec hoetsoe ons bi haerre gracie
vander wereld zware temptacie
die ons met haerre vuulre ghenuecht
pijnt te trecken vander duecht
dat onse vrouwe zijt ghewes
onse bescermighe aldus es
dat was wilen wel bediet
bider dochter die tharbis hiet
ende bi moyses ooc mede
ende ooc bi saba der stede
moyses quam es mi bekant
metten volke van egypten lant
ende hi bezat als ic versta
ene stede die men hiet saba
niement ne was van zulker macht
zo staerc no van zo groter cracht
noch dor vrouwen noch dor heren
diet van moyses mochte keren
hine bleef verhart also ict weet
altoos ter stedewart ende wreet
een jonc kint hiet tharbis
die des coninx dochter es
die was wonende dats waerheit
in saba dese stat voorseit
dese heift die stat verloost
ende in deser manieren vertroost
dese edel prinche moyses
daer voren of ghesproken es
was utermaten zere minlijc
ende van anziene lievelijc
ende ooc was scone dats waerheide
des coninx dochter daer ic of zeide
de welke alle daghe lach
up die mueren ende zach
die grote scoonheit vanden here
moyses die minlijc was zo zere
ende zine scoonheit dat es waer
gheliefde also zere haer
dat zoe pijnde zere voort an
om hem te hebbene teenen man
ten laetsten dese maghet trect
tot haren vader ende hem ondect
dat zoe hadde in haren zinne
ghedaen moyses  in rechter minne
als dit die coninc hoorde toe
het gheliefde den coninc zo
dat hi als ic hebbe vernomen
ziere dochter wille heift vulcomen
ende gaf moyses zeid tlatijn
teenen wive die dochter zijn
ende als moyses dit verstoet
liet hi zochten zinen moet
aldus es verlost die stede
ende heift ghecreghen vrede
bi deser dochter tharbis dade
ende bi haren vroeden rade
ende die lieden vander stat
zijn ooc alle verlost na dat
ende there als ic vernam
voer weder van daert quam
bi moyses desen helighen man
daer ic te voren of began
de welke zo over scone was
also ict in scrifturen las
en es anders te male niet
dan onse lieve here jhesus bediet
die scone was in waren dinghen
voor alle die nye lijf ontfinghen
ende die was up de werelt gram
om dat yeve ende ooc adam
waren zo stout ende zo zot
dat zij braken gods ghebod
des heift onse here staet ghescreven
den vianden macht ghegheven
dat zij trecken te haerre kielen
altemale der lieder zielen
ende dit gheduerde over waer
wel vijfdusentich jaer
ende niement was te ghenen stonden
yewers in de werelt vonden
zo staerc of van zulker macht
diese te lossen hadde macht
ende die de gramscepe van onsen here
mochte zochten in enighen kere
noch ons verlossen uten handen
daer wij laghen in sviands banden
ten laetsten zo heift ghemint
maria des edel coninx kint
ende heift gezocht toornichede
met haerre lieveliker bede
maria alsoot es gheseit
besceremt den mensche dats waerheit
jeghen des viands temptacie
ende van al ziere infestacie
dese bescuddighe es ons van gode
ghegheven  ende es ons van node
want sviands wighen onghehiere
zijn vele ende menigher maniere
ende groot zijn zine laghen
die hi scalkelijc alle daghen
spreed om ons te vane inder erden
enighe tempteert hi bi hoverden
also wij vinden dat waer es
in jesabeth  balthasar olofernes
enighe tempteert hi dar ic lyen
met nide of met hatyen
zo wi vanden quaden caym vinden
van saul ende jacobs kinden
enighe met wraken tempteert hi
alsoot wel sceen an semey
in jacob ende an absaloene
in janne zebedeus zone
enighe bi onghelovicheden
alsoot noch scijnt in zomen steden
van arab ende achab als ic vernam
moyses ende jeroboam
enighe tempteert hi dats waerheit
bi quader ongheorsaemheit
alsoot wel sceen an dathan
abiron  thare  ende lyan
enighe steict in die viand quaet
dat zij gheven quaden raet
als in abyron ende in enen man
die bi namen hiet dathan
enighe tempteert hi dats waerheit
in valscher onghetrouwicheit
also ic wel van caym las
joab terpones ende judas
enighe tempteert hi in waren dinghen
bi menscheliker bloetsturtinghen
alsoot blijct in tyrus manasses
an anthyochus ende herodes
enighe tempteert hi dat zi temen
hem zelven haer leven te nemen
alsoot van saul staet gheset
abymalech  ludas  anthyophet
bi deser temptacien onghehiere
ende noch bi menigher maniere
pijnt de viand tallen stonden
hoe hi ons trecken mach te zonden
maer onse bescuddighe die maghet vrye
die weerde moeder gods marie
besceremt ons in allen weghen
ende vecht vromelijc daer jeghen
ende beweert sviands nauwe keren
dat hi ons niet ne mach deren
noch gheen scade doen hi
des zoe te rechte beteekent si
bi eenen edelen wive weert
diese ons wel figureert
vander welker ghescreven es
dat zoe verloste den thor thabes
ende dat jeghen een fel diet
die bi namen abymalech hiet
dat volc was in groten vare
voor desen ende voor zine scare
vlo altemale met haesticheit
up thabes desen thor voorseit
abymalech quam ghelopen sciere
als hi dat zach ende woude met viere
den thor verbernen ende die zale
ende die lieden ooc altemale
waren up den thorre ghevloon
dit vroede wijf mercte dit doen
ende zoe waerp neder enen quareel
up zijn hooft dat niet gheheel
bleef  maer die canten scaerp
van den steene die zoe waerp
dede desen zo harde wee
dat hem brac de heirsene ontwee
dese steen dedene zo onzochte
dat hi wel voelde dat hi niet mochte
leven  die dood moest hem ghescien
tsinen sciltknecht sprac hi mettien
als die drouve was om dat abuus
dat hem een wijf maecte confuus
ende zeide nu spoedti ghereede
trec dijn zweert uter sceede
ende stec mi zelven nu doot
dat niement zecghe cleen no groot
dat ic hier aldus dood blive
versubtijlt van eenen wive
ic wille dat ghijt aldus doet
die sciltknecht deed metter spoet
abymalech dese hoverdighe man
bediet de helsche viand dan
die lieden die inden thor laghen
dat zijn wi alle die ons versaghen
voor die temptacie van den viant
ende vlien inde kerke te hant
om dat wi duchten vor tmesschien
ende die temptacie van dien
want hi tempteert ons nacht ende dach
telker stede daer hi mach
maer maria die moeder ons heren
die wel weet zine nauwe keren
besceremt ons moghentlike
ende es daer ieghen vromelike
van zinen laghen ende strecken
daer hi ons mede them wil trecken
ende niet alleene tallen daghen
behoet zoe ons vor sviands laghen
maer zoe behoet ons dats waerhede
vor der werelt ghenouchte mede
ende dese bescermenesse es ons zere
van node  want na scrifturen lere
also ict can ghemerken bloot
zo zijn der werelt temptacien groot
ende fel ende onghehiere
ende van menigher maniere
de werelt tempteert also wi lesen
den mensche al te zere in desen
dat hi heerscepye beghere
of der werelt prijs of eere
of dat hi ooc beghere mede
scat te gaderne of rijchede
dit blijct in alexander claer
nabugodonosor memoth overwaer
zo doet ooc in achalya
absalon ende adonya
enighe tempteert der werelt leren
dat zij ydele glorie begheren
of vanden lieden prijs ende lof
exempel vinden wij hier of
van aman ende van ezechyam
van herodes  ende agrippam
enighe tempteert zoe wilt gheloven
bi ghiericheit  dieften ende roven
al bi elyodorum blikende zi
bi achior ende bi gyesi
enighe tempteerse te menigher uren
bi peinsen of werken van luxuren
alst blijct in zamor ende amon
in david ende in saelmon
enighe tempteerse in waerre sake
bi blasphemien ende zotter sprake
also ic van nabal vernam
van cennacherub ende roboam
enighe doet zoe zonder mesdaet
of zonder verdiente spreken quaet
of yement versmaden ende wesen fel
also wij ghescreven vinden wel
vanden wive van thobyas
ende van jobs wive daer ic of las
alle der werelt molestacien
ende oec al hare temptacien
moghen wi lichtelike verwinnen
eist also dat wij wel minnen
onse voorvechtighe marie
met alre herten gheloves mie
dit was wel ghefigureert
in david den coninc weert
de welke also ic versinde
mychol sauls dochter minde
met al ziere herten harde zere
waer bi saul die felle here
dede lecghen tallen daghen
om den goeden david laghen
ende mychol halp hem zonder gheluut
stille teenre veinster huut
also dat van danen ghinc hi
zonder zorghe quijt ende vri
dus zal maria wilt verzinnen
doen den ghonen die haer minnen
ende lossen hem bi haerre gracien
van sviands ende der werelt temptacien
laet ons dan in allen zinnen
marien eeren ende minnen
de welke onse voorvechtighe es
ende onse middel zijt ghewes
dat zoe ons te behoeden ghewerde
van allen quaden in der erde
ende in den hemel vor ons leden
gode an licghe met haerre beden
o god die dor ons waers gheboren
wi bidden dat ghi wilt horen
ende vulcomen ooc die bede
van uwer liever moeder mede
ende help haer met uwer moghentheit
zo die vecht vor onse zalicheit
dat zoe van ons moete weren
den viand die ons pijnt te deren
int capitel nu laetst vorleden
hebbic u gheseit bi waerheden
hoe dat maria die maghet vry
onse werde middellighe zi
ende hoe zoe es tonser orboren
in onser vresen in onser toren
ende van altemale dat ons deert
dat bescud zoe ende weert
in dit capitel zonder waen
meen ic u te doen verstaen
hoe dat cristus zinen vader
zine wonden toocht algader
ende anleicht met nerenster beden
zinen vader voor ons leden
ende hoe maria dies ghelike
onsen here van hemelrike
hare moederlike borsten toocht
daer zoene mede heift ghezoocht
verstaet mi wel in deser ghelike
dat onse here van hemelrike
also ghi hebt gehoort algader
uten scote van zinen vader
in der hellen was ghedaelt
ende zine vriende daer ute ghehaelt
dies ghelike als ic vernam
hi weder te hemele clam
om dat hi int zoete rike
voor ons woude bidden ewelike
ende toghen den vader zine wonden
die hi ontfinc dor onse zonden
ende dus al doen wi tenighen stonden
of tenighen tiden quade zonden
wine zullen wanhopen niet des
daer wi weten dat cristus es
bereed om voor ons algader
te bidden zinen helighen vader
ende es altoos van onser mesdaet
een ghetrouwe advocaet
dat god den vader toocht zine wonden
die hi ontfinc dor onse zonden
dat was ons wilen teere stont
bi antipater ghemaect cont
antipater ic maex u vroet
was een rudder staerc ende goet
den keyser vanden roomschen rike
die julius hiet zekerlike
dese antipater over waer
was vor den keyser brocht daer
ende heift hem zelven al ontcleet
daer hi voor den keyser steet
ende toochde ten selven stonden
vor al die lieden zine wonden
ende hi zeide al openbare
dat het gheen noot en ware
dat men vochte up zijn stede
want men wel wiste die waerhede
bi zinen wonden openbare
dat hi ghetrouwe rudder ware
als die keyser dus dit hoorde
prijsde hi zere zine woorde
ende zine excusacie mede
voor alt volc die keyser zeide
zo dat ment hoorde openbare
dat hi j ghetrouwe rudder ware
te rechte die dit wel anziet
es biden rudder god bediet
want hi den vader tallen stonden
bidt voor onse vule zonden
voor wien hi staet ic zeker bem
ende zine wonden toocht hi hem
ende bediet hem wel dat hi
een getrouwe rudder zi
die zine gheboden zonder waen
heift vulcomen ende vuldaen
om dese redene god de vader
die dat anziet dus algader
ende merct alst es anschijn
dat hi goed rudder heift ghesijn
heiften up gheheven zere
ende laten niet te doen eere
ende wat hi an hem gheert godweet
es hi hem te ghevene ghereet
dat onse here also ict las
een ghetrouwe vrome rudder was
mach men an zine wonden scouwen
hoe hi dor ons was dorhouwen
ooc waest goed te ziene godweet
claerlike an zijn bloedich cleet
dat cleet dat hi an dede
was onse vleesch dats waerhede
twelke vleesch also ict las
duerwont ende duerscuert was
niet teenre steden of twee
maer te vijfdusent ende mee
ende in enen tekine van dien
als hi themele voer in tanzien
zo waren zine cledre albebloet
die inglen vraechden ic maex u vroet
also ict int scrifturen lese
ende zeiden wie mach wesen dese
wies cleeder scijnen bloedich root
des hebwij wonder harde groot
want also haer cleeder zijn
die in de parse tarden den wijn
onse here heift gheandwoort
dese inglen rechte voort
ende sprac merct wat ic meene
die parse hebbic ghetorden alleene
ende vanden lieden al ghemeen
ne was met hem man ne gheen
ende merkelike zo zeidi dan
dat met hem ne was nieman
want die reine maghet marie
altoos bi haren kinde bleef zie
dese ghetrouwe rudder cristus
als hi was rudder ghemaect aldus
was hem ghedaen alsulken toren
datten een cnecht slouch onder doren
ooc zo was hi merkic albloot
ghesleghen metter bitter doot
also men an die rudders ziet
dat mense inden hals te slaen pliet
dese werde rudder cristus dan
daer ic die tale of began
ontfinc niet enen slach alleene
maer menighe hurte ende slaghe ghemeene
meer slaghen ontfinc hi over al
dan ic ghescriven mochte of zal
ons heren ors daer hi up reet
was deezelinne die hi bescreet
daer hi palmsondaghe up zat
ic zeide u hier voren dat
dit was een rudder  welc was tvelt
daer hi zine bataelge up helt
vraechstuut  ic zegt di openbare
het was die berch van calvare
welc was die glavie van onsen here
ic zegt di  het was longius spere
wat helme stont hem up thooft
ene doornine crone des ghelooft
welc was van zinen helme de timmer
dat zo willic zecghen ymmer
het was die tafle daer in
stont ghescreven verstaet den zin
jhesus nazarenus rex judeorum
dat screef pylatus al niet zom
welc was dat gordel daer mede
dat hi ghegrordt was ter stede
dan was el niet dan die banden
die hem bonden voete ende handen
den scilt die hi hadde zeit men huus
dat was dat ghebenedide cruus
die sporen daer hi mede reet
waren die naglen scaerp ende wreet
dat pansier dats waerhede
bedecte al den lechame mede
dit was zine teedre huut
die over al den lechame ghaet uut
ende die was dorsleghen al
met gheeselen wonden zonder ghetal
ende ooc dat precieuse zweert
twelk voerde dese rudder weert
dat zo was die helighe lere
ende die predicacie van onsen here
ende over zine handscoen yzerijn
zine handen zere dornaghelt zijn
welc was ons heren sciltknecht
daer of willic u doen berecht
het was maria die al drouch
ons heren wapine als ic ghewouch
met groter bitterliken smerte
ende met compassien in haer herte
also die sciltknecht van jonathas
die altoos bi zinen meester was
ende wildene niet ter noot bezwiken
maer hi bleef bi ghetrouwelike
dies ghelike zo bleef marie
altoos bi hem gheloves mie
in zine passie ende in zijn noot
ende ghincs hem niet of toter doot
van desen rudder die baniere
was van tweerehande maniere
deen helt was wit dander root
biden witten verstaet men bloot
dat witte cleet dat es waerhede
dat herodes gode an dede
biden roden dats waerheit fijn
versta ic dat cleet purpurijn
dat onsen lieven here an was
ghedaen  als ic te voren las
met desen wapinen in vreimder wise
dese rudder van groten prise
heift ghevochten vromelike
dat hi verwonnen heift moghentlike
bi ziere precieuser doot
al onser vianden conroot
die hi als ic hier voren zeide
ende ooc haer macht te niete dede
als hi met ziere doot verwan
alle die helsche vianden dan
zo es hi met victorien scone
gheclommen in des hemels trone
ende toochde daer zinen vader
zine bitter wonden algader
dien hi nerenstelike na dat
over onser alre zonden bat
ende noch es hi van onser mesdaet
onse ghetrouwe advocaet
ende daer hi bi den vader zit
tallen stonden hi voor ons bidt
al eist ooc dat wilt verstaen
dat een zwaerlijc heift mesdaen
hine zal niet wanhopen des
daer wi weten dat cristus es
onse verbidder ende niement el
zullen wij in hem betrouwen wel
zijn wij mesdadich allegader
jeghen den helighen gheest of den vader
zo hebben wij cristumme tonser baet
onsen ghetrouwen advocaet
zijn wij mesdadich inden zone
ende up ons es vergraemt de ghone
mids onsen vulen zonden zwaer
ene verbiddighe hebwij daer
dat es maria alsoot blijct
die niement inder noot bezwijct
die zone toocht den vader zijn
zine wonden bescrivet tlatijn
die hi vanden iueden ontfinc
als hi mensche up erden ghinc
maria die toocht talre tijt
hare borsten haren zone ghebenedijt
ghelijc dat god gheheeten zi
met rechte antipater gheloves mi
also es zijn moeder maria
ooc gheheeten antifilia
o antipater ghetrouwe
o antifilia werde vrouwe
hoe wel zijn van noden onsleden
uwe ghebenedide beden
hoe zoude in hemelrike desen
enighe bede ontseicht wesen
daer die bedinghe es zo zoet
over dat de mensche mesdoet
hoe mochte de vader goedertiere
ontsecghen in enigher maniere
die werde bede tenigher tijt
van zinen zone ghebenedijt
als anziet die vader god
dat zijn kint dor zijn ghebod
in de werelt heift ontfaen
wonden  ende pine also ghedaen
hoe mocht zulc een zone mede
ontzecghen ziere moeder bede
ende het elken es bekent
dat hise als hem selven mint
niement ne twivel daer voren
god ne zal ziere moeder horen
die hi bezit met zulker minnen
dat hise shemels coninghinne
maecte  ende daer toe heift vercoren
voor alle die oyt waren gheboren
dit was ons wilen bediet aldus
biden coninc assuerus
welke coninc als ic las
met winen eens verwaremt was
ende was daer of worden blide
ende hi sprac ten zelven tide
dese woorden als ic bekinne
tote hester der coninghinne
ende zeide hester nu bidt mien
wat ghi mi bidt zal u ghescien
al baeddi ooc zekerlike
om de helt van minen rike
hester die coninghinne na dat
den voorseiden coninc bat
dat hi bescermen wilde dan
zijn volc vanden fellen aman
als dit die coninc heift ghehoort
dedine hanghen rechte voort
ende sprac nu zidi altoos quijt
des fellen amans ende ghevrijt
dese coninghinne daer ic of las
eens arems iueden dochter was
ende die coninc hadde dit kint
voor al des lands kindren ghemint
ende hadse ute ziere groter minne
ghemaect hoghe coninghinne
dies ghelike minde onse here
voor alle maechden marien zere
ende heiftse ghemaect weerdelike
coninghinne van hemelrike
ende heift bi hare beden te hant
ghedaen te nieten onsen viant
ooc heift hi hare alst es bescreven
de helft van zinen rike ghegheven
god die heift zijn rike gheheel
in tween ghedeelt  ende teen deel
hi zelve behouden heift
tander hi marien gheift
dese ij deelen na scrifturen lere
als vanden rike van onsen here
daer of es teen gherechtichede
ende dat ander ontfaermichede
bider gherechticheden dan
dreicht god wijf ende man
maria bi der ontfarmicheit
es ons in hulpen altoos ghereit
o jhesu bidt vor ons algader
goedertierlijc dinen vader
ende weist onse minlijc behoeder
ende hore lievelike dijnre moeder
die di an cleift vor ons leden
met haerre moederliker beden
int capitel hier voorscreven
hebbic u te kennen ghegheven
hoe cristus onse behoudre weert
te gheenen tiden ne cesseert
van te biddene zinen vader
over de zondaers allegader
ende hoe hi hem toocht zijn wonden
die hi ontfinc dor onse zonden
voort hebbic u ghemaect vroeder
hoe gods ghebenedide moeder
haer kint met beden an cleift
dat hi ons onse zonden vergheift
in dit capitel dat ic hier zal
nu scriven  zuldi horen al
hoe zere nauwe dat onse here
die menschen zal examinere
ende hoe hi den zondaer wil doemen
als die uterste dach es comen
ende hier of heift onse here
ons ghegheven goede lere
in ene parable dats waerhede
de welke hi den iueden zeide
van dat eens gaen woude j man
in een rijc verre van dan
ende daer zoudi een rijc ontfaen
ende keren dan weder zaen
zine knechten riep hi mettien
zinen scat zo deeldi dien
om de redene dat hi woude
dat elc daer mede winnen zoude
ende als hi keerde dat men hem gave
den scat  ende den wasdom daer ave
ziere vaerde zo ghinc dan
dese voorghenoemde man
zijn rijc ontfinc hi eer yet lanc
daer na cort zo dede hi ghanc
te zinen knechte dien hi ghegheven
hadde zijn goed  dus eist bescreven
ende begheerde dien scat al  met zom
ende ooc mede den wasdom
die hem vele wasdoms gaf
ende vele loons haddi daer af
ende niet zo vele loons hi gheift
die niet zo vele wasdoms gheift
die gheenen wasdom gheift te male
dien dedi lecghen in groter quale
ende correngierdene mede
over zine roukelooshede
ende aldus in deser ghelike
zal doen onse here van hemelrike
in dien dach zij u bekent
als wesen zal dat jugement
allen zal hi gheven loon
na verdiensten inden throon
die niet verdient heift in tghevouch
het ne werd hem niet ghenouch
also ic in scrifturen versta
dat hi gheenen loon ontfa
maer hi werd ghecorrengiert
als roukeloos ende ghepuniert
ende zalzine roukeloosheit bequellen
ewelike in der hellen
ooc zal onse here also ict weet
danne wesen zo over wreet
dat hi vreselike zal mayen
daer hi noyt bestont te zayen
want hi zal vanden paghanen
goed begheren na minen wanen
daer nochtan te voren weet hi
datter niet ghepredict zij
ende aldus zo mayt hi dan
daer hi te zayen niet began
ende des eist recht dat onse here
zo vele te meer van ons beghere
wien hi bi ziere gracien weert
zo vele goeder leeren leert
ooc eist niet ghenouch verstaet
dat men die quaetheit achter laet
maer het hoorter mede toe
dat een mensche weldaden doe
god zal ons toghen zine wonden
die hi ontfinc dor onse zonden
om die redene dat wi bi dien
dan zullen merken ende zien
hoe grote passie ende pijnlicheden
god dor den zondare heift leden
alle die wapinen ons heren pijn
zullen jeghen den zondaer zijn
ende zine wonden zullen te waren
wrake roupen up die zondaren
alle creaturen zullen dan
wapine upten zondare doen an
die elementen zullen claghen
over den zondare in dien daghen
de eerde zal haer beclaghen des
dat hi van hare ghedraghen es
ende dat zoene heift ghevoet
met haren vruchten die waren goet
ende hise ondierlijc heift beslaghen
als een boom die niet mach draghen
tvier zal claghen ooc om ditte
dat het hem gaf licht ende hitte
ende hine wilde den maker zijn
dat ware licht niet kennende zijn
die lucht zal hare beclaghen das
dat zoe tsinen adem bereet was
ende hi was gode van hemelrike
van zinen ghiften ondankelike
die inghel die zijn bewaerre es
die zal hem ooc beclaghen des
dat hi hem na ziere macht
dach ende nacht heift bewacht
ende hi zonde dede onbekent
daer god ende hi was present
die moeder der ontfarmicheit
die hem nu altoos es bereit
die ne zal gheen hulpighe wesen
noch gheene advocate desen
die alre goedertierste god
zal lachen ende houden zijn spod
met hem die verdoemt sullen wesen
die zelve nochtan over desen
als wi hier voren hebben verstaen
die bitter dood heift ontfaen
die duvelen sullen te dien stonden
ontdecken alle verhoolne zonden
die inglen sullen verzecghen al
die roukeloosheit groot ende smal
van den duegheden daer hi
dickent in ghebreke of zij
ende cristus zijt zeker des
die nu zo ghedoochsame es
jeghen ons ende zo goedertieren
zal ons dan hardelijc jugieren
dat hi dor gheens helichs bede
noch dor niements tranen mede
die sentencie zal willen slaken
noch veranderen in gheenen saken
al weende zijn lieve moeder marien
ende al die inglen gheloves mie
ende zij daer om wilden prighen
zo ne zoudzij niet ghecrighen
eene inkele ziele alleene
uter verdoemder hoop ghemeene
dese grote scaerpheit godweet
van desen juge aldus wreet
dat heift ons god gheopenbaert
in dewangelie ende verclaert
in eene parable des zijt ghewes
die van x maechden sprekende es
daer of datter vive vroet waren
ende vive zot na mijn verclaren
die vroede ne wouden es mi bediet
den zotten gheven olye niet
bi welken wel es te verstaen
dat die de glorie sullen ontfaen
ne zullen den verdoemden boeven
in haer liden niet mede droeven
ende sullen hem waernen dats waerhede
die olye der ontfaermichede
ende vander wrake zonder waen
die god hemlieden heift ghedaen
daer in sullen zij tien tiden
niet verdroeven maer verbliden
die vroede maechden  metten zotten
begonden te folen ende te spotten
ende zeiden up ons durdi niet hopen
maer gaet tot hemlieden diese vercopen
ende coopter tuwen bouf aldaer
dies ghelike zo weet voorwaer
als die uterste dach comt
zo sullen zij met den lieden verdoemt
lachen spotten ende bordeeren
die vercoorne zalighe ons heeren
ende zecghen ghi hebt vercocht ende ghegheven
om ydele weilde teweghe leven
nu moochdi weder gaen lopen
tot hem deweghe glorie vercopen
ende copen daer ander of ghi muecht
al u aelmoesen ende u duecht
ende goede werken die ghi doen mocht
hebdi om lieder lof vercocht
wat baet u nu hoverdichede
of ooc ydele glorie mede
waer es die lof der lieder prijs
wat profijt of bate hebdijs
in uwen bitterliken vernoye
vander corter lidender joye
als dit die zotten hebben vernomen
zocht zij ghenade anden brudegome
ende baden hem dor ghenade
dat hi hem die duere ooc up dade
maer zine vonden daer ter stede
an hem gheen ontfaermichede
maer hi sprac tot hem wreedelike
ic ne kenne u niet zekerlike
dus zalt ten utersten daghe ghevallen
den zondaren al met allen
want zine vinden ontfaermichede
in gode noch in zinen helighen mede
hoe god ende in wat manieren
den mensche ten utersten zal iugieren
was ons wilen ghedaen becant
ten tiden dat ons heren hant
an de weech screef zijt ghewes
mane  tethel  phares
daer balthaser die coninc zat
te ziere maeltijt ende at
tbediet van desen iij woorden al
dat es divisie  ghewicht  ghetal
want gods vonnesse werd te male
gheordineert al bi ghetale
ende bi ghewichten als ict weet
ende daer na sullen doen versceet
ende sullen deen van andren sceeden
die goede ende die quade beede
god zal iugieren die lieden al
na haerre zon den groot ghetal
want hi zal tellen ende merken
onse woorden ende al onse werken
onse peinsen onse ganc onse wille
zal hi weeten lude ende stille
al die tijt van onsen leven
die hi ons hier heift ghegheven
dit zal hi merken al godweet
ende hoe wij hebben ooc beleet
alle zine ghiften groot ende smal
die hi ons gheift hi tellen zal
ende hoe wi beleeden ditte
ende hoe langhe wise bezitten
als hi dese dinghen al
ghetellet heift  dan hi zal
dit in ene balanche weghen
ende weder anzien der jeghen
of zi yet weert sijn of doghen
ende hi zal vor hem allen toghen
also zere zal weghen dan
die halling vanden armen man
als die rijcheit of die scat
eens groten heren ic zecghu dat
meer zal weghen te dien stonden
een halling ghegheven zonder zonden
als met hooftsonden al dat ghelt
dattie paeus heift in zijn ghewelt
meer zal een pater noster dieden
devotelilc gheseit vanden lieden
dan zonder devocien een groot deel
bedinghen  of een zouter gheheel
ten laetsten volchter an phares
dat divisie bediedende es
want dat ghetal also wi lesen
van hem die verdoemt sullen wesen
zal zijn ghesceeden des hebsij toren
vanden zalighen vercoren
dan sullen metten vianden zaen
die verdoemde ter hellen gaen
die goede sullen gaen algader
in die bliscap van haren vader
ter welker bliscap zonder blijf
ons moete bringhen na dit lijf
die metten vader ende metten gheest
leift ende regneert in een vulleest
ewelike ghelijc te zamen
als een god ghebenedijt amen
int capitel dat hier nu
staet bescreven hebbic u
voorwaer ghegheven kennesse
van gods uterste vonnesse
hoe die gherechticheit ons heren
den mensche zal examineren
nu zal ic u doen te verstaen
hoe dat loon zullen ontfaen
waer ende in welker stede
die goede ende die quade mede
elc mensche die weldoen wilde
hi vonde gode harde milde
in beneficien te ghevene
als inder tijt van desen levene
daer hem elc in mach verbliden
maer trouwen in toecomenden tiden
zo zal onse here als wi lesen
harde zere gherechtich wesen
om elken mensche na zijn doen
te ghevene zijn spensioen
dat elken mensche die quaet doen woude
wist hijt  hem daer of gruwen zoude
om dat de mensche als hi leift
goed of quaet verdient heift
ja niet alleene die lechame
maer tvleesch ende de ziele te zamen
zo sullen zij dan van gode den vader
in den utersten beede te gader
wesen gheloont verstaet den fijn
ende elc na der verdienten zijn
met cristus vonnesse voornoemt
die lechamen der lieden verdoemt
zullen als scrifturen bewisen
leelic uter erden verrisen
ende men zal ze pinen moghen
ende pine zulzij moeten doghen
zo leelic zal verstaet mi dan
verrisen die verdoemde man
dat hem sal gruwen ende rouwen
zijns selves leden an te scouwen
der zaligher lechame zullen upstaen
harde scone ende wel ghedaen
ende ne zullen verstaet tbediet
gheene pinen moghen liden niet
maer zo die lechamen vanden quaden
meer met zonden zijn beladen
zo vele te leeliker bi waerheden
zullen wesen al hare leden
ende zo die behoudene lieden
beter zijn hoort mijn bedieden
zo vele te meer haer lechame zal
dan scoonre wesen over al
dat minste kint dats waerhede
dat inden hemel zal hebben stede
zijn lechame zal also wi lesen
tienvout claerre dan de zonne wesen
ende es dat sake dat daer een zi
die x waerf beter es dan hi
dese zal also ment vint
tienwaerven claerre zijn dan tkint
ende elc zal wesen also voort
claer na ziere duecht behoort
alle die ghone dats waerheit fijn
de welke zullen behouden zijn
zullen wesen verchiert zere
met iiij ghiften van onsen here
deerste ghift int eweghe leven
die god den zalighen zal gheven
dat zal wesen over waer
ewelike te wesen daer
dander dat zi niet sullen moghen
enighe maniere van pinen doghen
de darde word dat zij ter wile
alle zullen zijn zere subtile
ja zo subtijl dats waerheit
dat zij die edele triniteit
beseffelijc ende al te vullen
in dat leven bekennen sullen
twelke ons leden in dit leven
niet te kennene werd ghegheven
de vierde es dat zij in vruechden
zullen doende zijn in duechden
also dat zij verstaet den fijn
nemmer ledich ne sullen zijn
niet dat hare beezicheden
zullen trecken te quaetheden
maer doende zijn ten gods ghebode
ende ten love altoos van gode
ende dese iiij ghiften weert
waren wel ghefigureert
wilment merken wilenere
inden lechame van onsen here
dewelke god  deweghe waerhede
ons ghetoocht heeft zine claerhede
als hi hem vor den disciplen zijn
transfigureerde verstaet den fijn
want zijn precieuse anschijn
blecte claerre dan tzonneschijn
hi toochde ons wel zo mi dochte
wildi dat menne niet pinen mochte
ten tiden als hi in waerre tale
zinen disciplen ten aventmale
gaf  daer zij zaten alte zamen
tetene zinen helighen lechame
zine subtijlheit merctic das
ter stont als hi gheboren was
van marien  die nochtanne
zuver was van allen manne
ende behilt ooc al met zom
onbesmet haer maechdom
ooc toocht ons god zijt zeker das
dat hi zere doende was
ter selver stont dat hi dor woet
de zee  ende droghe hilt zijn voet
noch werden die zielen inden throon
verchiert met iij ghiften scoon
deerste es kennesse talre duecht
dander ghifte  dats ghenuecht
die derde ghifte der gods gracie
dats in duechden contemplacie
met desen iij ghiften zo wi lesen
zullen die zalighen verchiert wesen
maer die onzalighe die sullen
den donker pit der hellen vullen
hem ne werd in haer aerme leven
gheene goede ghifte ghegheven
maer om hare grote mesdaet
werden zij ewelijc zonder verlaet
ghecruust met ewelike wee
ende dat zal duren zo lanc zo mee
want zij jeghen den ewighen god
hebben mesdaen ende zijn ghebod
te broken qualike daer bi
ewelike verdoemt zijn zij
nemmer moghen zij doen penitencie
ende dies behoudzij hare sentencie
also dat zij van hare mesdaden
niet moghen comen te ghenaden
dese wrake gods in fellen doene
was ons ghetoocht in pharaone
dien god dede scade ende wee
ende walsene in de rode zee
om de redene dat hi was fel
altoos den kindren van jsrahel
dewelke bi gods gracien zoete
die zee leeden drogher voete
die verdoemde sullen inden mere
der hellen zijn met lucifere
ende zullen met hem ende zinen roten
in de helle zijn besloten
daer god niet of zal willen weten
ende zalse plats met alle vergheten
o jhesu sceppre der creaturen
laet ons dine vrienscap niet verbueren
ende helpt ons van deser pine
ende van deser clusen verre te zine
des biddic di dor die bitter doot
die du leeds dor onse noot
in dit voorscreven capitel
hebbic u gheseit den tytel
also ict best can vertellen
vander pinen vander hellen
niet dat icse zecghen can gheheel
ja nauwelijc dat minste deel
ter werelt en es hi niet zo vroet
die peinsen zoude in zinen moet
die pinen vanden helschen slike
ende vander glorie van hemelrike
doch hebbic u gheseit daer af
also mi tlatijn over gaf
vander helscher pinen dan
van den besten dat ic can
nu zalmen horen in de jeeste
vander scoonre hemelscher feeste
die also goed es wel verstaet
als die helsche pine es quaet
ende die bliscap zonder waen
zullen die zalighe zielen ontfaen
anders waer god niet gherechtich
waer hi te ghevene niet mechtich
quaet die quaetheit hebben verdient
ende eweghe bliscap zinen vrient
zoo groot es dhemelsche glorie dan
dat ment vertellen niet ne can
zij hebben ooc zo groot beslach
dat mense niet ghemeten mach
zo wonderlijc zijn zij zekerleken
dat mense niet can ghespreken
ende zo gheduerlijc zonder waen
dat zij nemmermeer te gaen
die grote bliscepen godweet
die god den zinen heift bereet
noyt oghe ne zach  no ore mochte
horen  no peinsen enich ghedochte
alle zoetheit gheloves mien
machmen daer met oghen zien
zoete melodye ende zanc
luut int ore ende al gheclanc
alle lusticheit zonder pine
es daer ghenoughelijc in te zine
zulke zochtheit nieman zach
als die men daer tasten mach
alle zoetheit ende smake
vint die ziele die daer gherake
zoete luchten zoete roken
zijn der smenschen nuese uploken
also dat men vint daer binnen
ghenouchte met alden v zinnen
daer es minne over al
die ewelike gheduren zal
wij sullen daer bekennen mede
gods ons vaders moghenthede
des zuens wijsheit dies ghelike
ooc zullen wi kennen ghewaerlike
in die hemelsche zoete stede
des helichs gheests goedertierhede
ende van allen helighen dinghen mede
werden daer overvloeyentheden
ende alle dinghen van quader naturen
zijn daer ghesloten buten mueren
zo datter elken mach zijn te lusten
ewelike zal men daer rusten
zonder moeyenesse ofte pine
pays staet daer ewelijc te zine
ooc ne hebben zij gheenen vaer
van enigherhande vianden daer
die duvelen ne sullen in ghenen daghen
den mensche daer moghen laghen
maer die mensche die daer gheraect
werd in gracien vast ghemaect
die werelt zal te gheenen stonden
den mensche moghen trecken te zonden
want die werelt zal hem dinken
met al haren ghenouchten stinken
ende die ziele blijft voort mere
des vleeschs meester ende here
also dat tvleesch met zinen vlecken
niement ne zal te zonden trecken
een mensche werd daer vroet altoos
zonder te zine gaweloos
vrienscepe ende caritate
werd daer boven alre mate
nijt loosheit met haren treken
werden daer te male versteken
een mensche werd daer talre stont
zonder ziec te zine ghesont
de mensche werd daer sterc int goede
ende nemmermeer ne werd hi moede
daer werd licht ende claerheit mede
zonder enighe deimsterhede
rouwe die ne werd daer niet
maer alle bliscap zonder verdriet
die zielen zijn daer in scoonheden
zonder enighe leelicheden
meerre scoonheit dar ic tellen
dan leelicheit es inder hellen
zij sullen ooc dats waerheit fijn
altoos rasch ende doende zijn
te gods dienste tallen daghen
zonder yet te wesene traghe
rijchede ende moghenthede
werd daer zonder ghebreckelichede
ende die rijcheit zonder waen
ne zijn niet tydelijc no te gaen
als dese doen  maer tallen uren
zullen zij ewelike gheduren
bliscap ende glorie mede
zal wesen in die zoete stede
zonder enigherande verwijt
zonder wanhagen ende despijt
ende die zielen die daer comen
zullen hebben der joncheden bloemen
die nemmermeer sullen verdroghen
men zal daer niet houd werden moghen
daer zal een levende leven zijn
zonder hende ende zonder termijn
van enen man zo staet bediet
dewelke man matusale hiet
die langher levede zo ict las
dan yeman die ter werelt was
nochtan algader zijn outhede
ende alle zine jaren mede
ne zijn ieghen teweghe leven
niet een oghenblic bescreven
die staercheit ende al die cracht
van sampsoene  ende ooc de macht
die en es daer gherekent niet
jeghen hare staercheit yet
als was zoe groot in sampsoen
die scoonhede van absaloen
zoude in des hemels chiteit
den zalighen dinken leelicheit
saelmoens vroescap ende wijshede
waer daer gherekent zothede
al die raet verstaet mi wel
vanden wijsen achytofel
zoude in die hemelsche stede niet
dan daeshede zijn bediet
alle die consten  zijt ghewes
die hadde aristotiles
ende alle die phylosophen mede
waer daer ruutheit ende dorperhede
alte male die constenaren
van vedelen ende van acharen
prayn  thubalthayn  noema
ne dogheder twint als ic versta
dat aten die kinder van jsrahel
dat hem smaken wonder wel
dat zoude in de hemelsche stede
zijn gherekent voor bitterhede
dat scone erdsche paradijs
dat zo zoet es ende zo faytijs
dat zoude in hemelrike zijn
gherekent ene wilde woestijn
die weeldicheden zijt ghewes
der werelt  ende ecclesiastes
zoude in hemelrike wesen
bitter als alsene zo wi lesen
dat grote rike casteel ende stat
dat teramani de coninc besat
dat zoude daer heeten al meswende
een caerker ende een ellende
alte male die grote scat
die de here cresiant besat
ende al die menichte vanden goede
ne zoude daer niet zijn dan aermoede
elc mensche zal daer zekerlike
zijn also machtich ende zo rike
ende riker dan coninc ende keyser mede
die in de werelt houden stede
ende riker zeicht scrifture aldus
dan was cesar agustus
dan chyrus of nabugodonosor mede
balthazar alexander dats waerhede
du wards daer staerker in dijn doen
dan was die staerke sampsoen
david ende abysay
sennaa ende sobothay
die zalighe ziele scoonre es
dan absalon  joseph ende moyses
dan judith  ende susanna waren
rachel  rebecca  ende sare
daer leift men langher ghelooft das
dan enoc matusale ende helyas
du wards daer rasscher wetic wel
dan hercules of azael
ja ende ooc dan die zonne mede
du wards vroeder dats waerhede
dan salemoen de wise was
of augustijn zijt zeker das
gregorius ende jheronimus
ende ooc sinte ambrosius
of zinte thomaes van aqui
dan enich was vroeder es hi
die zine vroescap also besteit
dat hi comt te diere chyteit
du zies daer gode tallen daghen
claerre danne die jonghers zaghen
sinte jacob  of sinte jhan
of sinte pieter die helighe man
figure es ons hier of ghegheven
van saelmoens glorie in zijn leven
want wi ne lesen in ghene ystorie
dat yement in alsulker glorie
ende in sulker bliscap leifde mede
als saelmoen die coninc dede
van niemene vinden wi bescreven
die in sulker glorien zijn leven
hier leedde ende zinen tijt
in sulke feeste in zulc delijt
niement vinden wi ooc mede
vloeyende in sulker rijchede
als hi dede als ic versta
die coninghinne van saba
hoorde alsulke name van hem
ende trac tote jherusalem
ende als zoe daer quam  ende anezach
die grote bliscap daer hi in plach
in te leedene zinen tijt
ende zine over grote jolijt
ende zine glorie  doe zij zeide
meerre es die glorie ende joye mede
dan dat gheruchte wel verstaet
dat van diere bliscap gaet
nu proevic wel die waerheit
dat mi die helt niet es gheseit
dus zeicht de ziele  hebbic vernomen
als zoe ter glorien es comen
vanden zoeten hemelrike
daer men verblijt es hoghelike
dat dusenste deel en es niet
van diere glorien hier bediet
al die lieden groot ende cleene
vander werelt al ghemeene
begheerden te ziene dit anschijn
van saelmoen den coninc fijn
ende daer bi es zo wel bediet
ons heren anschijn ende el niet
aldie bliscap ende vruecht
vanden hemele ende ghenuecht
in dat anschijn amoreus
van gode twelc es zo gracieus
ja zo gracieus verstaet al clare
dat ere ziele beter ware
in der hellen pit te zijn
ende an te ziene dat scoon anschijn
ja vele beter zekerlike
dan te zine in hemelrike
ende daer gherooft te zine
vanden scouwene gods anschine
eene ziele verstaet wel dit
al waer zoe inder hellen pit
zoe ne ghevoelde gheene pijn
mocht zoe dat godlike anschijn
anziene  al hadsoe ghemeene
die pine vander hellen alleene
die ander figure zekerlike
daer ic dese glorie bi ghelike
van des hemels zoete jolijt
dat mach wesen die maeltijt
vanden coninc assueri
niet dat zoe yet ghelikende zi
der minster bliscap ende glorien mede
vander zoeter hemelscher stede
maer om dat zoe was zo scone
alst mocht wesen onder den throne
zo bi gheliken bedieden wij
des hemels glorie daer bi
niet dat zoe haer ghelijc mach wesen
van deser maeltijt wi dan lesen
dat niemen in de werelt wijt
hilt sulke maeltijt tenigher tijt
zo groot noch zo eersame
ende ooc van zo grote name
te diere maeltijt niet alleene
die grote gheroupen als ic meene
beede aerme ende ooc rike
mannen  wiven  dies ghelike
dus maecte god j maeltijt groot
ende al die lieden hire omboot
ende zeide  comt alle te mi
wie dat mijns begherende zi
dese maeltijt vanden coninc
die gheduerde in waerre dinc
hondert ende tachtentich daghen
also scrifture wille ghewaghen
maer die maeltijt van onsen here
die zal gheduren emmermere
daer hi ons roupt met zoeter spraken
zo wel hem die daer gheraken
die darde figure die ic ghelike
der glorien van hemelrike
machmen merken dats waerhede
in job ende in zijn kinder mede
want die kindre ende hare vader
aten meer ende dicker te gader
dan enighe daer wij of lesen
scrifture zeicht dat elc van desen
kindren  te bereeden plach
zine maeltijt up zinen dach
ende riepen toe haer zustren drie
ende altoos te gader aten zie
bi desen etene ende maeltijt
verstaen wi themelsche jolijt
die zeven zuenen bedieden meest
die vij ghiften vanden helighen gheest
ende die drie zustren ic dichte
dat drievoudighe ghestichte
vander ingheliker virtuut
ende hier mede hendic huut
desen bouc te male gheheel
maer hier na volcht j ander deel
ende daer of zal ic doen bediet
maer tot desen bouc ne behoret niet
nu biddic allen die dit leist
of die dit hoort lesen  eist
dat ic hebbe yet dan die waerheit
of dat qualike voucht gheseit
of mesdicht in enigher manieren
dat zij dat willen correngieren
ende zetten te poynten dat
also trijm luud ende voughet bat
schone moeder gods marie
nu ende altoos ghelooft zi die
ende van hem ghebenedijt
lieve vrouwe  die de tijt
liet werden  ende ghemaect heeft
al dat in der werelt leeft
ende al dat es  was  ende wesen zal
werde vrouwe ghi hebt ons al
ter zalicheden weder bracht
mids uwer glorieuser dracht
al dat ver yeve hadde verloren
es ons weder bi u gheboren
nauwelijc dar ic u zien aen
nochtan hopic troost tontfaen
ende hulpe te miere zalicheden
ic die zo diepe bem ghetreden
in der vuulre zonden clijt
ende in mine hulpe ghi nochtan zijt
ghi die de werelt hier te voren
hebt verloost die was verloren
ende alle die goeden hebt ghevrijt
die laghen inder hellen weewijt
ic hope ghi zult doen an mi
caritate ende troost  waer bi
dat mi u zuene mids uwer bede
trecken zal ter zalichede
ende mi doen betren mijn zonden
zo dat ic ten laetsten stonden
moete bringhen scoon ende wit
mijn vonte cleet al onbesmit
nichtemeer van zonden  dan
alsoot mi god ter vonten al van
liet van den priester liet doen up thooft
zuverheit die ic hebbe belooft
die also te houden in mijn leven
ende wachten voorder zonden sneven
bede nu ende ewelike voort
zo dat mijn ziele ter hogher poort
comen moete daer talre tijt
onse pays es ende jolijt
ende daer altoos der inglen zanc
es  ende zoeter snaren clanc
flueyten  pypen al instrument
te gods love omnipotent
cume es ene halve ure daer
cesseren of zwighen vorwaer
maer constic acoort also ict weet
cristus den zinen daer bereet
nu biddic u here dat ghi mi
jont ewelike te zine met di
in desen bouc die hier voor gaet
daer in wel ghescreven staet
hoe god sciep die menschelichede
ende zette in ere weelden stede
daer hi gods ghebod verbrac
waer bi god hem daer ute stac
voort hoe dat al j langhe stonde
ter hellen moesten om die zonde
al die lieden die na adame
in menscheliker voorme quamen
voort hoe dat onse lieve here
hier up hadde zo grote dere
dat hi zinen enighen zone
zende huut des hemels throne
die hem liet passien ende doden
om ons te lossene uten noden
ende hoe die here goedertiere
ghedood was  ende in welker maniere
ende hoe hi ter hellen trac
ende der hellen poorte brac
ende heift doe daer verloost
ende ooc zoetelike vertroost
zine vrienden al te gader
ende leeddese int rijc zijns vader
ende hoe hi verrees daer naer
ende ooc te hemel voer vorwaer
ende hoe die here omnipotent
zinen gheest neder heift ghesent
ende waer marie na zijn dood gheerne
plach te gane ende te converseerne
ende hoe dat onse vrouwe versciet
voort zo hebbic wel bediet
hoe marie gods grammelichede
bluscht jeghen die menschelichede
hoe zoe ons helpt dat wi ghescant
niet ne werden vanden viant
voort hoe cristus vor ons algader
toocht zijn wonden zinen vader
ende marie jhesum kerste
toocht hare ghebenedide barsten
ende bidt also in diere maniere
haren lieven zuene den goedertieren
voort hebbic ghegheven kennesse
van gods utersten vonnesse
hoe hi noch tot ons zal comen
die levenden ende die doden doemen
daer na zeidic ende began tellen
vander pinen vander hellen
de welke es zere vreeselike
ende vander glorien van hemelrike
die also zoet es dat verstaet
als die helsche pine es quaet
dit hebbic al ghedaen bekant
also ict ghescreven vant
warachtelike inder scrifturen
ende ooc vanden figuren
dewelke ghesciede altemet
wilenere in dhoude wet
die bedieden ende figureeren
die toecomst entie passie ons heren
ende alte male dats waerheit
daer ic hier voren of hebbe gheseit
nu pine ic met al minen zinnen
dit ander deel sboucs te beghinnen
ende te bringhen te goeden hende
nu biddic gode dat hi mi zende
zine helighe gracie ende dat hi
dit verleene te makene mi
zonder toedoen ende of breken
ende zonder lueghen daer in te spreken
ende ic dit zo moete scriven
dat hi gheeert daer in moet bliven
ende dat oec moet baten mie
dese bouc houd deelen drie
teerste deel zal bediet gheven
van ons heren ghetiden zeven
daer wine mede sculdich te loven zijn
dat ander deel dats waerheit fijn
zal verclaren van vij rouwen
van gods moeder onser vrouwen
dat darde deel zal openbaren
van vij bliscepen  ende verclaren
van onser zoeter vrouwen voorseit
willen wij dan die pijnlicheit
der vreeseliker hellen scuwen
daer ons te rechte voor mach gruwen
ende comen ter vruechden scone
vanden zoeten hemelschen throne
zo zullen wi gode met allen zinnen
zo wi alremeest moghen minnen
ende dienen hem ghetrouwelike
ende wat dienste zekerlike
ende servicien dat wij
weten dat hem quamelijc zi
daer in zullen wi onsen here
dienen nerenstelike zere
nu merct ende verstaet mi dan
het was eens een helich man
ende diende gode van hemelrike
met goeder herten ghetrouwelike
ende in zine celle dat hi zat
dese goede man las ende bad
met goeder herten wat hi mach
nerenstelike nacht ende dacht
ende dese man bad gode zere
als die te wetene hadde ghere
dat hem god laten weten woude
in wat dienste dat hem zoude
een mensche te gode moghen voughen
ende dat hem best zoude ghenoughen
het gheviel teenen tiden dan
dat dese goede helighe man
daer hi in ziere celle lach
gode onsen lieven here zach
die hem dochte tot hem comen
ende als hine heift vernomen
docht hem dat hi een cruce drouch
up zinen hals dat zere wouch
ende was tanziene groot ende zwaer
tot hem sprac onse here al daer
du ne moochs mi in dijn leven
bequameliker dienst niet gheven
no bi nachten no bi daghen
dan du mi helps mijn cruce draghen
dat dus groot es ende dus zwaer
die goede man sprac over waer
lieve here nu biddic di
dattu gheweerds te leerne mi
in wat manieren ic voort an
die cruce met di draghen can
onse here sprac te hem mettien
te ghedinkene moetstu plien
in dijn herte die passie mijn
ende ooc metten monde dijn
ende vernemen met dinen oren
al die passie ende den toren
ende ooc al die pijnlicheden
die ic dor di hebbe gheleden
up dinen ricghe moetstu draghen
mijn cruus  zo dattu tallen daghen
dijn vleesch dwings ende castijs
dattu zijn meester emmer zijs
up dat ons god niet moet doemen
ende wi ter hellen niet ne comen
ende toter vreeseliker pine
daer den verdoemden in staet te zine
maer ter glorien comen daer boven
daer die zalighen gode loven
hier om laet ons danken sterke
met herten  met wonde met ghewerke
gode onsen here  ende hem lof gheven
ende lesen deze ghetiden zeven
ic danke nu ende talre tijt
edele here ghebenedijt
jhesus kerst hemels drochtijn
want du bist die behoudre mijn
ende mijn werde god  die mi
maectes na de voorme van di
dies ghi van mi ghelovet zijt
here ghi die te vespertijt
hebt ghetoocht mi aerme zondare
dine helighe minne openbare
ende dine jonste wel ghetoocht
als du di selven hebs gheboocht
toter vulmaecter omoedichede
exempel ghevende ons daer mede
van omoeden boven maten
als du daer dine jongheren zaten
ende aten in dat aventmale
dwouchs hare voeten altemale
die nochtan waren die knechte dijn
warachtich god ende here mijn
du toochdes alte groot omoet
als du dijns verraders voet
niet ne veronwerdes te dwane
ende te droghene na minen verstane
helich god ende mensche mede
bi diere groter omoedichede
die zo over vloeyende zi
biddic met goeder herten di
dattu wils here tallen daghen
hovaerde van mi verjaghen
die moeder es van alre quaethede
ende van arrogancien mede
wilt altoos mijn hoedre wesen
ende als ic quite zi van desen
zo ghif miere herten van zonden naect
omoedichede ende die vulmaect
die ic zo vaste te houden poghe
dat ic na desen leven moghe
clemmen mids der omoedicheit
toter hemelscher hoocheit
o zoete  o lieve  o weerde here
ic hebbe di te loven ghere
ende zoude di gherne gheven lof
van alre dueghet  ende ooc hier of
constic di loven edel here
ende dat ics ooc werdich were
of dat mijn aerme herte cranc
di mochte gheven enighen danc
of ghespreken in enighen zinne
voor die onpeinselike minne
die du mi toochdes haerde wale
in den voorseiden aventmale
ende in dat helighe communioen
daer du mi minne wildes doen
want du mi arem keytive
in minen cranken broosschen live
gaefs te nutten in een spise
dine lechame in vreimder wise
ende mi aerme zondare
die niet werdich tanzien ware
te drinkene dijn werde bloet
ende noch alle daghe doet
vanden priesters ten outare
also wij gheloven clare
wie es zo vroet wijf of man
die zecghen of ghespreken can
enighen lof zo lovelijc
die deser minnen zi ghelijc
al wildic hondert dusent werven
mijn lijf om di gheven ende sterven
ende zo dickent zonder blijf
om dinen wille liet mijn lijf
ende ic daer ieghen spaerde niet
nauwelike zo waer dat yet
jeghen die ghiften wonderlijc
van di here van hemelrijc
bi desen ghiften werde here
zo biddic di met herten zere
de welke bes in alre maniere
zo utermaten goedertiere
dat mi dijn helighe sacrament
moete in mijn laetste ent
helpen daer ute alre noot
in die wile van miere doot
dat mi als ic van henen sceede
te diere zoeter presencie leede
twelke mi ende elc ghemeene
die almoghende god verleene
jhesus kerst marien zone
die metten vader inden throne
ende ooc metten helighen gheest
leift ende regneert in een vulleest
ewelike ghelijc te zamen
als een god ghebenedijt amen
ic danke di nu ende talre tijt
edel here ghebenedijt
jhesus kerst hemels drochtijn
want du bist die behouder mijn
ende mijn weerde god die mi
maectes na de voorme van di
dies ghi van mi ghelovet zijt
want ghi te complie tijt
hebt mi aerme zondare
u helighe minne openbare
yonstelike wel ghetoghet
als ghi daer toe waert gheboghet
dat ghi te dien voorseiden tiden
zulken anxt dor mi wout liden
ende vreese vander dood wreet
zo dat ghi sturte bloedich zweet
ende hebt dor des stervens ducht
dor mi bitterlike versucht
de minne haddi zo ghebonden
dattu dor mine vule zonden
wildes comen te diere stede
daer du wel of wists de waerhede
dat di die iueden zouken zouden
die di ter dood bringhen wouden
ende ghi toghede ter stede voorseit
u grote goedertierenheit
ons ghevende exempel algader
want judase den quaden verrader
ne loochendi niet te diere stont
te cussene uwen helighen mont
hier machmen merken darcheit der iueden
die vele aergher waren dan rueden
want grote minne dar ic ghewaghen
toochde ghi hem tallen daghen
ende nu vinc u der iueden scare
ende bonden als enen moordenare
alle die discipelen bi waerheden
dewelke di daer te voren zeiden
dat zij tot u droughen minne zo groot
zij wilden metti gaen inde doot
die zijn ghevlooen als die ontsaghen
der iueden scare hoordic ghewaghen
ende lieten di here bliven alleene
onder der iueden hoop ghemeene
du bleefs alleene in dat verdriet
zonder hulpe of zonder yet
daer di al tvolc contrarie zi
gheen bescuddre ne was di bi
ende daer waerstu met onweerden
met stocken  staven ende met zweerden
ende met branden ooc ghevaen
die materie doet mi verstaen
dat zij met scympe ende met gherochte
u here also voor annas brochten
ende dese voorseide annas
na dijnre lere vraghende was
ende du hebs hem rechte voort
omoedelike verandwoort
ende nochtan zonder zake
heift di onder dine helighe cake
een van zinen knechten ghesleghen
dattu minlic hebs verdreghen
o zoete here dor al dit leet
ende dor dijn bloedighe zweet
dattu mi absolveers te handen
van minen zondeliken banden
ende dat ghi in minen hende
na dit aerme broosche ellende
wilt tot uwer glorien bringhen
daer dinghelen dinen lof zinghen
ic danke di nu ende talre tijt
edel here ghebenedijt
jhesus kerst hemelsch drochtijn
du bist die behoudre mijn
ende mijn weerde god die mi
maectes na de voorme van di
van mi zi di ghebenedijt
want ghi ter rechter middach tijt
hebt mi aerme zondare
wel ende jonstelijc openbare
u godlike minne hebt ghetoocht
als ghi daer toe waert gheboocht
dattu doe wouds over huus
wesen gheiugiert ten cruus
ende ghecruust in groter noot
ende zo gheiugiert ter doot
alstu here warachtich god
dus waers versproken ende bespod
dwouch pylatus zijn handen na desen
als dies onnosel wilde wesen
van dijnre dood  nochtan daer nare
jugierde hi di openbare
ende gaf sentencie als die woude
dat men di crucen zoude
die iuden namen bi waerheden
dijn cruce  twelke zij leiden
uptie helighe scoudren dijn
omme dattu  orcond tlatijn
dat cruce draghen zoude ter stat
calvarien  daer zi di dooden na dat
twelke zij daden dats waerheit
om di te doene meerre leit
als zij quamen ten berghe calvare
namen pylatus rudders dare
dinen lechame zeidmen mien
ende up dat cruce leidsij dien
ende hebben di zere doen doghen
ende met coorden huut ghetoghen
ende gherecket zo onzochte
dats elken mensche ontsinnen mochte
daer na dorsloughen zij onzoete
dine hande ende dine voete
met scaerpen naglen yserijn
hoe mochte meerre passie zijn
daer na alstu dus waers ghehecht
hebsij dat cruce up gherecht
in de lucht harde hoghe na dat
also men doet der moorders rat
daer hingstu an wellieve god
ende hoe hebsij di daer bespot
ten selven tiden hebstu here
bewijst dine minne zere
ja die meeste minne in desen
daer men of heift horen lesen
alstu voor die viande dine
die di daden alle die pine
baeds dinen hemelschen vader
dat hi hemlieden algader
haer zonden die zij daden  verliet
want wat zi daden wisten zi niet
noch haddi wel lieve here
den rouwe also groot of mere
als ghi uwer moeder zaghet
zo bedrouft ende verbaghet
dor die passie ende die pine
die zoe zach in den live dine
ende dattu vanden iueden quaet
zo jamerlike waers beghaet
die jueden peinsden in haer ghedochte
hoe men di meer pinen mochte
ende om te meersene dijn wee
brochten zij daer dieven twee
of twee quade moordenaren
dat latijn wil mi verclaren
dat zij uwen lechame uphieven
ende hinghen tusschen die ij dieven
alstu waers gheselle van desen
of prinche van hem hads ghewesen
in groter aercheden zi dit meenen
o here ghi toochde daer den eenen
moordenare  al daer ter stede
dine grote ontfarmichede
dien ghi int hende van zinen leven
zulc berouwen hebt ghegheven
dat hi u om ghenade bat
ende ghi daed hem ghenade na dat
ghi sult zeiddi  des bem ic wijs
met mi zijn heden int paradijs
o zoete here omnipotent
ic biddu dor dat jugement
dat di pylatus heift ghegheven
daer du bi liets here dijn leven
ende dor die pine zoete vrient
die zij di daden onverdient
dattu mi ten utersten daghe
verlos vander zwaerre plaghe
die ewelike staet te liden
der lieden vander luchter ziden
ende bringt bi der ghenaden dijn
int gheselscap van hem die zijn
an die zide ter rechter hant
wiens glorie niement es bekant
dat zoe zo groot es ende zo rike
ende gheduert ewelike
twelke den lieden al ghemeene
die almoghende here verleene
jhesus kerst marien zone
die metten vader inden throne
ende ooc metten helighen gheest
leift ende regneirt in j vulleest
ewelike ghelijc te zamen
als een god ghebenedijt  amen
ic danke di nu ende talre tijt
edel here ghebenedijt
jhesus kerst hemels drochtijn
du bist die behoudre mijn
ende mijn werde god die mi
maectes na de vorme van di
van mi zij di ghebenedijt
want ghi ter rechter noene tijt
hebt mi aerme zondare
jonstelike ende openbare
dijn helighe minne wel ghetoocht
als ghi daer toe waert gheboocht
dat ghi uwen gheest ghegheven
ende dor mi woud laten tleven
o lieve here van hemelrike
daer claechde ghi bitterlike
ten tiden dat ghi riept hely
hely lamazabathany
dats te zecghen mijn god mijn god
twi laetstu mi in deser not
nochtan ne dede hi zo ict weet
te gheenen tiden van di ghesceet
daer na goedertieren here
zeidstu dat di dorste zere
dats te verstaen voor waerhede
na des menschen zalichede
ende die iueden die dit hoorden
waenden verstaen bi dien woorden
dat di dorste natuerlike
doe namen zij wreedelike
bitter myrre ende wijn
galle ende ooc zuer azijn
dat gaven zij te drinken di
ende alst ghesmaect van di zi
ne woudi dies drinken niet
ende zeit aldus es mi bediet
het es vuldaen altemale
met vele scympigher tale
blasphemeerden zij di here
al dat zij in enighen kere
consten peinsen in scere in spod
daer mede foolden zij di god
ende bescympten di algader
daer na bevaelde uwen vader
uwen gheest ende liet tleven
ende hebt u dus ter doot ghegheven
daer na quam een ridder blent
die longius hiet es mi bekent
ende stac in dine helighe zide
met ere glavie ene wonde wide
ende heift also in waerre woort
dijn ghebenedide herte dorboort
ute welker wonde dat doe woet
beede water ende ooc bloet
te gader alsoot was anschine
tonser ziele medicine
alle creaturen sceenen te liden
met dijnre passien tien tiden
ende sceenen droevende mede
om dine grote pijnlijchede
die zonne liet haer scijnen staen
die steenen cloven zonder waen
die erde bevede tier tijt
over alle de werelt wijt
vele graven ondaden met desen
daer die doden huut verresen
o alre goedertierste here
ic biddi zonderlinghe zere
bi diere pine ende diere noot
ende bi dijnre bittre doot
dat mi uwe duecht instiere
uwe gracie goedertiere
dat ic di met allen zinnen
ende met herten zo moet minnen
ende dat ic di edel here zoete
zo bequamelijc dienen moete
dat ic na dit zware ellende
der werelt  ende na mijns levens hende
ter glorien comen moet daer boven
daer di alle zalighe loven
twelke al den lieden ghemeene
die almoghende here verleene
jhesus kerst marien zone
die metten vader inden throne
ende ooc metten helighen gheest
leift ende regneirt in j vulleest
ewelike ghelijc te zamen
als j god ghebenedijt amen
tvoorgaende capitel binnen hout
vander dankelijcheden vij vout
die wij scoudich te zecghen zijn
gode voor zine bitter pijn
die hi dor onsen wille leet
ant cruce daer hi vor ons street
jeghen den quaden helschen viant
die ons hadde in zinen bant
maer dits een capitel daer ic in
toghen zal na minen zin
ende scriven in waren lessen
van vij scone groetenessen
die wij zullen onser vrouwen
zecghen voor vij bitter rouwen
die zoe leet also ic vinde
dor die passie van haren kinde
ghelijc dat gode van hemelrike
es harde wel bequamelike
dat men ghedinke ziere pijn
ende der heligher passien zijn
zo eist ghenoughelijc onser vrouwen
dat men hare pine ende rouwe
die zoe hadde van onsen here
overpeinse ende meditere
ende men haer danc zecghe over dese
van enen man zo ic hier of lese
die was also die jeesten verclaren
in dordine vanden predicaren
de welke gode als ic bekende
met goeder herten zo zere minde
zo dedi ooc orcondet tlatijn
marien der moeder zijn
met allen zinnen zo hi meest mochte
wat hi peinsde of wat hi dochte
van ons heren passie het al was
ende van ziere pine als ict las
ende ooc peinsdi bem ic vroeder
vander droufheit die gods moeder
hadde  van dat zoe haer kint
zach ghepassijt ende ghepijnt
dese goede helighe man
lach met nerensticheden an
met beden onsen lieven here
ende bad hem zonderlinghe zere
dat die hemelsche drochtijn
van ziere bitterliker pijn
ende van ziere pijnlijcheden
die hi up erdrike heift leden
hem wilde laten ghevoelen wat
zo langhe dat hi gode bat
dat god van hem heift ghehoort
zine devotelike woort
ende heift den goeden man tere stont
vriendelike ghemaect cont
van zijnre bitterliker pijn
ende daer of een lettelkijn
doe docht hem eens orcond tlatijn
dat die handen ende die voeten zijn
leeden harde bitter doghen
ende waren gherect ende ute ghetoghen
ende dornaghelt dats waerhede
met yzerine naglen mede
ende des doochden die leden zine
utermaten grote pine
dese goede man voorwaer
bad met goeder herten daer naer
gods moeder der werde vrouwe
dat zoe hem van haren rouwe
ende van haren groten verdriete
een cleen deelkin weten liete
als hi dus dese bede doet
doe docht hem in zinen moet
dat tot hem quam ter vaert
een harde lang scaerp zwaert
dat met groten rouwe ende smerte
dorstac ende sneet zijn herte
ende dese helighe goede man
daer ic te voren af began
heift met ziere goeder bede
ende met zinen orizoenen mede
an onsen here also verdient
dat hi also wel es zijn vrient
dat hi ghecreech bi gods gracie
die godlike revelacie
laet ons exempel nemen an desen
ende gode also gherne lesen
vor zine pine dese dankelichede
daer ic u hier voren of zeide
ende ziere moeder glorieus
dese grotenesse precieus
dewelke ic u scrive claer
int capitel dat volcht hier naer
dat wi bi deser heligher groeten
an onsen here verdienen moeten
dat alle droufheit in dit leven
van ons moet zijn verdreven
ende dat wi moeten na desen
corten leven  verhuecht wesen
daer boven ende met gode verzamen
dies jonne god ons allen amen
ic groetu marie met allen zinnen
werde hemelsche coninghinne
goedertieren moeder ons heren
du bist na der scrifturen leren
goddinne ende zuver maecht
ghi zijt die den droeven bejaecht
die hier in desen dale sneven
troost ende hulpe in dit leven
ic biddu werde zoete vrouwe
bi altemale den bittren rouwe
die ghi als scrifture toocht
in dit leven hebt ghedoocht
ende hebt in de werelt leden
menichfoudighe pijnlicheden
dattu mi wel reyne wijf
die bem een zondich keytijf
wilt helpen bi uwer gracien
in al minen tribulacien
ende ne wilt veronwaerden niet
mi te troostene wats ghesciet
al eist vrouwe ghewaerlike
dat ghi pine bitterlike
menich waerf ende anxte mede
up dese werelt hebt gheleden
nochtan haddire in dit leven
zonderlinghe meest zeven
ghi hadt edel werde vrouwe
in dit leven den eersten rouwe
als ghi hoordet reyne marie
inden tempel die prophecye
die u propheteerde dan
symeon die oude man
ghi deed vrouwe zonder wanc
blidelijc uwen tempelganc
ter kerke ghi ghinc met groter joye
maer ghi keerde met vernoye
om die prophecye leide
van den zweert daer symeon of zeide
die propheteerde daer ter stat
waer u bliscap groot om dat
door rouwe u bliscap cort
in groten rouwe verkeert wort
dor die bootschap over waer
die dhoude symeon al daer
propheteerde van den zwaerde
twelke vrouwe als hi verclaerde
zoude in toecomenden tiden
van rouwe dor u herte liden
van welken woorden werde vrouwe
ghi ontfingt niet cleenen rouwe
maer droufheit ende grote smerte
ontfingdi daer of in u herte
dat meenen deser woorden fel
vrouwe die verstondi wel
ende dies drouchdi voortwaert meer
altoos in u herte zeer
bi desen groten rouwe van u
werde vrouwe zo biddic nu
dat ghi vor mi bid inden throne
uwen ghebenediden zone
dat hi bi ziere passien groot
bi ziere pine bi ziere noot
mi moet bringhen na dit ellende
ende na des levens hende
ter bliscepen in hemelrike
die gheduren zal ewelike
twelke den lieden al ghemeene
die almoghende here verleene
jhesus kerst marien zone
die metten vader inden trone
ende ooc metten helighen gheest
leift ende regneirt in j vulleest
ewelike ghelijc te zamen
als j god ghebenedijt amen
ic groetu marie met allen zinne
werde hemelsche coninghinne
goedertieren moeder ons heren
ghi zijt na der scrifturen leren
goddinne ende zuver maecht
ghij zijt die den droeven bejaecht
die hier in desen dale sneven
troost ende hulpe in dit leven
die ander droufheit werde moeder
die haddi  als ic bem vroeder
als u die droufheit moest ghescien
dat ghi moest in egypten vlien
om herodes grammelichede
die uwen zone zouken dede
om dat hine doden woude
ende als dit ghevallen zoude
waest joseppe voorseit wel
bi gods vorzien van den inghel
de welke zeide nem dat kindekijn
ende ooc mede die moeder zijn
ende maec di ghereet te hant
ende vlie in egypten lant
want herodes die felloen
zal dit kindekin zouken doen
om te dodene over waer
dese woorde ende dit doen zwaer
van herodes  heift tiere stont
vrouwe u herte zere ghewont
ende gaven u werde vrouwe voorseit
uwer herten grote droufheit
ende ghi moest laten uwe maghen
ende uwe kennesse hoordic ghewaghen
ende vlien bi nachte in groter pinen
in dat lant der sarrasinen
met zo over groter wreethede
die felle herodes zouken dede
u kint al omme es mi bekant
harentare in der iueden lant
ende heifter om hem zonder waen
veertich dusent doen verslaen
dit dede doen die putertiere
o du vrouwe goedertiere
die varen moest in een vreimt lant
daert di was al ombekant
daer du no hads vriende no maghen
noch die bi di te zine plaghen
of van diere kennesse waren
die scrifture wil mi verclaren
dattu daer doghets grote armoede
ende ghebrec van erdschen goede
u kint ende ghi godweet
ne hadt mallic maer een cleet
o werde helighe ymage
dese droufheit ende peilgrimage
ghedoghede ghi over waer
langhe tijt wel vij jaer
also ict inden latine las
daer na als herodes dood was
zo dadi tuwen lande keer
met cristumme daer ghi wuende eer
ende met joseppe uwen man
bi deser zwaerre droufheit dan
moeder gods wel goedertiere
zo biddic u ende supplijere
dat u ghelieve met ghenende
te bidden uwen enighen kinde
met nerenster bede zonder sparen
over mi ende alle zondaren
dat hi ons in desen weghe
verleene zo vulmaecten zeghen
dat ic mi voor sviands crachte
behoede mids zier heligher wachte
ghi droevede ende weende mede
nacht ende dach dats waerhede
also langhe als ghi moest derven dien
zone  met oghen an te zien
ach hoe hart ende hoe steenin
zoude des menschen herte zijn
die uwer groter droufhede
met herten niet mede ne lede
bi deser droufheit ende rouwe
biddic u wel zoete vrouwe
dat ghi uwen lieve zone
wilt vor mi bidden dat de ghone
ghewerde in mijn hulpe te zine
in allen vernoye in alre pine
ende in al mijnre noot
ende in die wile miere doot
moete ontfanghen zalichlike
mijn ziele in zijn zoete rike
twelke den lieden al ghemeene
die almoghende here verleene
jhesus kerst marien zone
die metten vader inden throne
ende ooc metten helighen gheest
leift ende regneirt in een vulleest
als een god ghelijc te zamen
ewelijc ghebenedijt amen
ic groete u maria met allen zinnen
werde hemelsche coninghinne
goedertieren moeder ons heren
ghi zijt na der scrifturen leren
goddinne ende zuver maecht
die den zondaren bejaecht
die hier in desen dale sneven
troost ende hulpe in dit leven
die zevenste droufheit werde moeder
die haddi des bem ic vroeder
dat ghi zo langhe waert bleven
ende moest bliven in dit leven
ende in dese werelt daer nare
dat god te hemel was ghevaren
vrouwe ghi waert onghedouve
ghi weende ende ghi waert drouve
alse langhe als ghi werde maecht
uwen zone nietmeer ne zaecht
ach wat begherten haddi dien
met oghen weder an te zien
die ghenoughelijc es tanscouwen
ende dies ghi derven moest met rouwen
ach met hoe bitter zere
verbeyde ghi onsen here
met wat begherten ende intencie
verpeinsde ghi u skints presencie
die ghi ontfinct onbesmet bequame
ende zonder pine droucht in uwen lechame
ende dien ghi baersde onbesmet
ende voede met uwer melke met
met wat tranen bewandelde ghi mede
altemale u zoons passie stede
met wat cussene ende helsene met
verpeinsde ghise wel ende bet
die steden plaechstu te visiteren
daer gheboren was onse here
ende daer hi ooc was ontfaen
of daer hi ghedoot was zonder waen
daer verraden was ende ghevaen god
ghebonden bespuwet ende bespod
ghegheyselt ghecroont ghedood daer naren
ende daer hi was up ghevaren
alle dese voorseide stede
ende vele andre bi waerheden
versochti als scrifture zeit
met weenen ende met droufheit
bi desen bitterliken rouwe
zo biddic u wel zoete vrouwe
dat ghi bidt uwen zone dat hi
bi ziere goetheit verloosse mi
van deser werelde droufhede
ende bringhen te zinen vrede
twelke den lieden al ghemeene
die almoghende here verleene
jhesus kerst marien zone
die metten vader inden throne
ende ooc metten helighen gheest
leift ende regneirt in j vulleest
ewelike ghelijc te zamen
als een god ghebenedijt amen
hier beghint dat leste deel
van desen laetsten bouc gheheel
ende spreict van bliscepen vij
die marie hadde in dit leven
de welke wij sullen te haerre ere
met devocien eeren zere
dat die vianden niet verbliden
in onse droufheit tenighen tiden
hoe goed ende hoe bequamelijc
dat gods moeder van hemelrijc
dese dienst es ende dese lof
exempel hebben wij hier of
van enen priester daer ic of las
die tot marien devoot was
dese priester dese helighe man
daer ic hier nu of began
plach die bliscepen van marien
menichfout des dar ic lyen
te verpeinsene in zijn ghedochte
also hi devotelicste mochte
ende plachse te eerne mede
met goeden zanghe met zoeter bede
ten alre besten dat hi mach
nu gheviel up eenen dach
dat hi met ziecheden wert bevaen
zo dat hi stervens was in waen
ende hi began ten selven stonden
te verpeinsene zijn zonden
ende als hi die hadde over zien
wart hi droevende zere van dien
dat zo bezondich was zijn lijf
ende sprac them selven ach keytijf
wat zal ic zecghen ter andwoort
als ic zal comen rechte voort
ten vonnesse van gode almechtich
die zo wreet es ende gherechtich
daer ic rekeninghe zal gheven
van alden werken van minen leven
van woorden ende van ghepeinse mede
ende van des tijts gawelooshede
ende rechte voort daer nare
wart die goede man gheware
dat onse vrouwe quam te dien
ooc heift hi an hare verzien
dat zoe quam om zijn troost te zine
met zoeter voos  met bliden anschine
ende sprac toter zelver tijt
tot desen man  verblijt verblijt
goede zuene ende ghemint
ne wilt droeven niet een twint
ic come di te troosten al bloot
nu in dijnre uterster noot
du hebs mi dicken in dit leven
bequameliken dienst ghegheven
met dattu dickent daets zo zere
minen bliscepen alsulke eere
dat men ghedinket tenighen tide
miere bliscepen  ic des verblide
dat mense leest zingt of hoort
of vertrect  verstaet die woort
ende om dattu die bliscepen mijn
aldus ghedinkende hebs ghesijn
ende ghedaen zo grote eere
zal ic di nu eeren zeere
ende gheleeden die zonder fijn
in deweghe blisceip des zuens mijn
hier bi zullen wij gherne eeren
dese bliscepen ende reciteeren
ende lesen ende zinghen over waer
dese bedinghen die hier volghen naer
maria moeder gods verblijt
want ghi in weeiden rike zijt
want dinen bliscepen groot
was noyt ter werelt dijn ghenoot
vrouwe ic bem wel zeker des
dat gheen man zo wijs en es
die uwe grote bliscepen al
te vullen zecghen mach of zal
maer boven dandre bliscepen meest
pine ic met al miere vulleest
te eerne bliscepen zevene
die ghi had in uwen levene
die eerste bliscap zekerlijc
die was groot ende onpeinselijc
ende van vruechden harde groot
doe u onse here god ontboot
bi grabiel die di dede horen
dat onse here di hadde vercoren
boven altemale die wijf
die ye ter werelt ontfinghen lijf
ende dat hi dor ons woude ghetemen
an di menschelike vleesch te nemen
ende als du dus hads ghehoort
vanden inghel dese woort
ende uwe ziele daer toe consent
hadde ghegheven  es mi bekent
den boodscepre van deser dinc
u helighe lechame doe ontfinc
den levenden gods zone also houde
die daer in u dalen woude
dus es u lechame als ic merke
gherekent bi der heligher arke
die vanden houte ghemaect was
dat chethijn hiet also ic las
daer ic u wel of dede horen
in den eersten bouc hier voren
ende dijn ziele beteekent mede
die guldine cruke daer ic of zeide
in dese cruke ende arke  elc versta
zo was hemels broot manna
in di was levende hemels broot
dat neder daelde in dinen scoot
vanden hemele  waer bi ic dan
versta u kint god ende man
die bediedde vrouwe goede
wileneer die droghe roede
dewelke bloeyede om aarons bede
tvlies van gedeoene mede
dat hi begherde te ziene nat
van shemels douwe  di bediet dat
die voorseide droghe roede die bloeyede
jeghen nature ende groeyede
uter ghiften gods speciale
ende du waers bevrucht te male
bi shelichs gheest wilcueren
boven den lope der natueren
dit vlies daer ic of zeide dat
van shemels dauwe wart nat
daer al die erde  es mi bekent
droghe bleef diere lach omtrent
ende du edele vrouwe weert
waers van onsen here begheert
boven allen vrouwen hi u minde
ende waers vervult met gods kinde
ende gheene vrouwe levende was
die werdich mochte wesen das
des mach men di met rechte scriven
ghebenedijt onder alle wiven
bi deser bliscap ende vruecht
biddic u vrouwe dor uwe duecht
dat ghi bidt uwen lieven zone
over mi  waer bi die ghone
mi in minen lesten tiden
moete ghewerden te verbliden
ende hoeden mi in die leste noot
voor der zielen eweghe doot
twelke den lieden al ghemeene
die almoghende here verleene
jhesus kerst marien zone
die metten vader inden throne
ende ooc metten helighen gheest
leift ende regneirt in een vulleest
ewelike ghelijc te zamen
als een god ghebenedijt amen
ons heren jhesus moeder goet
verblijt ende weest ghegroet
die bi der zonne bediet es
want dijn helighe lijf vul es
van bliscepen reyne beilde
ende ooc mede van groter weilde
maer werde moeder ic weet albloot
dattu hads ene bliscap groot
als ghi uwer nichte elyzabeth
in uwen aerme naemt alte met
ende zoe ooc bevrucht was dan
met haren zuene sinte jhan
ende dat kint van vruechden bequame
verblijdde in ziere moeder lechame
dine helighe ziele magnificeerde
gode menchfout ende eerde
ende dijn gheest die verblide
in dinen god ten zelven tide
dijn ghebenedide mont
zanc van bliscepen te diere stont
dijn zuver lechame was een vat
van balsamen ic weet wel dat
daer god onse here dats waerheit
zine hemelsce balsame in had besteit
du bes vrouwe die vierighe doren
daer ic of zeide hier te voren
dat hi vul van viere was
ende nochtan groene bleef als ic las
ende du drouchs gode  nochtan daer om
verloorstu niet dijn maghedom
du bes dat besloten hovekijn
daer alle die goede crude in zijn
dijn sloteldragher was el gheen
dan die drievoudich es  ende een
een zuver wijf heift di bediet
de welke nabygail hiet
die in haren scoot david
queecte ende bleef onbesmit
ende ghi queecte dats ware dinc
neghen maenden shemels coninc
in uwen helighen lechaem dan
ende ghi bleeft onbesmit nochtan
altoos  ende zuver maecht
hoe dat ghine ontfaet ende draecht
