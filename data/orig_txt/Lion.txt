soe ic hebbe verstaen overwaer
in die martrie vii xii jaer
die vrouwe en conste weten niet
van hem des dogede si verdriet
weder hi soude behouden tleven
oft dat hi doot ware bleven
dat en was der vrouwen niet cont
doen geviel up enen stont
dat die heyden wijch leiden
jegen die kersten ander heiden
te vechten op enen tijt
ende als die dach quam dattie strijt
wesen soude na mijn verstaen
doen geboet die heyden soudaen
op lijf op goet sinen lieden
dat si alle gader spieden
na den leitsman van den here
ende dat si pijnden met gere
dat sine leverden gevaen
doe waren sijn consten  al gedaen
ende si vingen se met gewelt
doen bleven die kersten ongestelt ongescelt
ende herde droeve utermaten
ende elc vloe wech sijnre straten
ende die heyden voerden wech den here
des droefdi uter maten sere
doe leidemen wech dats waer
in enen kerkere waer hi iii jaer
in dochde groten noot
ende altoos pensdi om die doot
ende om die passie die christus leet
doen hi voer hem anden cruce street
doen hi hadde lange daer
gelegen in den kerker swaer
doen was comen die tijt
dattie soudaen geen respijt
den here langer wilde geven
hine woude hem nemen tleven
oft hi en geloefde an sinen mamet
ende liete varen sine wet
doen dede die here maken
alle tormentelike saken
ende laten onsen mamet
ende volgen uwe wet
heymelijc daer ic mach
op dat ghi op desen dach
uwe wet avegaet
metten monde ende donse ontfaet
hi pensde al waert sonde
hi soude gods afgaen metten monde
maer het soude besloten bliven
in sijn herte sonder verdriven
doen bat hi gode doer genaden
datti hem vergave die mesdaden
die hi moeste doen doer den noot
vander anxteliker doot
doen waert hi daer sarasijn
inden worde dat was in scine
maer int herte was hijs niet
die soudaen beval ende hiet
sijnre dochter metter vaert
dat sine troude onghespaert
na die maniere van der wet
in groten stade was hi geset
want hi maecten al te hant
coninc over al sijn lant
watti hiet dat dede men saen
watti verboet dat liet men staen
hi wert leitsman op de sarasine
ende voer vechten op die kerstine
daer hijt met eren mochte laten gaen
en dodi niemant maer gevaen
nochtan dede hise tot meniger stont
om te stoppene den mont
der heyden daer hi clene trouwe
in hadde maer die scone vrouwe
mindi utermaten sere
al die liefde ende die ere
die si hem gedoen conde
deedse hem met goeden gronde
elc was anderen gerne bi
dat si woude dat woude hi
maer si helt haer gebet
altoes na die heyden wet
ende heymelijc hilt hi tsine
als een goet kerstine
sendi gode sijn gebede
dagelijcs in heymelijchede
nu soe willic laten varen
van den here mer te verclaren
van ii kinderen die hi achter liet
des hi selve en wiste niet
die hi hadde bi der vrouwen
wies herte hi liet in rouwen
die kinder waren worden groot
si waenden dat haer vader doot
