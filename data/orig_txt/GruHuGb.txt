miserere mei deus
dat in ydelheden dus
hebbe versleten mijn jonghe leven
vader dat wil mi nu vergheven
na dijnre groter ontfaermicheit
sie op mi vader het es mi leit
dat mi niet leet ghenouch en zi
dat ic mesdaen hebbe jeghen di
recht als een worm van groter onwerde
boghe ic mijn aenscijn totter erde
ik bem niet wert dat ic mijn oghen
di zoude sonder tranen toghen
doch biedic di mijn handen beide
help mi mijn vader dat van mi sceide
dese arde memorie en mac mi zoet
so offere ic di der traenen vloet
an de duer die menichte dijnre ghenaden
wilt mine quaetheit mi ontladen
ic scame mi dat ic bem dijn kint
want ik hebbe di niet ghemint
ic scame mi dattu mi hebs ghemaect
ende ic so dickwile duus hebbe mesaect
ic scame mi dattu mi in dit leven
so vele dier gracien hebs ghegheven
ende ic di hebbe ghedanct so cleine
ic scame mi dattu mi scieps so reine
ende ic mi voor dine hoghen
van zonden so walghelic moe toghen
doch roupic an dine ontfaermichede
doe of al mine quaethede
want vader saltu nu willen sien
so mine quaetheit van mi vlien
ander waerf dwa mi van sonden
so dat ic suuer mach worden vonden
van scaemten bem ic weder sleghen
du hebs zo minlic mi gedweghen
met uwen werden helichen bloede
hoe mach mier herten dan zijn te moede
dat ic dier smerte bem ocusoen
daer ghi uwe side hebt omme ondoen
ende stuertet uwer herten medicine
om of te dwane de zonden mine
vader ne laetti niet verdrieten
dat ic dijnre gracie nu wille ghenieten
jonne mi dat ic di offeren mach
sulc dunche tranen op desen dach
mids dijrre hulpen dat ic mach dwaen
mine ziele ic hebbe so vele mesdaen
ic bekenne mine quaetheit bedi
mine sonden sijn altoos jeghen mi
al zoude mi gracie van di ghescien
mine sonden doen mi van duechden vlien
al stiers du duecht in mine memorie
ic hebbe ter daet zo crancke victorie
dat ic te sonden eer bem bereet
dan duecht te doene dat es mi leet
ende vader in orcondscepen van rauwen
wil ic die oghen mijn bedouwen
mids dijnre ghenaden zo met tranen
dat ic mijn quaetheit of wil planen
vader hoor dijns kints gheclach
dine grote ontfaermicheit vermach
te gansene onser zielen allende
ets recht dine macht es zonder hende
di alleene hebbic mesdaen
dies hebben die zonden mi bevaen
ende bringhen mi thu uut rechten noot
ic legghe mijn hooft vor uwen scoot
ic en dar niet toghen dat anscijn mijn
ghef mi die benedixie dijn
met dijnre almachticher rechter hant
stappans so sal die viant
die mi bedroghen heift van mi vlien
sijns raets en willic nemmermeere plien
maer hemelsch vader dattu dijns kints
di alzo vaderlike bewints
al eist dat ic meer valle of sneve
dat ic mi zo te di waert gheve
als comen zal mijn laetste dach
dat ic dijns ziens ghebruken mach
ach vader sich tot hier beneden
ic bem ontfaen in quaetheden
ende in sonden ontfanc mi
mijn moeder dies ic noch zondich zi
niet vader dat ic mi te eenighe stonden
wille excuseren voor di van zonden
want du in desen allendichen dale
ons quaems verlossen al te male
met onghetalliker bitterheit
dine edele teedre meinsghelicheit
was ghevanghen ende verraden
bespot ghegheselt ende verladen
metten cruce ende naect gestrect
ghecroont ghenaghelt ende gherect
tbloet van den helichen wonden dine
was alre zielen medecine
sich want du de waerheit minnets
donsekere dinghen du bekinnets
dine heliche wise secrete maren
wiltu nu vriendelike openbaren
want du spreics in mier herten gront
ende maecs mi mijnre zonden cont
ende raeds mi als een vader goet
dat ic die zonden laten moet
o goedertiere o moghende vader
ghedocht niet dat ic werde quaeder
mine zonden verweghen mi zeere
ic en souds ghenesen nemmermeere
begrepe mi dine gherechticheit
maer onder dine groote ontfaermicheit
bedec ic mijn hooft en al mijn lede
daer moestu mi nu bescudden mede
besperze mi heere met ijsopen
ic worde ghezuuert in dat dopen
du zuls mi dwaen danne wordic mee
ghezuvert wit ja boven den znee
dus zal die cracht der gracien dijn
verlichten die donkere sinnen mijn
dan zal mijn werc ende ooc mine wort
dinen lof in vruchten bringhen vort
o vader verleene o vader ghehinghe
dat ic mi so met duechden minghe
in al dat ic te doene besta
dat mi dijn gracie niet en ontga
ende dat voort al die ghewerke mijn
di zo bequamelic moeten zijn
dat ic die ziele die du in mi
sendest moete weder senden di
minen hoorne zaltu dan gheven
blijscap glorie ende eeuwich leven
ende mine verhoochde omoediche leden
sullen verbliden in euwicheden
lof hemelsch vader ghebenedijt
die dinen aenbeders zo milde zijt
lof vader die ons van onsen mesdaden
so goedertielic wils ontladen
lof vader al sijn wi di ontgaen
ontfaermelike wiltu ons ontfaen
lof zullen di gheven alle monden
du en wils gheene wrake van onse zonden
maer dat wi ons te di waert keeren
du verlaests ons van allen zeeren
niet als dijn kint maer als dijn knecht
doe nu dijn vaderlike recht
keere van den onreinen zonden mijn
dijn godlic glorieus anscijn
ende doe al myne quaetheit of
mijn mont zal condichen dinen lof
met zonden bem ic voor di bescaemt
want zonde di niet te siene betaemt
vader om dat ic voor di kniele
suvere van zonden mijn aerme ziele
dine name werter mede gheeert
dinen lof werter mede ghemeert
ontfaermicheit es dijn proper werc
dinen mueghende rechtren arem trec
hef up te mi waert vadere mijn
ic eesghe de benedixie dijn
niet naer mijns levens waerdicheit
maer naer dijn groote ontfaermicheit
scep een reyn herte in mi mijn god
ende vernieuwe na dijn ghebod
eenen rechten gheest in mine adren
alzo du onzen houden vadren
met gracien ghiftes menichertier
so wes voort vader mijn bestier
dat ic mach als een kint vercoren
nieuwen lof di bringhen voren
vader al dinc es in u macht
alleene so hebdijt al ghewracht
al dinc hebdi ghemaect van niet
al dinc weetti alsoot ghesciet
du weits den wille vader van mi
dats beter te werdene dan ic zi
alzo ghewaerlike als dat es
di kenlic zo wil mi jonnen des
van dinen ansichte en werp mi niet
ende emmer vader wes mi ghesciet
dinen helichen gheest en doe
niet van mi want ic verlater mi toe
hets al mijn troost hets al mijn raet
mijn ziele en heeft anders toeverlaet
mijn sinnen zijnre bi ghevoet
mijn commer esser mede gheboet
ne waer den troost dijns helichs gheest
so leifdic recht ghelic der beest
daer omme vader goedertiere
ontsteict mijn herte met dinen viere
ende maecter of hu majesteit
ende wilt al mine onsalicheit
met dijnre vaderlicheit verdriven
want emmer dijn kint so wil ic bliven
ghef mi dijnre zalicheit bliscap weder
want anders blijft al mijn vruecht ter neder
ende metten princepalen gheest
mac mi vast vader dat biddic meest
ic belije di openbaer
met menichfoudichen sonden zwaer
so hebbic mijnre natueren crachte
so zeere ghecranct bi dache bi nachte
ende ooc mijn siele so seere besmedt
ende duechden hebbic so vele verledt
mijn daghen ne mughens niet verhalen
maer dijn ontfaermicheit moet betalen
dat leden es vader dat wil vergheven
ghef gracie mi so sal mijn leven
dat nu es vul der zonden vloet
van sonden keeren ende worden goet
ic sal leeren dine salichen weghen
den quaden die zijn te sonden gheneghen
ende donghenadiche werden bekeert
tote di dus wert dine name ghemeert
ende bi der gracien van di alleyne
die al dinc uphout groot ende cleyne
vader du en salt dan niet versmaden
bi dijnre grondelozer ghenaden
dat ic mi gherne dijns wercs bewinde
want ghelijc dinen liefsten kinde
soudic di gherne ghelieven vader
mijn vleesch mijn zenuwen ende mine ader
biedic di over di zonden mijn
wilt mijns alzo ontfaermich sijn
dat ic dine benedixie ontfa
eer ic nu vader van voor di ga
hoet van den sonden mi mijn god
god mijnre salicheden ghebod
ende mijn tonghe sal sijn bereit
verhoghende dine gherechticheit
sonden haten ende minnen die duecht
begheric vader want ghijt vermuecht
niet meer en laet mi van di gaen
maer wil mi in dijn huus ontfaen
mackt mi so besich voort met di
dat ic dijns nemmermeer ledich en zi
du best mijn vader mir zielen glorie
com mac dijn woonst in mine memorie
mijn herte al gheel te di waert nemt
niet vroet ghenouch ic se te houdene bem
vader ondoe die lippen mijn
mijn mont sal condichen den lof dijn
dine gherechticheit sal ons horen
dine ontfaermicheit al te voren
sal ons vergheven ende dine ghenaden
sullen ons ontfaen van sonden ontladen
dine gracie die zal ons gheven
nieuwe ghiften om salichlic voort te leven
lof vader van allen monden gheseit
dine grondeloser ontfaermicheit
lof zijn di alle tonghen scoudich
van dijnre gracien menichfoudich
elc voijs met herten lof spreken zal
dinre groter ghenaden zonder ghetal
lof dijnre overvloijender duecht
daer ghi ons mede behouden muecht
vader hadstu ghewilt bedi
offerande hadstu gheat van mi
emmer ne saltu niet verbliden
in dier offerande overliden
doch lye ic hets mier sonden scult
maer vader die alle dinghen vervult
met uwer vulmaectheit zonder beghin
wies ic voor di in fauten bin
vuldoet want niement el en can
mi rauwet dat ic niet eer en began
te di te commene om ootmoet
sent in mi dijnre minnen gloet
ende doe mi laten so menighen traen
dat ic mijn ziele so reine mach dwaen
dat di mijn offeren si bequame
dor dijnre ontfaermicheden name
offerande es gode een gheest bedrouft
want sondichen meinsghen rouwe behouft
omoedich herte met rauwen gheladen
god vader dat saltu niet versmaden
mijn herte es drouve ende ooc mijn sin
es drouve dat ic niet drouvere en bin
mijn vois laet voor di comen vader
mijn woort mijn peinsinghe al te gader
dat hem gheboocht heift ende ghespreet
moete voor di rechtelijc zijn gheleet
so di bequam dat abel
offerde so wil nu alzo wel
van mi ontfaen bi dijnre ghenaden
mijn bidden ende al mijne weldaden
die niet sijn wert of al te cleyne
dat ic met rechte voor di beweyne
mac heere goedertierlike
in dinen wille van duechden rike
sijon dat moghen werden ghesticht
jherusalems mueren ende weder ghericht
ontfaermicheit hebstu ye ghedaen
du daets lazaruse up staen
die ziele sendestu in hem
sich up mi vader want ic bem
lazarus die hem vor di strect
mine ziele roupt om te sine verwect
ende ic zal na mijn up verstaen
mids dijnre gracie duecht aenvaen
ende betren die mesdaden mijn
dan zal mijn ziele dine wonste zijn
ende mijn lechame zal zijn een stede
beterende van dat zoe ye mesdede
danne saltu ontfaen te hande
der gherechticheden offerande
ende alle duechdelike ouffeninghen
sal men di offeren ende vor di bringhen
danne zal men setten up dinen outaer
calveren dat werden ghewerken claer
dus zullen wi gracie an di verwerven
dan zullen wi leven ende sonder sterven
vertrecken van desen allendichen dale
in dijnre eeuwicher glorien zale
daer zullen wi scouwen vader in di
dat anscijn dat zo vul glorien zi
dies inghel no meinsghe en can versaden
amen vader bi dijnre ghenaden
ende alle die gone die des begheren
ne wil hem dinen troost niet weren
glorie di helich vader zone
helich gheest een god in iii persone
glorie der helicher moeder maghet
die ons den viant heeft verjaghet
glorie al der inghelen coren
die te dinen rike behoren
glorie den apostelen dijn
die hen verbliden in dijn anscijn
glorie dinen helichen maertelaren
die dinen weghe hier volghende waren
glorie dinen helichen maechden
die di van levene hier wel beaechden
glorie den apostelen die di
hier wel in minnen wel bleven bi
glorie nu ende tallen tiden
hem allen vader in di verbliden
alzoot was int beghin ende es
ende bliven zal wien twivelt des
god bider werelden de werelden al
elke tonghe di loven zal
dijnre glorie ende dijnre ghewerken
dijnre gheboden ende dijnre kerken
dijnre meinschen ende dijnre dieren
dijnre zee ende dinen revieren
dijnre boome ende dijnre vrucht
dijnre winde ende dijnre lucht
dijnre mane ende dijnre zonnen
ende al dat wi niet nomen connen
hemelen sterren planeten ende al
vader dies men di loven zal
ende boven al voor al gheseit
dijnre grondeloser ontfaermicheit
o glorieuse almoghende god
ic roukelos zondelic worm glod
scame mi tote di te segghene vader
want ic mijn leven al te gader
so hatelic zie ende zo onreine
van zonden zwaer van duechden zo cleine
tote nu van minen eersten beghinne
ydele ghenouchte ende werlike minne
sondelic werc zo vele gheantiert
di vader onwaerdelic ghepiert
recht smadelijc uter herten mijn
ende jeghen den helichen wille dijn
ghemint in zonden boven di
ic kenne daer bi onwaerdich mi
te secghene vader in dar in can
ende lacen hoe zal ic secghen dan
ic aerm sondare wel zeere mesmaect
wel aerme weze verdoolt ontraect
wel aerme versmade creature
onnutte worm die de figure
van mijns godlijcs vader beilde
omme dese keytiviche erdsghe weilde
so vremde bem worden dat ic zijn name
niet nomen en dar van rechte scame
no hem ne ghelike no hem ne minne
no hem ne ghelieve no hem ne kinne
no hem ne ontsie no hem ne vreese
ende voor hem kniele recht als een weese
walghelic sinen wel zoeten oghen
o herte hoe moochstu dit ghedoghen
vulleke doe up der rouwen zee
stuert tranen ghenouch of brec ontwee
nu heere die alle dinghen vermuecht
uut dijnre overvloijender duecht
niet bi verdienten ghewerdiche doch
van mi te ghedoghene dat ic noch
te mijnre noot ghebruke dijns
te roupe vader ontfaerme mijns
dijns knechts ende hem niet beter en noomt
ende crupende te dinen voeten coomt
van duechden naect versleten in sonden
met quellender sielen al vul van wonden
nature ghecranct mijn daghen ghequist
mijn tijt verroukelost recht als een mist
in bem niet wert dattu mi zies
ic bem een arem zondelic ries
vader de noot jaghet mi te di
nu hebbe geduldichede in mi
onder den mantel dier zalicher moeder
in wien du worts des meinsghen broeder
ende up den troost van hare bede
ende up dijn grote ontfaermichede
so biddic hu vader om verdrach
want ic niet aermer zijn en mach
verlast van zondeliken scouden
lettel of niet hebbic behouden
dies mi ye wart van di te goede
dan in deser aermoede
eenen voijs van groter blame
in eenen onwaerdichen lechame
ghequetst van zonden toter doot
roupende an di met mincher noot
o ontfaerme mijns vader ontfaerme mijns
gans mi die bem al vul venijns
o vader ghenadich o vader almachtich
o vader de glorien even crachtich
o vaderlike godlichede
o zone der godliker meinsghelichede
o gheest der godliker eenichede
o eeniche drievoudichede
o glorie der ewicher moghentede
o troost der glorien zalichede
o onghemetene wijshede
o overvloijende ghenadichede
stuert neder dine ontfaermichede
ende duer marien omoedichede
hoor dijnre creatueren bede
verleene met di pais ende vrede
van al dat ic ije vor di mesdede
ende minen evenmeinsghe mede
of ic van dijnre gracien weghe
so vele gracien niet en ghecreghe
dat ic nu mochte zegghen te di
vader wat zoude ghescien van mi
elc spreke di lof want du ons gheefs
hope want du bevolen heefs
ons troupen te horne van den aermen
du leers ons dat wi haers ontfaermen
int werc van vii ontfaermicheden
die du houts over dijn proper leden
o vader van mi dan niet en keers
doe dattu ons te doene leers
an mi want ic bem naect ende bloot
ziec dorstich ende onghetroost ter noot
hongherich ghevaen verdoolt ende doot
ic legghe mijn hooft vor uwen scoot
naect van duechden met rechte ic secghe
dat ic in zonden ghevanghen legghe
bidde di om te sine verloost
dorstich vader na dinen troost
siec versleten ghecorumpeert
bidde hu dat ghi mi visenteert
hongherich na de vriensscap dijn
qualic mocht ic verdoolder zijn
doot ende lazarus begraven
ic stincke voor di wie zal mi laven
dan du alleene ende niemen meer
dijn vaderlic zien te mi waert keer
hets nu ghenouch wiltu mi sien
wat mi messit zal van mi vlien
alzo waerlijc als ic dat claer
ghelove so moet nu worden waer
vader doe open dine ghenaden
mine ziele wille in dine wonden baden
tooch haer dine passie ende wilze cleeden
ende en laetse nemmeer van di leeden
ontsluut voor desen zondichen door
dijnre ontfaermicheden trezoor
ende laet mi sceppen ute dier fonteine
so vele dat ic mach maken zo reine
mijn ziele mijn herte ende mine v sinne
dattuer weder wils commen inne
vader du en muechs mi niet versteken
want ic di claghe van recht breken
du en muechs mi gheensins van di weren
want ic en mach dijns niet omberen
dune muechs mijns hebben gheen verdrach
want niemen dan ghi mi helpen mach
alle dinghen di kenlic sijn
zie vader up die ghebreken mijn
ic bidde di omme ghesondichede
zie minen zielen ziechede
zie mijn lechamen van sonden cranc
zie mijnre broosgher natueren ganc
hebbic dan noot te claghen di
vader zo wilt dan helpen mi
ende werpt mijn quaetheit so ter neder
dat ic dijn kint mach werden weder
daer alle beghinnen ende alle enden
salich in glorien weder in wenden
lof helich vader helich zone
helich gheest een god in iii persone
als een almoghende god te zamen
evich eeuwich ende over al amen
o here drievoudich god in een
stiert in mi berauwich ween
soe dat mijn herte met u lide
dat ghi u liet te maetentide
cussen vanghen ende verraden
ende van den joden zere versmaden
in het hoveken daer si u vonden
daer gaefdi u vor onse zonden
ende zweetet water ende bloet
dien overvloeyenden omoet
die ghi daer toghet tonser vrouden
gerechte wi ghedincken souden
want ghi die god waert here alleine
gaeft u om ons te desen weine
wi aerme die te zonden leven
nu we cuenen u niet weder gheven
dad wi vergolden dese scout
die ghi gaeft om ons behout
niet dan een bekennen claer
uwer bittrer pinen swaer
ende dat hu elc met herten minne
nu helpt mi here dat ic ghewinne
sulc beweenen ende sulc screien
dat hu mijn leven moete greien
o here die almachtich zijt
te priemen daedsi u despijt
ende leeden u ten selven stonden
versmadelike ende vast ghebonden
voor pylatuse haren prelaet
ende refuseerden uwe daet
o heere diet al heift ghewracht
hemel eerde dach ende nacht
ende datter binnen es bevaen
ghi liet u spotten ende slaen
als een der minster creaturen
nu willic mijn aerme herte puren
van der weilden hier op eerde
ende van der stinckender hoverden
want ic aerme niet weirdich zi
der pinen die ghi leet om mi
ende ic mi hier so soude draghen
mijn leven en mochte u behaghen
dies leent mi here sulc toeverlaet
dat ic ghekenne goet ende quaet
ende ic ghecrighe sulc een gruwen
dat icker tquade bi mach scuwen
ende ic hu minnen ende kennen lere
al tiertse tide lieve here
waerdi ontcleet al moedernaect
ende onder viande gheraect
nochtan so waerdi selve haer vriend
onnoselike ende onverdient
met gheselen si u tlijf dorsloughen
omoedelike ghinc di u voughen
selve te stane an die columme
ende liet hu slaen al omme ende omme
so seere dat men niet en sach
dat yet gheheels an u leden lach
uut groter minnen ende uut trouwen
hu helich vleesch van duerhouwen
uut groter minnen ende uut trouwen
verleent mi here mijn aerm vleesch
te dwinghene in der zonden eesch
ende mi dat bitter gheselslaen
so mijn herte moet duergaen
dat icker bi mijn aerme ziele
te tijt eer mi de viant plaghe
wel lieve here te middaghe
drouchdi selve u cruce zwaer
ende clomter mede up monte calvare
up den beerch van dier justicien
daer u die joden bi malicien
soe jugierden valschelijc
dat ghi verdrouch omoedelic
ghi die alleine waert here van rechte
gaeft u over onder cnechte
die niet en wisten wat si daden
no recht ne kende no ghenaden
here ghi wistet al alleine
ende caemt in desen eerdschen weine
ende wildet dese pine doghen
om ons te lossene ende te toghen
vulmaecte minne ende omoedicheit
ic aenroupe uwe ontfaermicheit
dat soe mi so houde in dien
dat ic up eerde al mijn ghesscien
eist pine eist anxst eist quaet eist zoet
te uwer eeren liden moet
ende uwes ghedincke so in desen
dat ghi mijn hoochste gheer moet wesen
o here die de zonden of dwoucht
te noenen so waerdi ghevoucht
ant cruce dat ghi selve brocht
daer toe die joden hadden ghesocht
ende vonden bloncke naglen drie
sulcke pine en zach men nie
si sloughense u handen duere
dit leet uwe edele natuere
so dat die zenuwen entie adren
moesten buten haer vergadren
ende scieden in dat staercke recken
want zi met coorden moesten trecken
uwe heliche aerme toten gate
dat voorder stont dan rechte mate
daer na dorsloughen zi u voeten
o here god dat bitter wroeten
dat hu daer gaf die naghel blonc
ende des hamers grote swonc
die de naghel al duere dreef
so dat u niet ant lijf en bleef
een zenuwe no een adre mede
soe en stont ghespannen an u lede
een crone brochten si ghewronghen
van scaerpen doornen die zy zwonghen
op hu hovet ghebenedijt
ende woelden u ter selver tijt
die tacken in u heersene diep
so dat bloed al over liep
daer na zi dat cruce upheven
dat uwer herten moeste gheven
tote si u up hadden gherecht
o here daer ghi hinct ghehecht
al vul wonden ende vul smerten
daer cam een dorst te uwer herten
dat was na onse zalicheit
ende als ghijt zeit was u bereit
van den joden bittren dranc
galle met aysine ghemanc
omoedelike wildijt ontfaen
doe zeidi here hets al vuldaen
hier mede gaefdi uwen gheest
die welcke wese mijn vulleest
dat ic den minen so moet gheven
dat hi bi hu daer es verheven
hier na cam met groten ghere
die blende jode metten spere
daer hi u naer int herte stac
daer water ende bloet uut lac
dat heliche water ende dat bloet
up des blenden oghe ontstoet
daer hi de blentheit mede verdreef
ende eweliker ziende bleef
o here mi doet mir herten smaken
hu liden dat ic mach gheraken
uut deser zwarer deemsterheden
van den zonden hier beneden
ende ic ghedincke so uwer pine
datter bi de ziele mine
ten laetsten come sonder vaer
daer zoe u mach scouwen claer
in de glorie van uwen rike
van eeuwen teeuwen eeuwenlike
o lieve here ghebenedijt
daer na alse cam ter vespertijt
so waerdi van den cruce weder
daer gheleit ter eerden neder
hu werde moeder u ontfinc
noit en sach men drouver dinc
dan soe daer an u moeste scouwen
dor haer so sneet dat sweert van rouwen
daer ancelmus vele of screef
den groten rouwe die soe dreef
die moete mi so comen in
dat icker bi ghesalicht bin
ende icker trike bi ghewinne
daer zoe bi u es coninghinne
jhesus christus spegel claer
te complien cort daer naer
so waerdi gheleit int graf
al de werelt hu begaf
sonder u moeder ende jan
moeder herte nie ghewan
sulken rouwe ende sulc leit
als zoe van u dede een ghesceit
ten derden daghe ghi verreist
heer god nu so weist
mijns ghenadich als ic verrise
dat men mi metten salichen wise
vader sone ende helich gheest
almachtich god ende een vulheest
die in so groter omoedicheden
aensaecht tverlies van hier beneden
dat bi yeven al toequam
doe di zonde eerst annam
die ghi weder hebt verjaecht
ende daeldet in een zuver maecht
ende ghedoghet hier op eerde
pine versmaetheit ende onwerde
ende hebt den wech ons wel verwijst
ic biddu here dat ghi spijst
minen crancken gheest van binnen
met duechden ende met uwer minnen
mijn herte voucht gedinckich tsine
up uwe bittre zware pine
mine v zinnen wilt so dwaen
dat zi nieuwer na ne staen
ten zi mire zielen zalichede
ende wilt mi hoeden telker stede
vor scande vor zonde vor scade
met uwer godliker ghenade
al deser werelt tribulatie
daer toe der vianden temptatie
daer tjeghen gheift mi cracht ende macht
dat ict verwinne dach ende nacht
ende dat ic hier sulc leven leede
dat ic van u niet en sceede
in moet u scouwen in u rike
van eeuwen teeuwen eeuwelike
