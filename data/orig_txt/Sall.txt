doen men screef ons heren jaer
m hondert ende xciij  voer waer
doen starf die edele salladijn
die vreesslijc den kerstenen hadde gesijn
al tot damas starf hi daer
ende doen salladijn waert ghewaer
dat hi emmer moeste sterven
ende sijns lijfs derven
ende hijs niet en mochte ontgaen
doen riep hi den ghenen saen
die sine baniere te draghen plach
doen als hi den ghenen sach
sprac hi hem aen in deser maniere
ghi die plaghet mine baniere
te draghene in meneghen zwaren stride
nu moeti draghen in desen tide
die baniere mijnre doet ghereet
ende dat sal sijn een onweert cleet
dat moeti draghen al doer damas
op mine glavie  ende na das
soe moeti roepen in elke strate
u here  die van so hoghen state
was  ende here van al orient
hem es nu die doet bekent
ende hine vuert van alle sinen riken
niet meer met hem sekerliken
dan dit onweert cledekijn
daer men met sal decken die lede sijn
