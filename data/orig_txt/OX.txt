die beter es dan al dat goet
dat men yemene besunder doet
ende dat eyscht gherechtecheit
ende die eeweghe gods waerheit
want alle goede ghemeynheit
es gheliker der godheit
die na der heylegher screfturen
ghemeyne es allen creaturen
in regimente ende in onthoude
in dien wesene daer sise in woude
sceppen dan eeneghe sunderlingheheit
die men verkiest na eyghenheit
daerbi die ghemeynen orbore
mint ende dien altoes set vore
es gheliker gode in dien
dan si die eyghen profijt aensien
want willen wijt te rechte merken
soe heeft in allen sinen werken
onse here van beginne der tijt
ghemeynt altoes ghemeyn profijt
ende dat es oec groete edelheit
doght wijsheit ende profiteleecheit
want men daer vercrighet mede
rijcheit eere macht ende vrede
al en dade ment om gode niet
alsoe alst dicwile es ghesciet
ic late staen diet om gode daden
dat hem oec doen soude eeuwelec stade
het scrivet sente augustijn
in dat bescreven boec sijn
dat die wile dat die romeyne
voert setten haer ghemeyne
ende en vochten om gheen goet
dat der ghemeynheit niet en bestoet
noch en wouden gheens dincs pleghen
dat der ghemeynheit mocht sijn jeghen
soe verwonnen si veel stride
ende regneerden verre ende wide
ende waren der werelt heren
groet van machte ende hoeghe van eren
hi scrijft daer dat een hiet dus
lucius valerius
te rome was prince ende here groet
die vonden was in sine doet
soe arm van wereleker haven
dat die liede soudemenne graven
daertoe moesten aelmoesene gheven
soe edeleec hadde hi bedreven
sijn eerscap na orbore
der ghemeynheit dat hi daervore
en spaerde noch lijf noch goet
dat hem sunderlinghe bestoet
een ander was daer ende hiet aldus
quintius cincinnatus
hi was een aerm ackerman
die sijn broet met aerbeide wan
lant hadde hi wel iiij dachewant
dat hi selve wan metter hant
hi wart ghecoren prince ende here
hi vacht victorie ende wan groete eere
ende verwan die roemsche viande
doe wart een ander van den lande
prince ghecoren ende hi ghinc weder
sijn lant wennen alsoe neder
alse hi hadde gheweest te voren
hi en was rikere niet een coren
al was hi here vander stat
hi en gaderde gheenen scat
maer hi besorghede soe sere tgemeyne
dat hi sijns sels achtte cleyne
te dier tijt waren die heren
rike van glorien ende van eeren
die gemeynheit maecten si rike
van eertschen goede sonder ghelike
maer binnen huse wouden si sijn
soe arm sprect sente augustijn
dat daer was verworpen een
van den senatoerscape daer omme alleen
om dat bi hem teenre stonden
tien pont selvers waren vonden
si wisten wel dat proper goet
soe sere ontkeert der heren moet
dat si daerbi opt ghemeyne
achtinghe hebben harde cleyne
daer omme namaels doe sunderlinghe
elc ghinc gaderen propere dinghe
ende si om minne ertscher haven
haer oude edele seden begaven
doe quam die roemsche staet beneden
soet scijnt op den dach van heden
es dit alst es seker waer
soe eest ons een exemplaer
waer omme soe sere es ghevallen
die staet der kerstenheit met allen
wilen doe bruederlike minne
regneerde in den beghinne
der heilegher kerstenheit
ende waerheit ende gherechtecheit
ende men soe zere rochte tgemeyne
datmen op proper achtte cleyne
ende in cloestere sunderlinghe
ghemeyne waren alle dinghe
ende princen ende prelate
hadden soe groete caritate
wijsheit ende gherechtecheit
dat si alre heylicheit
behuederen waren ende exemplare
doe bloyde ende groyde langhe jare
die staet der heylegher kerstenheit
doe was trouwe ende vriendeleecheit
onder de kerstenen ende goede seden
ende leefden underlinghe in vreden
doe vant men santen ende santinnen
die de heyleghe gheest van binnen
soe hadde vervult dat men mochte sien
meneghe miracle ghescien
maer sedert dat princen ende prelate
niet en achtten op caritate
noch op bruederleke minne
daer alle waerheit geleght inne
ende men proper te hebben begonste
ende elc gaderde soe hy meest conste
ende men tgemeyne niet en rochte
voere alsoe alst varen mochte
te mids dat si mochten ghewerden
alse met den scapen doen de herden
diese scheren alsi willen
ende diese oec alst hen goet dunct villen
ye seder soe es te dale
die kersten staet ghegaen te male
ende leecht welna onder voet
die in groeter hoecheit stoet
want nu die subiecte leeren
aen haer prelate ende aen haer heren
hoeverde ende giericheit
ende alle onghewarecheit
ende elc besorght nu sunderlinghe
sijn gherief ende sijns selves dinghe
vare alst mach dat goede ghemeyne
dies achtmen nu harde cleyne
des es nu meer op desen dach
dan mens oyt te voren sach
wel hem die sonder proper leeft
ocht die dat selve dat hi heeft
