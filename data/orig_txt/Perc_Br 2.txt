die coninc doe sijn hoeft opstac
ende sac up keien ende sprac
here drossate here drossate
ure felre tongen grote ommate
hevet ons den walois verdreven
die mach licht hier ware bleven
tes hi wiste van den wapenen bet
doe sprac die hovesche jonet
here coninc bi mire trouwen
dieselve man ombiet der joncfrouwen
dien hi heren keien slaen sach
dat hi noch der joncvrouwen slach
up haren keien wreken sal
of aventuren sijn geval
alse dit die sot sie began horen
die int fier was geworpen te voren
liep hi vore den coninc staen
ende sprac ic segt u sonder waen
here coninc u naken aventuren
van herde fellen ende van suren
nu laet den walois nu henen riden
ghi selt eer iet lanc gebiden
dat hi die joncfrou so sal wreken
dat hi keien sal doen breken
ontwee sinen rechten arm
sodat hine sal dats luttel harm
een half jaer dragen sal an sinen hals
des torens ende des ongevals
es keie seker alse die doet
al ware sijn spot noch alsoe groet
dit horde keie ende balch hem sere
hadde hi gedorren van sinen here
terde hi hadde den sot verslegen
maer het moeste sijn verdregen
ommedat hi den coninc ansach
die coninc clagede al dien dach
ende sprac wel verbolgelike
here keie sidi nu wel rike
nu hebdi den knape verdreven
moeste hi sijn te hove bleven
dies hi van wapenen hadde geconnen
hen es ridder onder der sonnen
hi ne ware wel worden sijn genoet
nu es hi als i quekenhoet
ongeleert ende omberaden
comt iemen diene wille scade
anegeven woude in sijn gemoet
die knape sal hebben groten spoet
te verliesene wapene ende paert
hi ne can noch niet trecken sijn suaert
noch hi ne can hem doen ter were
no met scilde no met spere
daeromme sal hijs cume ontgaen
hi ne sal sciere hebben voldaen
te verlornen spele sine gebode
dat es mi herde leet bi gode
dus liet die coninc sine clage
al hadde hi geclaget vij dage
hen hadde hem gevromet niet
die knape diene clagen liet
alsevele alse hem dochte goet
hadde te ridene goeden spoet
dore dat wilde foreest allene
sine sorge was herde clene
gecomen ane i slecht lant
daer hi ene riviere vant
die hem dochte suert ende diep
die riviere so herde liep
ende was rikelijc ende diere
die knape reet neven die riviere
alsoverre dat hi vernam
dat hi tenen ombekere quam
daer drayde hi upter luchter hant
ende quam daer hi ene brugge vant
die over die riviere vulginc
aldaer een tor over ginc
scone ende te maten ho
onder den tor was gemaket so
die steen die slecht was als glas
dat hi bi meesterien wel was
bi nachte i porte bi daghe i vlonder
ende die riviere vloet daeronder
dus keert die knape met snelre vaert
te gerre scoender bruggen waert
ende sach daerover comen gegaen
enen man dorewel gedaen
rikelijc gecleet van ermerie
hij droech in die hant sonder sie
van lauerbome enen stoc
twee knapen bloet in haren roc
volgeden den here aldaer hi ginc
die here versach den jongelinc
comen te heme waert gereden
met wel groeter haestechede
maer hi ne wiste wat hi wilde
die here was hovesch ende milde
ende ginc tote an der brugge
groete hi den goeden man
ende sprac dus leerde mi moeder
die goede man diene groete broeder
te voren hilt hine vor sot
antworde hem sonder spot
ende seide vrient van waer comstu
here ic come van hierbi
van den goeden coninc arture
dien god geve goede aventure
want hi mi heden ridder dede
hevet hi dan selke ledechede
dat hi maect riddren te desen tiden
die viande die hem sijn lant afriden
mochten hem wel doen vergeten
ay goede vrient nu laet mi weten
waer gi dese wapine namet
goet man den coninc diet wel betamet
hi gaf se mi ende in welker wijs
dat u god geve ere ende prijs
hoe hi se u gaf dat segget mi
bi mire trouwen goet man dat si
doe sloech die knape ane ende seide
no min no meer die waerheide
hoe hi den ridder hadde verslegen
die hadde gevoert sire wegen
met gewelt sconinx gautscale
dus vertelledi altemale
hoe hi die wapene gewan
doe sprac die overgoede man
dien die knape dochte wel sot
nu segt mi vrient al sonder spot
waeraf dient u dit ors
ic segt u heere en loept niet wors
echter sprac die goede man
lieve knape nu segt mi dan
up rechte trouwe of gi wilt
waeraf dient u die roede scilt
entie halsberch waertoe es hi goet
goet man wildi ic maecs u vroet
sprac die jonge domme man
ja en doe ic se ute ende an
ende si sijn scone ende claer
ende en verwegen mi niet i haer
