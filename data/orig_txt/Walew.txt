vanden coninc arture
es bleven menighe avonture
die nemmer mee ne wert bescreven
nu hebbic ene scone up heven
consticse wel in twalsche vinden
ic soudse jou in dietsche ontbinden
soe es utermaten scone
alle die ingle vanden trone
moeten mi gheven herte ende sin
ende zulke wijsheit daer in
ende minen sin also ghestarken
dat sire doghet in moeten marken
alle diese zullen horen
god die dor ons was gheboren
ende vanden stene maecte broot
verlene mi die wijsheit so groot
indesen bouc sonder meswende
van beghinne toten ende
dies biddic gode dor zine ghenaden
dat hi mi vergheve die mesdaden
die ic an dese redene doe
bede spade ende vroe
dies bat penninc diene maecte
ende menighen nacht daer omme waecte
eer hijt vant in zijn ghedochte
dat hi den boec ten ende brochte
daer hi tbeghin of heift gheseit
nu bid hi u up hovescheit
dat ghi zwighet altemale
hi sal u vort die scone tale
segghen al wert hem te zure
vanden coninc arture
die coninc artur sat tenen male
te carlicen in zine sale
ende hilt hof na coninc sede
also hi menichwerven dede
met een deel zire man
die ic niet wel ghenomen can
ywein ende perchevael
lancheloot ende duvengael
entie hoofsche walewein
sijn gheselle was daer ne ghein
ooc was daer keye die drussate
daer die heren aldus saten
naden etene ende hadden ghedweghen
also hoghe liede pleghen
hebben si wonder groot vernomen
een scaec ten veinstren in comen
ende breedde hem neder uptie aerde
hi mochte gaen spelen dies beghaerde
dus laghet daer uptie wile doe
daer ne ghinc niemen of no toe
van allen gonen hoghen lieden
nu willic u tscaecspel bedieden
die stapplen waren root goudijn
entie spanghen zelverijn
zelve waest van elps bene
wel beset met dieren stene
men seghet ons in corten worden
die stene die ten scake behorden
waren wel ghewaerlike
beter dan al aerturs rike
dus saghen zijt alle die daer waren
metten hieft up ende es ghevaren
weder dane het quam te voren
dies adde die coninc artur toren
ende sprac bi mire coninc crone
dit scaecspel dochte mi so scone
maerct ghi heren ende siet
hen quam hier sonder redene niet
die up wille sitten sonder sparen
dit scaecspel halen ende achter varen
ende leverent mi in mine hant
ic wille hem gheven al mijn lant
ende mine crone na minen live
willic dat zijn eghin blive
van alden heren die daer waren
sone durster een niet varen
si saten alle ende zweghen stille
die coninc seide wie so wille
goet rudder in mijn hof betalen
hi sal mi dat scaecspel halen
of wine ghecrighen nemmermere
vandesen daghe voortwert mere
laten wijt ons aldus ontfaren
noch zweghen si alle die daer waren
daer ne antworde noyt een van worde
alse die coninc dit verhorde
sprac hi bi mire coninc crone
ende biden here vanden trone
ende bi al diere ghewelt
die ic ye van gode helt
ne wille mi niemen tscacspel halen
ic sect jou allen in corter talen
ic salre selve achter riden
ic ne wils niet langher onbiden
eert mi alte verre ontfaert
ic bem die gone diet beghert
dat ict weder halen sal
mine lette ramp ende ongheval
eer ic meer te carlicen kere
of ic blive doot inde ghere
ic salre jou mede doen die ere
ic soude met rechte zijn jou here
nu salic zijn jouwer alre knecht
deer walewein die nu ende echt
in dogheden es ghetrect voort
hi scaemde hem als hi dit hoort
datter niemen was soghedaen
die dat belof durste anevaen
van sinen here den coninc
ende hi trac voort metteser dinc
ende seide coninc artur here
die worde die ghi heden ere
seid die hebbic wel verstaen
die jou ghelof wille anegaen
suldi houden also ghi seit te voren
dien eet die ghi hebt ghezworen
die coninc andworde mettien
ja ic so moete mi goet ghescien
ware enich rudder bin minen hove
so starc of van zulken love
diet mi leverde in mine hant
ic wille hem gheven al mijn lant
ende mine crone na minen live
willic dat zijn eghijn blive
dies ne keric heden mijn wort
alse die here walewein dit hort
so dede hi zine wapene ghereiden
ende wapende hem al sonder beiden
ende seide vindict in enich lant
ic saelt u leveren in uwe hant
so helpe mi god die u gheboot
of ic blive in den wille doot
dies sijt seker ende ghewes
als walewein ghewapent es
brochtemen hem gringholetten voren
dien hi lief adde ende vercoren
in sinen sin vor alle paerde
ende hi sater up die onvervaerde
ende seinde hem metter rechter hant
doe nam hi orlof die wigant
an coninc ende an coninghinne
ende an alle diere waren inne
metten coninc indie zale
si antworden altemale
vaert god onse alre here
verde jou van lachtre ende van zere
ende late jou dinc ten besten comen
als hi orlof adde ghenomen
reet hi wech met deser tale
ende die daer bleven in die zale
waren vul van haren moede
ende seiden verghinct hem tongoede
bi gode ende biden goeden daghe
hi souds hebben clene claghe
dat hi die dinc dar anevaen
die ne gheen man dar bestaen
no noit kerstijn horde tellen
dat si yewer oyt ghevellen
dies dinct hi ons zijn onvroet
here walewein siet wat ghi doet
sprac die coninc tsinen neve
ende hoort den raet dien ic u gheve
een sot mach enen vroeden wel raden
van dat hem mach staen te staden
emmer wacht u ende u paert
dat ghi niet so na ne vaert
den scake dat ghijs hebt toren
deer walewein hi slouch met sporen
gringolette al dat hi mach
ende als deer keye dat versach
nu moghedi horen keyes tale
hi liep ten veinstren vander sale
ende riep here walewein maerct ende verstaet
haddi ghenomen enen draet
ende hadde den ant scaec ghestrect
so mochtijt nu hebben ghetrect
dat u niet ne ware ontvaren
deer walewein seide wildi ontbaren
heer keye van uwen quaden scerne
ic bads u utermaten gherne
ende laet mi hebben mine avonture
es soe soete of es soe zure
comt soe te goede ofte te quade
here keye ic ne roups u niet te rade
dus reet hi henen metter vaert
stoutelike als een liebaert
deer keye seide slaet met sporen
heer walewein het hout daer voren
tscaecspel hen dar jou niet ontvaren
die coninc ende die met hem waren
si seiden here keye waert u ghevoech
deser tale hebwi ghenouch
twine lati den rudder varen
daerne god moete bewaren
ghine waert zelve niet so ghedaen
dat ghi tghelof durst anegaen
dat hi an hem hevet ghesleghen
walewein reet wech ende zi zijn bleven
in harde menigherande tale
omme waleweyne binder zale
die coninc entie coninghinne
ghinghen boven ten hoghen tinne
ende saghen achter waleweyne
daer ne was no groot no cleyne
sine liepen ten veinstren harentare
ende saghen uut ende namen ware
warewaert walewein henen soude
hi reet met crachte ende met ghewoude
als die gone die niet ne spaert
achter tscacspel dat vorem vaert
bi wilen hoghe bi wilen neder
bi wilen voort bi wilen weder
bi wilen verre bi wilen bi
over waerhede seghet men mi
dus zaghet dere walewein vor hem gaen
ende hadt wel metter hant ghevaen
maer hi liet dor der gore tale
die boven laghen in die zale
hadsine sien daer achter vaen
endt hem danne ware ontgaen
si mochter mede hare sceren maken
hine liet om el ne ghene zaken
dus reet hi wech al zinen telt
deer waleweyn up een scone velt
doe quam hi in ene valeyde
doe stont die coninc ende seide
here walewein god moet u gheleyden
mijn oghen moeten hier van u sceiden
sine connen jou langher niet ghezien
hi keerden omme ende ghinc mettien
entie heren alle te male
vanden veinstren in die zale
ende spraken alle ghemeenlike
here walewein god van hemelrike
verde jou van lachtre ende van scaden
ende van dorperliken daden
ende late jou behouden wederkeren
metten scaecspele tuwer eren
doe namen si ander tale an hant
ende hi reet wech die wigant
na tscaec daer hi omme uut was comen
mettien hevet walewein vernomen
enen berch vor hem staen
hi dochtem toten hemele gaen
doe sprac hi daer hine vint
help god sinte marien kint
waerwaert mach ic varen omme
inne zie wech no recht no cromme
daer ic den scake volghen mach
nu ne sach ic noyt so drouven dach
als dat mi nu sal ontvaren
mettien wart walewein gheware
sciere waer die berch ondede
daer tscaec in voer ende hi mede
die berch die werts sciere gheles
als walewein daer binnen es
dat gat te voren was open
wert nu sciere toe gheloken
ende walewein moeste daer binnen bliven
allene sine rouwen driven
in enen berch die donker es
dies zijt zeker ende ghewes
hine horde daer creature ne ghene
in den berch waren stene
daer hi jeghen mochte spreken
wel na dochte hem therte breken
dat hi tscaec adde verloren
die rouwe ghinc hem verre te voren
dat hijt so verre hevet ghesocht
ende in so zwaerre pinen es brocht
dies was hi zere tonghemake
ende peinsde menigherande zake
hi seide al ware die berch ondaen
ende ic hier ute mochte gaen
quamic zonder scaec te hove
ic worde gheworpen buten love
ic bem vroet van zulken zaken
men soude sceren met mi maken
so wel kennic den here keyen
van hem souds mi mest verneyen
mi ware liever soudic sterven
ende in desen berch verderven
also ic wane dat ic sal
mine helpe god ende goet gheval
des nacht doghedi groot verdriet
van navons dat die sonne liet
haer scinen tes soe weder up ghinc
deer walewein die jonghelinc
hi viel in knieghebede terre waerf
ende seide god die dor ons staerf
ende om ons coret die bitter doot
nu helpt mi here uut deser noot
waric yewer in een plein
sprac die rudder walewein
al waren si c om mi ghestaen
ende si mi alle wilden slaen
ic sette mi jeghen hem ter were
metten scilde ende metten spere
hier moetic sterven dor die noot
sonder slach ende sonder stoot
dies bem ic tonghemake zere
dus claghede waleweyn die here
hi seinde hem ende es up ghestaen
ende ghinc te gringoletten zaen
ende stac den breidel an sinen arme
ende riep wel dicken owi wacharme
omdat hi tscaecspel hadde verloren
die rouwe ghinc hem alles te voren
dat was tmeeste dat hem daert
doe nam hi zinen breidel ter vaert
ende doolde in gonen berch allene
hi ende gringolet zijn wrene
so langhe dat hi sach van verren
den dach ghelijc ere sterren
ende jeghen dat licht es hi comen
ende hevet een serpents nest vernomen
daer iiij jonghe in laghen ende sliepen
die so groot waren dat si liepen
der waert dat si wesen wilden
wat radi waleweine den milden
te doene na dat es comen
doch ne hevet hi niewer vernomen
toude serpent hi was ghevaren
buten berghe hem ghenaren
ende halen daer si bi souden leven
sine jonghe die waren bleven
achter ende als dit walewein sach
ne weet hi wat hi best doen mach
maer hi haeste hem ende trac zijn zwaert
ende tert hem bet an ter vaert
ende slouch middel inden hoop
dat outste hadde den quaetsten coop
want hi cloofdet mids ontwe
den andren dedi so wee
dat het daer omme sterven moet
den derden slouch hi of enen voet
dat vierde sette hem ter were
ende hadde te waleweine grote ghere
het ontspranc met groten vake
het was ghewect met onghemake
het was zere fel al waest cleyne
ende scoot upten here waleweine
bede met claeuwen ende met tanden
deer walewein weerde hem metten handen
ende metten zwaerde ende metten scilde
weerde hem walewein die milde
dapperlike metter vaert
als die gone die begaert
tserpent te dodene ende hine can
het was gheleghen in enen dan
daer noit wijf no man was comen
tserpent hevet zinen staert ghenomen
ende slouch waleweine so harde
dat hi neder viel up die aerde
al waest hem te doene leet
doe scoot hi up ende nam ghereet
tserpent vaste met beden handen
boven ende beneden bi den tanden
ende scuerde hem zinen bec so wide
dat hem thovet hinc in twier side
doe haesti hem ende vinc ten zwaerde
deer walewein die onvervaerde
maer tander serpent dat hadde verloren
sinen voet het hevet vercoren
gringoletten seer waleweins paert
ende maecte hem vaste darewaert
mettien heift gringolet vernomen
waer tserpent es totem comen
ende hevet sinen voet verheven
ende den serpente enen ghegheven
wel te pointe jeghen tbeste been
dat hem vlooch mortelinghe ontween
doe moest vallen up die aerde
ende walewein quam metten zwaerde
ende nam hem tleven haestelike
doe danctijs gode van hemelrike
dathi hem aldus es ontgaen
te gringolette quam hi zaen
ende sette hem in zijn ghereide
ende reet wech al zonder beide
daer waert dat hi den dach sach baren
nu moetene onse vrouwe bewaren
aldus reet hi den berch dore
tote hi quam vor ene score
daer die berch ghescoort es
toude serpent was wel gheles
daer te vaerne uut ende in
want het haelder zijn ghewin
daert altoos bi moeste leven
ende sine jonghe die waren bleven
achter hem doe hetse liet
ende alst walewein comen siet
sone was hijs bore blide
ende trac hem an ene side
dat hetne niet ne mochte sien
hi ghereedde hem ende vinc mettien
bede ten scilde ende ten spere
ende hi reedde hem vaste ter were
hi greep den scacht met beden handen
ende ghinc vor die scuere standen
ende keerde den ort ter scuere waert
ende gont serpent dat quam ter vaert
ende waende liden sonder were
ende walewein gheraket metten spere
so wel dat hijt stac al dore
dat het viel neder in die score
tserpent ende began hem recken
walewein waende ute trecken
den scacht ende hi was mids ontwe
dat trensoen dede den serpente wee
dat hem tvier ter kele uut scoot
doe waende walewein wel wesen doot
vander hitte vanden viere
hi ghinc an sine side sciere
ende liet die grote blaexeme liden
die daer vlooch in allen siden
enten serpente uter kele scoot
om die anxene vander doot
ware hem zijn staert niet buten bleven
het hadde walewein ghenomen tleven
hi hevet brocht in zulker noot
gont serpent slouch slaghe groot
metten sterte jeghen die stene
dat si vielen groot ende cleine
in beden siden vander scuere
daer mochten drie rudders riden duere
duer tgat dat serpent hadde ghemaect
hadt waleweine also gheraect
ic wane hi waerre doot bleven
al haddi xx manne leven
deer walewein stont ende louch
ende seide dits wel mijn ghevoech
tserpent heift mi die porte ondaen
nu mach ic uten berghe gaen
ende henen riden daer ic wille
tserpent ne lach niet langhe stille
dat trensoen dede hem onsochte
het stont up so het eerst mochte
ende scoot upten here waleweyne
tserpent was groot ende hi was cleyne
het quam bernende als een vier
hen sach nieman so lelijc dier
alst walewein sach wart hi vervaert
ende hi vergat zijn goede zweert
want hem uter hant ontgleet
dat was hem sident herde leet
hine wiste noyt hoe hijt verloos
tserpent waleweyne vercoos
om te deerne so het meest mach
het gaf hem herde menighen slach
metten staerte al tenden een
wel xx waerven eer het ghefeen
het was up hem verbolghen zere
mettien naemt waleweine den here
in sinen staert ende soudene draghen
sinen jonghen ende latene cnaghen
up dat so liet hettene leven
maer god hevet hem tgheluc ghegheven
dat hise te voren slouch alle doot
walewein was in groter noot
haddi vor tserpent ghestaen
also hi bachten hevet ghedaen
hi ware verbernt altemale
sonder enighe wedertale
gringolet dat ne conste gheduren
binnen den mure het liep ter scuren
ute ende ghinc an ene side
dies was walewein onblide
hi bleef allene ende onberaden
hem ne stont niemen te staden
hi seide die duvel hout mi ghevaen
so vaste in can hem niet ontgaen
ende metten staerte so ghebonden
mochtic belyen mine sonden
so waric blide vor mine doot
die selve god die mi gheboot
hi moet mi helpen ende beraden
ende staen mire zielen te staden
want mijn leven es ghedaen
tserpent ne lette niet sonder waen
ende vlooch danen metter vaert
ende drouch walewein in zinen staert
voortwaert in enen nauwen pat
walewein was vander pinen mat
die hem tserpent hadde ghedaen
mettien so bleeft ghevaen
tenen ghate het ne mochte niet duere
het was te nauwe buten muere
nochtanne waester dicke dor comen
maer trensoen hevet hem benomen
dat hem bleef stekende in de zide
doet walewein sach was hi blide
hi seide god here dor uwe doghet
also waerlike als ghi wel moghet
so moeti mi here heden
jeghen dit felle serpent bevreden
dat mi desen anxt hevet ghedaen
dus moeste waleweyn ghinder staen
si waren ghevaen onder hem beden
so vaste sine mochten niet sceden
no weder achter gaen no vort
walewein mochte cume een wort
spreken hi was so zere ghebonden
met tserpents staerte tien stonden
het heveten brocht in groter noot
ende gaf hem herde menighen stoot
metten staerte jeghen die stene
bi wilen groot bi wilen clene
ende heveten in enen pit ghesteken
dat hi cume mochte spreken
no gheen let verbrawen
tserpent scuerde metten clauwen
walewijns wapine te dien stonden
ooc es hi in zinen staert ghewonden
ende so vaste daer in ghevaen
cume sal hi meer ontgaen
vander pine daer hi in es
deer walewein sijt seker des
hi verloste sine ene hant
doe taste hi om zinen brant
an zine side hi was verloren
no weder sider no daer voren
ne quam walewein in zulker noot
nu alreerst waendi bliven doot
doe tasti voort an sine side
ene misericorde dies was hi blide
hi dankets gode hi hads te doene
doe tracse uut walewein die coene
ende stac na tserpent harentare
hi dede hem harde clene dare
ende het ne mochte hem niet versluten
hadt zijn hovet ghehadt buten
het ware hem tonneren vergaen
dat hijt soude steken of slaen
bedi hevet walewein te doene
wel der helpen vanden trensoene
dat serpent dus ghevaen hevet
walewein die met pinen levet
hine mochte waer met ere hant
die misericorde nam die wigant
daer hi tserpent mede stac
sodat hem zijn herte brac
ter navelen no min no mee
tserpent creesch lude hem was wee
omme die anxene vander doot
noch was waleweins anxene groot
hi lach onder tserpents voet
uter wonde quam ghelopen tbloet
up hem heter dan een vier
walewein sprac dit nes gheen dier
het es die duvel uter hellen
die hier comt ende wille mi quellen
ende hevet mi desen anxt ghedaen
ende noch ne can ics niet ontgaen
al eest gherovet vanden live
ende al waric sterker dan si vive
sone mochtic mi niet beraden
ic ne moet sieden ende braden
die duvel hevet mi so ghebonden
int bloet dat comt uut deser wonden
het dinct mi heter dan een vier
aldus lach walewein onder dat dier
inden pit onder tserpents bloet
dat hem ten scoudren over woet
dus dede hem tserpent groten pant
deer walewein trac uut metter hant
die misericorde metter vaert
ende hieu up tserpents staert
tote hine altemale ontknochte
ende hem zelven uter pinen brochte
die hem tserpent hadde ghedaen
maer god danc hi es ontgaen
ende hi dankets blidelike
gode van hoghen rike
doe was hi blide doe hi dat sach
dat serpent also doot lach
dat hem die anxene hadde ghedaen
ende hi hem aldus es ontgaen
hi seide ic ne wille niet sorghen
dattu heden ofte morghen
enen andren sult doen verdriet
ic hope dat ne ghevalt di niet
ic sal die eer die voete of slaen
hi haeste ende als hijt hadde ghedaen
sprac hi ic hope an onsen here
dune dwinghes mensche nemmermere
alstu hier vormaels heves ghedaen
het ne mochte niet vordi ghestaen
mijn goede halsberch vander aventuren
hine mochte niet vordi gheduren
dune hebstene ghescort ende ondect
al mijn lijf ende dorpect
ende duer die scoren hebbic vonden
in minen live diepe wonden
alomme omme in mine zide
walewein was drouve ende blide
dat hi tserpent hadde doot
dies so haddi bliscap groot
banderside so haddi toren
dat hi zijn zwaerd adde verloren
sijns scilts moeste hi ooc derven
al soudi daer omme sterven
hi lach onder tserpent te broken
maer dies es hi wel ghewroken
sijn scacht was ooc mids ontwee
diene wert hem nemmermee
gringolet es hem ontgaen
dies moeste hi daer allene staen
in avonturen van zinen live
hi adde wonden driewerf vive
die hem tserpent adde ghegheven
dus leeddi een onsochte leven
nochtan ne micte walewein niet
up die pine ende up tverdriet
dat hem tserpent adde ghedaen
addi gheweten waer waert gaen
dat hi niemare hadde moghen horen
vanden scaecspele achter of voren
dus doolde hi den berch al dure
omme te zoekene avonture
die hire ghenouch vinden sal
daer ghesciede hem dit gheval
dat hi vant zijn goede zwaert
dat hi lief hadde ende waert
doe hief hijt up ende was blide
ende staect sciere an zine side
in zinen scoe dien hi noch hevet
walewein zucht ende bevet
so zere smerten hem die wonden
ende hi gheraecte ten selven stonden
daer die berch was ondaen
doe ghinc hi vor die score staen
ende vernam daer een scone lant
ende gringolet quam te hant
tote zinen here alstene sach
ghelopen aldat ghelopen mach
die vanden slaghen was mesmaect
alsone tserpent adde gheraect
metten claeuwen in menigher stede
nu hoort wat walewein dede
hi sat ende tinte sine wonden
die hire menighe hevet vonden
over zijn lijf doe hise sochte
men seghet dat men niet ne mochte
waleweine van ghenen talve
vinden hine hadde werc ende salve
nu eist comen dat hire te doene hevet
also zere als yemen die levet
maer water was hem daer wel diere
metten bloede moesti sciere
sine wonde wieken ende binden
alle die hire conste vinden
als hijt dus al hadde ghedaen
so es hi weder up ghestaen
ende quam ghegaen te sinen paerde
doe sach hi neder na die aerde
doe dochte hem dat hi stont so hoghe
men hadde niet met enen boghe
vander aerde connen gheslaen
tote daer walewein was ghestaen
hoe sal hi neder comen up daerde
met gringolette sinen paerde
want die berch es also ghemaect
al waerre een kerstijn up gheraect
hine mochte nieuwer neder gliden
hine viele int water in allen siden
om dien berch liep ene riviere
soe was groot wijt ende liep sciere
die berch waser uut ghewrocht
uter rivieren heift hem ghedocht
met groten stenen ende met starken
recht ghelijc ere karken
ende inden berch ghinc ene score
daer tserpent voer dicken dore
ende hadder zijn nest in ghemaect
ende wilde niet dat men hem ghenaect
men mochter qualike in ghewinnen
het verghinc waleweine tonminnen
dat hi was comen in den berch
hets wonder hine hadde groot erch
ontfaen tserpent was so fel
maer sine sake verghinc hem wel
also laghen sine avonturen
bedi mochtijs te bet gheduren
hi seide ic bem der anxene ontgaen
die mi tserpent hevet ghedaen
nochtan staet mi hier te zine
in vresen ende in groter pine
van minen live in springhe sciere
vandesen berghe in die riviere
beter es camp danne hals ontwee
blevic hier binnen emmerme
ic ne wiste wat eten no drinken
aldus began hi hem bedinken
nu moeti avonturen zijn leven
hi seide sterve ic ic come ghedreven
weder daer men mi sal kinnen
hier mochtic lettel prijs ghewinnen
storvic hier sprac doe die here
menne ghevreeschte nemmermere
waer dat ic becomen ware
dus stont hi in groten vare
bi gringolette sinen wrene
ende gordene ende sat daer up allene
hi seindem achter ende voren
ende gringolet hevet vercoren
die riviere ende spranc daer neder
boven ne keerden si nemmeer weder
dies zijt seker ende wijs
haddi gheweest van parijs
here hi adt wel gherne ghegheven
ende hi te carlicen ware bleven
hi hilt hem vaste up zijn paert
dat menigher marc was waert
so waer so hijs hadde te doene
het was een deel nader noene
als hi dus voer in die riviere
ende gringolet ghinc zwemmen sciere
nu es der walewein gheraect
die vanden bloede was mesmaect
daer hi mach spoelen sine lede
die wel zere te menigher stede
waren van wonden ende van bloede
ende gringolet dat wert so moede
van zwemmene dat nemmeer ne mochte
doch swamt dat het lant gherochte
metten voeten ende stont al stille
om dat hem rusten wille
in gone riviere up een eylant
het quam hem wel dat hijt vant
hen hadde el niet dan thovet boven
walewein mochts hem wel beloven
dat hi zijn goede ors adde bescreden
ic hope het salne wel bevreden
het zwam vort an tander lant
doe beette walewein te hant
in enen mersch die scone was
ende ghinc sitten int groene gras
die vanden live was mesmaect
hi was in felre stede gheraect
daer men hem deelde evel spel
dat sceen an gringoletten wel
die lach als of hi ware doot
dies was waleweins rouwe groot
hi trac dat gras uter aerde
ende ghinc tote sinen paerde
hi begonst torken ende wriven
proeven oft hem mochte bliven
doe spranct up dies was hi blide
walewein ende stont bi zire zide
al haddem yemen willen deren
hine adde hem niewaer mede verweren
hine hevet no weder scilt no spere
daer hi hem mede mochte ter were
setten of hijs hadde te doene
al was hi bloot hi was coene
sijn halsberch adde menighe scure
men sach zijn scone lijf al dure
dat hem tserpent hevet ghedaen
nu moet hi dus allene staen
bi gringolette zinen wrene
echt gordine ende sat up allene
die tonghemake was wel zere
dat was walewein die here
want hi ghenen wech ne sach
daer hi den scake volghen mach
doe reet hi vaste al over dwers
walewein die scone mersch
onthier ende hi vernam
dat hi tenen weghe quam
die hilt hi so hi best mochte
doe sach hi also hem dochte
ene borch of soe ware van goude
doe peinsde walewein dat hi soude
daer in herberghen of hi mochte
aldus sette hi zijn ghedochte
doe reet hi darewaert herde zaen
doe docht soe hem in een water staen
ende up enen standaert ghewrocht van ondre
daer woonde die coninc vanden wondre
wetti waer omme hi wonder hiet
ic saelt u segghen ic ne laets niet
hi versciep hem tallen dieren
die zijn upt lant of in rivieren
bander side sciep hi hem wedere
tallen voghelen die met vedere
moghen vlieghen in enich lant
ic wane wel dat men noit ne vant
scoonre borch dan hi hevet ene
hen ware van kalke ende van stene
nochtan mochte soe niet scoonre wesen
soe was ghescreven diet conste lesen
met goude buten ende binnen
men mach die borch niet ghewinnen
twater datter omme gheedt
het es ere alver mile breet
men mach die borch niet ghenaken
die die coninc hevet doen maken
hen si namelike van voren
die strate hevet walewein vercoren
diene toter porten brochte
menich sins was zijn ghedochte
doe beette hi vordie borch sciere
daer sach hi wonder menighertiere
alomme van herde menigher saken
die die coninc adde doen maken
sijn paert liet hi beneden staen
ende hi quam in die borch ghegaen
daer vant hi den den coninc wondre
ende zinen sone alydrisondre
ende tscaecspel tusschen hem beden staen
dat hem die pine al hadde ghedaen
daer up so speilden si ten scake
doe was walewein bet teghemake
danne hi was in langhen stonden
omme dat hi tscaecspel adde vonden
dat hi langhe adde ghesocht
ende hem in menigher pinen brocht
doe neech hi ende groette den coninc
ende sinen sone den jonghelinc
si groettene weder in waren saken
ende stonden up vanden scake
ende onthaelden waleweyne den here
ende leeddene in waert biden ghere
die ghemaecs wel hadde te doene
hi adde van sanderdaghes noene
gheweset in herde groter pine
dats sinen wapinen wel anschine
die so ghescuert zijn ende ghetrect
hi scaemde hem dat menne sach ondect
sijn sone leddene harentare
die coninc wonder werts gheware
ende riep twe knapen dat si quamen
ende den here waleweyne namen
ende leedden in ere kemenaden
een ander cnape was dies beraden
ende quam te gringoletten ghegaen
daerne waleweyn liet staen
beneden der brugghe als hi up quam
men seghet ons dattie knape nam
gringoletten die wel sciere
was comen mesmaect uter riviere
ende leeddene up een scone stal
daer dedi hem tghemac al
dat men mochte doen enen paerde
ic wane dat walewein also begaerde
hi torctene vaste ende wreef
dat hem een twint niet ne bleef
over hem dat hem messat
het hads te doene het was so mat
doe dedi hem of zijn ghereide
ende decket weder sonder beide
doe liep die cnape ende haelde coren
ende stortets hem ghenouch te voren
doe quam hi weder up ghegaen
dander twee cnapen waren ghestaen
bi waleweine inder kemenaden
ende daden hem grote ghenaden
deen haelde water wel ghereet
te pointe cout te pointe heet
ende goot in ene cupe zaen
dander knape was ghestaen
bi hem ende ontwapenden gherede
doe dwoughen si zine scone lede
die waren mesmaect van diepen wonden
dier si menighe over hem vonden
als sijt aldus hadden ghedaen
doe leiden sine up een bedde zaen
dat rikelijc was ende diere
ende vulmaect in alre maniere
van finen goude die pilare
entie sponden van yvare
wel duer sneden ende duer houwen
men mochter wonder groot in scouwen
die maerken conste hi mochter in zien
twonder dat in de warelt soude ghescien
vanden beghinsele tote dat soe enden
sal daer mochtijt ondervenden
vier ingle stonden daer goudijn
die niet verbetert ne mochten zijn
die scone songhen ende clare
der walewein hi wert gheware
dattie sanc die si gaven ute
was ghemaect met enen condute
dattie coninc vanden wondre
dede maken inde borch van ondere
ende elc hevet in zine hant
enen saphier ende enen jochant
indander hant enen carbonkel
die maket licht daert was donker
dat te minnachte was also clare
als oft noenen daghes ware
binnen der burch vanden stene
daer wasser menich groot ende clene
omtrent dat bedde daer mense sach
nu hoort wat crachte ant bedde lach
ware een man up tbedde gheleghen
al wari dor houwen ende duer sleghen
of haddi over hem enighe wonde
moeste hire up ligghen ene stonde
tote hie met slape ware bevaen
als hi weder up wilde staen
so wari gans ende ghesont
als hi noit was in enigher stont
daer omme dedene die coninc wonder
daer upligghen ende decken onder
die coverture daer hi ghenesen
van sinen wonden soude wesen
dus bleef hi met slape bevaen
die inglen lieten haer singhen staen
die te voren songhen clare
doe wert die coninc wel gheware
dat walewein lach ende sliep
enen cnape dat hi riep
ende hi hiet hem of hi mochte
dat hi waleweins wapine brochte
men ghincse scueren ende maken clare
so waer dat men wart gheware
datter ene maelge ghebrac
ic wane mer ene nieuwe in stac
dus ghinc men scuren ende ghereiden
sine wapine sonder beiden
hier of ne wiste walewein niet
die lach up tbedde daer menne liet
up slapen dat diere was ende goet
so wel hem diere up slapen moet
ende als sine wapine waren ghereit
doe leidemer bi datter toe steit
bede scilt ende daer toe spere
daer hi hem mede soude ter were
setten of hijs hadde te doene
ende ene coverture groene
met siden arde wel ghewrocht
die coninc wonder was wel bedocht
van harde menigherande saken
ende sprac tote sinen cnapen
sect ons es die spise ghereet
neen soe here godweet
so spoet daer mede hets wel ghedaen
hets tijt dat wi etene gaen
hier zijn zulke die gherne aten
danne hevet mi ghene onmate
al waert niemen danne mijn gast
ic wane wel dat hi noch vast
also helpe mi god van desen daghe
doe leidemen taflen uptie scraghe
daer boven spreedde men die dwale
walewein ontspranc metter tale
uut sinen slape gans ende ghesont
als hi noit was tenigher stont
daer omme dedene die coninc slapen
dat hi van allen onghemaken
eer avont soude zijn ghenesen
helpt god sprac walewein mettesen
waer waert bem ic nu gheraect
ligghic hier al moedernaect
ic ne hebbe cousen no scoen
no cleder die ic ane mach doen
dies bem ic tonghemake zere
sprac deer walewein die here
dus verhorde die coninc claghen
waleweine ende dedem draghen
een paer cleder van witter zide
men brocht dies was hi blide
als hise hadde in sine hant
ic wane wel dat men noit ne vant
cleder die waren also diere
dat wonder was so menighertiere
dat andie cledre stont ghewrocht
men hadse om m pont niet ghecocht
hen es gheen clerc in al parijs
so wel gheleert no so wijs
diet adde ghelesen oft gheraect
dat andie cleder was ghemaect
hi deedse an ende waser blide
die coninc adde ten selven tide
doen maken een surcoot
het was scarlakijn root
met ermenien uut ghewrocht
dit hevet men waleweyne brocht
ende niewe cousen ende nieuwe scoen
die die rudder an sal doen
hi cleedde hem ende es up ghestaen
doe brochtemen waleweyne zaen
een beckijn van roden goude
daer men hem mede dienen soude
ende een hant vadt dies ghelike
diet dede maken hi was rike
men gaf hem water ende hi ghinc dwaen
doe brochtemen hem die dwale zaen
daer hi zine hande mede droghen soude
hi hadde al dat hi hebben woude
bin desen quam die coninc wonder
ende zijn sone alidrizonder
met zes rudders uut vercoren
scone rike ende wel gheboren
toten here walewein ghegaen
ende seide zidi up ghestaen
here ende hoe sidi teghemake
mine deert ne ghene sake
ic bem ghenesen in corter tijt
dies si god ghebenedijt
sprac die coninc ende zijn kint
doe namen si den jonghelinc
met groter joyen met groten spele
daer waren hogher liede vele
ende quamer mede voort ghegaen
daer alle gone taflen staen
som van yvore ende som van stene
ende som waren si van elps bene
sconincs tafle was van goude
daer walewein up eten soude
in enen setel settemenne allene
daer chierheit ende diere stene
an stonden daer cracht an lach
hen mochte blexeme no donreslach
no ne gherande saken
ne mochte den gonen ghenaken
die inden setel was gheseten
dus began deer walewein eten
ende die heren altemale
boven ende beneden in die sale
ten elps bene saten die graven
ende hertoghen van groter haven
ende ten yvore hoghe liede
rudders maer hare maisniede
saten beneden ten marberine
men scincte van den coelen wine
ten taflen boven ende beneden
al hadde der walewein ghebeden
omme goede herberghe een jaer
ic wane hi hevese vonden daer
hi sat neven sconinx zide
die zire comst was harde blide
vor hem stonden die stopen van goude
daer men den wijn uut scinken soude
ende nappe die waren menighertiere
gone gherechten waren diere
daer men den heren diende mede
die coninc was blide ende sede
toten here waleweine here
sijt te ghemake ic bids u zere
met al zulken als hier es
deer walewein des zijt ghewes
was wel beraden ende hi louch
ende seide hier es here ghenouch
mine ghebreket ghene sake
ic bem herde wel te ghemake
dus saten si metteser tale
walewein sach binnen der sale
tortijtsen staen up candelare
die alle gader goudijn waren
diet maecten binnen der borch clare
als oft noenen daghes ware
die wel groot was ende wel wide
walewein sach an elke side
hi mochte daer menighen rudder scouwen
maer hine sacher vrouwe no joncfrouwen
dat dochte hem ene vremde sake
dus saten die heren met ghemake
ende aten ende waren metten bliden
die coninc sprac ten selven tiden
rudder waert u wel bequame
so wistic gherne uwe name
walewein andwerde mettien
here also moete mi goet ghescien
ic sect u utermaten gherne
dies ne staet mi niet tonberne
walewein es mine name
eist u wille ende wel bequame
ic bem u gast ende ghi mijn waert
so sect mi duwe of ghijs begaert
ende waer dat ic gheraect bem
die coninc andworde hem
heer walewein ghi zijt gheraect int wonder
van allen sinne boven ende onder
selve es wonder mine name
der walewein seide zonder blame
moghedi met rechte heten wonder
hier eis so vele boven ende onder
ende in allen siden ghemaect
ic weet wel ic ne was noit gheraect
in steden daer ic so vele vant
ende hebbe gheweist in menich lant
als ics nu hier hebbe ghezien
maer also moete mi goet ghescien
dit wonder gaet alles te boven
coninc rike ende van love
dat ic hier so menighen rudder scouwe
ende ic ne sie hier vrouwe no joncfrouwe
ne hort hier ghene coninghinne
jaet walewein wel soete minne
die ghi wel varinghe sult sien
die coninc hi ondede mettien
ene veinstre daer walewein dure
sach sitten bander side den mure
in ene zale scone joncfrouwen
die hire vele mochte scouwen
allene sat die coninghinne
met enen wel ghestaden zinne
ende hevet ghedweghen ende es gheseten
tere tafle ende soude eten
die rike was ende diere
met herder menigher cameriere
die alle waren tharen ghelove
deer walewein seide in ghenen hove
ne quam ic noit in gheen lant
daer ic dus groot wonder vant
als ic nu hier hebbe ghezien
maer also moete mi goet ghescien
nochtan hevet mi dit wonder mere
sprac walewein here coninc here
bi wat manieren ende bi wat saken
dies moeti mi vroet maken
twi ghi woont aldus versceden
dus sprac si onder hem beden
die coninc andworde mettien
her walewein ghi moocht hier zien
wonder van herde menigher zaken
die ic hebbe hier doen maken
die coninghinne was noit indien
dat soet noyt wilde comen zien
hoet ghemaect ware ende ghewrocht
maer altoos es soe in dien bedocht
dat soe wille wonen in die zale
mettesen dedemen up die dwale
daer was gheten int ghevouch
men gaf water ende men dwouch
die hande scone vander spisen
men diende daer wel in allen wisen
na den etene gaf men wijn
alst doet daer hoghe liede zijn
men scijncte ende men dede omme ganc
die heren dronken men dede staen
die stope ende nappe an ene zide
si waren alle gader blide
die daer waren binder zale
wat holpe dat ic langhe tale
maecte doe sprac alydrisonder
heer walewein mi hevet wonder
wat saken dat ghi hebt vernomen
dat ghi int wonder dus zijt comen
comdi om riden of om josteren
of comdi zouken avontueren
of begherdi goet ofte quaet
ghi vint wel die u weder staet
eer ghi van henen moghet keren
of wildi bliven mettesen heren
mijn here es uwes herde blide
ende set jou neven zire zide
al wildire bliven ewelike
walewein sprac god die rike
moete jou lonen dit scone ghebot
maer neen ic niet also helpe mi god
dat verstaet wel in uwen sin
dat ic int wandelen comen bin
dat hevet mi tscaecspel al ghedaen
dat ic heden sach vor u staen
daer wi saten tarturs hove
eens coninx van groten love
met groter joye met groten spele
saten daer zire rudders vele
na dat eten ende adden ghedweghen
also hoghe lieden pleghen
daer hebsi wonder groot vernomen
tscaecspel ten venstren in comen
ende breedde hem neder uptie aerde
hi mochte spelen dies begaerde
dus laghet daer up die wile doe
daer ne ghinc niemen of no toe
van al gonen hoghen lieden
here coninc ic wilt jou bedieden
wi saghent alle die daer waren
mettien hieft up ende es ghevaren
weder dane het quam te voren
dies adde die coninc artur toren
ende sprac bi mire coninc crone
dit scaecspel dinct mi so scone
maerct ghi heren ende ziet
hen quam hier sonder sake niet
die up wille sitten sonder sparen
dit scaecspel halen ende achter varen
ende leverent mi in mine hant
ic sal hem gheven al mijn lant
ende mine crone na minen live
dit willic dat zijn eghijn blive
van alden heren diere waren
sone durster noyt een varen
si saten alle ende zweghen stille
die coninc seide so wie so wille
goed rudder in mijn hof betalen
hi sal mi dat scaecspel halen
of wine ghecrighen nemmermere
vandesen daghe vort wert ere
laten wijt ons aldus ontfaren
noch zweghen si alle diere waren
daer ne andworde niemen van enen worde
ic scaemde mi als ic dat horde
dat daer niemen was so ghedaen
die dat ghelof durste ane gaen
van minen here den coninc
ende ic tert voort met deser dinc
ende seide here coninc artur here
die tale die ghi heden ere
seit die hebbic wel verstaen
die jou ghelof wilde anegaen
soudi hem houden alte voren
den eet dien ghi hebt ghezworen
die coninc andworde mettien
ja ic so moete mi goet ghescien
dies ne wendic heden mijn wort
here als ic dat hadde ghehort
dedic mine wapine reiden
ende wapende mi al sonder beide
ende seide vondict in enich lant
ic soudt hem leveren metter hant
also helpe mi god die mi gheboot
of ic bleve daer omme doot
siet here dus hebbict vernomen
ende bem na tscaec int wonder comen
ende wanet hier hebben ghevaen
ne ware mi dinke hets mi ontgaen
ende es mi worden onghereet
die coninc hi seide godweet
here walewein addijt ghevaen
so waerdi groter pinen ontgaen
die jou nu te doghene steet
maer mijn scaec es mi u onghereet
hen si dat ghi dort anevaen
tghelof dat ic jou doe verstaen
ic sal delen ende ghi kiesen
ghi moocht dat kiesen ic sal verliesen
hebdi ten scake grote ghere
so moet ghijt winnen metten spere
up mi ende met uwen scilde
doe sprac walewein die milde
so waric danne van dommen rade
soudic jou lonen goet met quade
entie ere die ghi mi hebt ghedaen
neen ic here al sonder waen
stakic jou of gherochte
als het wel ghevallen mochte
ende ghi mi weder coninc here
dies ne ghecreghic nemmer ere
ic words gheworpen buten love
waer dat ic quam in elken hove
men soude segghen ziet waer vaert
die tasseerde zinen waert
als hi hem goet adde ghedaen
mi ware liever waric ghevaen
in enen kerker viertich daghe
daer ic no zonne no mane ne saghe
danne mi den lachter hier ghesciede
doe seiden alle die hoghe liede
ghi sect wel als een goet man
die coninc seide zuldi mi dan
here walewein doen ene bede
ende winnen tscaec up hovescede
dan saelt staen tuwen ghebode
heer walewein seide bi gode
ic sal doen dat ghi begaert
heer walewein so moeti tswaert
varen zoeken metten tween ringhen
wildi dat halen ende mi bringhen
so gevic jou tscaec sekerlike
het hevet een coninc hi es rike
ende heet die coninc amoraen
sijn casteel es so ghestaen
men machene nemmerme ghewinnen
dat goede zwaert dat esser binnen
dat hevet hi binnen zire hoeden
heer walewein nu willic bevroeden
wat crachten andat zwaert leghet
eist also als men ons seghet
hem ne mach gheen man comen te voren
es hi daer toe niet vercoren
ende trect hi ute dat goede zwaert
het slatene ontwe in de middewaert
daer ne dar niemen omme vraghen
dat daer yemen sal draghen
hine si van duechden uut vercoren
van alle den gonen die zijn gheboren
ende van rudderscepe mede
heer walewein moghedi dese bede
doen ende halen mi tgoede zwaert
so ghevic jou mijn scaec ter vaert
uwen wille mede te doene
walewein sprac die rudder coene
here mi ghebreict ene sake
dies bem ic zere tonghemake
waert dat icse ghecrighen mochte
sone levet hi niet diet mi ontcochte
no om zelver no om goud
in leveret jou in jou ghewoud
mede te doene al u ghebod
die coninc seide also helpe mi god
heer walewein sect mi wat dat es
des zijt seker ende ghewes
ic saels jou helpen na mire macht
hi seide ic ne hebbe scilt no scacht
mijns halsberch hevet menighe score
die mi gherochte hi stakemi dore
dies bem ic in groter zorghen
die coninc seide beit tote morghen
jouwe wapene die zijn al ghereet
alsoot ten rudderscepe steet
hier mede lieten si die tale
doe ghinc men slapen in die zale
die bedden waren wel ghemaect
die here walewein hi es gheraect
tenen bedde goet ende diere
daerup ghinc hi slapen sciere
dien nacht duere tote dat daghede
doe cleedde hem walewein ende vraghede
of yemen zine wapine weet
twe knapen brochtse hem ghereet
ende wapenden wel in corten tiden
walewein was metten bliden
als hi zinen halsberch sach so clare
doe vraghedi waer die coninc ware
binnen desen es hi up ghestaen
ende quam te waleweyne ghegaen
ende groeten herde hoveschelike
walewein seide god die rike
gheve jou bliscap ende grote ere
blivet te gode tote ic kere
ic sal jou halen tgoede zwaert
eist dat god mijn leven spaert
eer ic wederkere int wonder
bin desen quam alydrisonder
hi bevalne gode haestelike
walewein ruumde die borch rike
ende quam ter brugghen of ghegaen
daer vant hi enen cnape staen
die hem gringoletten hilt
ende sinen scacht ende sinen scilt
dus sat hi up in zijn ghereide
ende hi voer wech al sonder beide
walewein henen zire vaerde
in davontuere vanden zwaerde
ter poorten uut al dat hi mach
die strate die hi vor hem sach
tote dat hi ten ende es comen
mettien heift walewein vernomen
een foreest vor hem een wout
daer voghele in singhen menichfout
het was nuchtens omtrent primen
die sonne verbaerde ende ghinc scinen
als hi binden woude es comen
eer hiet lanc heifti vernomen
ene creature so zere carmen
dies mochte onsen here ontfarmen
hi hoorde roepen o wi o wach
nu ne weet ic wat ic doen mach
mi verniewet mijn oude zeer
vortwaert ylanc so meer
dat ic langhe hebbe ghedraghen
dus verhorde walewein claghen
hi slouch met sporen ende reet ter vaert
daer die creature mesbaert
te ziene of hi helpen mach
doe dochte hem dat hi comen sach
enen cnape van sconen leden
up een arm paert ghereden
het was magher ende manc
sijn haar loke ende lanc
neder hinghen hem die oren
het houtte bachten ende voren
sijn oghen liepen hem uten hovede
hine levet niet dies ghelovede
hoe dat paert was ghedaen
het hadde tere armer crebbe ghestaen
daer hem coren dicke ghebrac
het hadde menich onghemac
men namer toe wel crancken ware
men liet lopen harentare
nacht ende dach waest heet of cout
winter ende somer in gont wout
ende hadde ghedaen wel menich jaer
dat mochtemen marken an zijn haer
dat hem also verwerret lach
dies was leden wel menighen dach
dat gheconreit was of ghewreven
den parde ne was een twint niet bleven
dan die huut daer men dore sach
want men sine been tellen mach
ende zine rebben an elke side
diere up sat hi was onblide
hem was onsochte te moede
ende slouch vaste met ere roeden
tpaert maer hen halp hem niet
temeer hi slaet te min het diet
hen mochte niet een voetstap gaen
hen moeste hem rusten ende stille staen
of het ware ghevallen up daerde
dit sach walewein donvervaerde
dien dat verdochte vanden knape
omme dat hi maercte diere sake
dat hi was van so sconen leden
ende zulc een paert quam ghereden
over die scoudere was hi breet
want hem zijn leven wale steet
die nuese haddi scone ende recht
sijn vorhooft breet ende slecht
die oghen addi scone ende grawe
brune ende slichte winbrawen
sijn haer kersp ende blont
den hals sne wit ende ront
sine lier bloeiden als ene rose
sijn adem ne rooc niet ghebose
die tande wit ende clene
scoonre creature ne sach niemen ghene
hi was omtrent die middel smal
in sinen kin stont een dal
hi was vulmaect van allen leden
ende wel gheraect van allen zeden
hi mochte met eren vandien lande
grave wesen maer hi wranc zijn hande
so dat hem dat rode bloet
voren uut sinen naglen woet
dit sach walewein dies verdochte
hi groete den knape so hi eerst mochte
ende omboot hem goeden dach
met al dat god vulbringhen mach
die cnape seide god lone u here
goet dach ne wert mi nemmermere
ic bem den goeden daghe ontgaen
walewein seide doet mi verstaen
uwen rouwe ende u verdriet
die knape seide hen holpe jou niet
dat ghi mi lettet laet mi varen
here dat u god moete bewaren
al teldic jou al minen rouwe
het ne holpe u niet bi mire trouwe
bedi mi es mijn herte zwaer
dies es wel leden xx jaer
dat ic verloos minen enen broeder
gheen bet gheraecter no vroeder
so ne es int conincrike bleven
sider dat hi verloos zijn leven
no van duechden bet vulcomen
die gone diene mi hevet ghenomen
hi gaet daghelijcs vor minen oghen
hoe mach mijn herte dat ghedoghen
hine boots mi noit ghene bate
here bi rechter caritate
nochtanne deert mi vele mere
ander zake wel lieve here
waer hi mi ziet of can ghenaken
gaet hi zijn sceren met mi maken
eist in die kerke of daer buten
ic scuwene hen can mi niet versluten
hine hout altoos met mi zijn spot
ghelijc of ic ware een sot
want hem dinct in zinen sin
dat ic niet beters waert ne bin
danne hi dus spiet omme minen scamp
here nu hebbic enen camp
jeghen hem beroupen vorden coninc
siet hier here om dese dinc
so bem ic tonghemake zere
nochtan deert mi vele mere
het es onse zede in dit lant
dat ne mach gheen seriant
enen rudder roepen te campe
daer ment trecken wille te scampe
hi moet rudder zijn ghedaen
here nu hebbict ghelaten staen
ende mijn goet ende mijn lant
minen here den coninc in sine hant
ende wilde mi god goede avonture
gheven ic soude ten coninc arture
varen ende bidden hem up ghenade
wildi dat hi mi rudder dade
dies zijt seker ende ghewes
here men seit ons dat hi es
zeghezalich dien hi rudder doet
nu hebbics u ghemaect vroet
waer omme dat ic ute bem comen
maer ongheval hevet mi benomen
heden alsoot wesen soude
int begon van desen woude
waendic liden die passaedse
indie felle toolne in die usaedse
was mi ghenomen mijn goede zwaert
mijn halsberch ende ooc mijn paert
dit arme paert was mi ghegheven
dus leedic een onsochte leven
ende hebbe ghelaten al mijn lant
minen here den coninc in zine hant
ende ic sal keren te minen daghe
ten campe ende volghen mire claghe
nu selmen segghen sonder waen
het hevet mi blootheit al ghedaen
dat ic bem bleven buten lande
hier omme doghic grote scande
nochtanne deert mi vele mere
ander saken wel lieve here
men sal mijn scone wijf ontherven
ende mine kinder moeten derven
mijns ic vare in vremden lande
dies weende hi ende wranc zine hande
ende seide ic ne weet wat anegaen
walewein hevet dit wel verstaen
ende seide die gave een ronside
soudi moghen tuwen tide
keren van sconincs arturs hove
tuwen campe tuwen ghelove
die cnape andworde ghodweit
jaic maer hets mi onghereit
walewein seide nemet hier tmijn
june mach altoos gheen beter zijn
het sal jou wel sochte draghen
het can wel telden ende draven
ende lopen enen hoghen walop
die knape seide ghi hout u scop
met mi here dat es mesdaen
ghi soud wel node henen gaen
te voet ende gheven mi u paert
walewein die beette ter vaert
ende seide neimt hier mijn ronside
die knape ontfinct ende was blide
maer ic ghevet jou in dien
dat ghi zult haesten ende spien
ende vant keren van arturs hove
tuwen campe tuwen ghelove
ende behout jou goet ende jou lant
ende vant ghederen jouwen viant
ende peinst emmer om die ere
vandesen daghe voort waert mere
nu vaert ende keert so ghi eerst moghet
ende penst emmer om die doghet
do sat hi up seer waleweins paert
die cnape ende reet wech ter vaert
ende dancte hem uter maten zere
vanden goede ende vander ere
die hem der walewein hevet ghedaen
so dat hi wel hevet verstaen
dat die knape was harde blide
hi quam ghegaen ten selven tide
ten paerde dat daer die knape liet
ende ghinc daer up sitten ende siet
of hettene soude connen draghen
het ne conste telden no draven
hi beette neder ende liet daer staen
ende moeste te voet henen ghaen
duer gont foreest ende duer den dan
daer men grote doghet an
mochte marken ende grote ere
dat was walewein die here
aldus quam hi ghegaen duer twout
daer voghele songhen menichfout
te voet dies hi niet dicke ne plach
doe dochtem dat hi voor hem sach
enen casteel ende ene riviere
het was die casteel dien hi sach sciere
die de toolne ende de quade zeden
hilt met overmoedicheden
ende hadde ghedaen wel menighen dach
teerst dattene die castelein versach
quam hi te walewein metter vaert
hi hadde een overmoedich paert
het was dapper ende snel
dat gheleec waleweyne wel
dus quam hi te hem waert zaen
ende seide rudder ghi zijt ghevaen
want die zeden in dit lant
sijn jou hier wel onbecant
betaelt ons dat ghi sculdich zijt
ende maect ons ghenen langhen strijt
walewein andwordem zaen
ende seide waer omme bem in ghevaen
om dat ghi uwe tolne wilt ontdragen
doe began deer walewein vraghen
wat tolnen bem ic sculdich dan
den halsberch dien ghi hebt an
ende uwen scilt ende jou zwaert
ende waert dat ghi hier brocht een paert
dat soudi mi mede gheven
deer walewein seide hets achter bleven
ic gaeft den knape dien ghi heden
met uwer toolne met uwen zeden
naemt zijn halsberch ende paert
hi vaerter mede te cardole waert
jane dedi wel also helpe mi god
of hi ane u enen sot
vant ende hi u daer over hilt
haest u ende gheift mi uwen scilt
ende uwen halsberch ende u zwaert
doet of ende ghevet mi ter vaert
deer walewein andworde zaen
wie sal hier de tolne ontfaen
die gone seide dats ic ghereet
deer walewein andworde godweet
suldi van mi die toolne ontfaen
ghi zult over uwe voete staen
eer icse jou gave up u paert
ghi voert mi liever hinder waert
ghine zult eer staen bi mire zide
die gone beette in corter tide
ende seide ghi maect te groot dangier
ic wane die duvel brochte jou hier
hi haeste hem ende ghinc mettien
ten zwaerde ende walewein hevet versien
mettien trac hi dat zine zaen
hi seide ghi zult nu ontfaen
jou toolne eer ghi sult henen gaen
dat segghic jou al sonder waen
sidemeer dat ghijt begaert
aldus trecten si hare zwaert
harlijc hadde groten ghere
ende walewein sette hem te were
jeghen den gonen die hi daer sach
om te proevene of hi mach
vellen die toolne ende die onsede
daer men den menighen pine dede
maer sgoons overmoet was so groot
hem dochte wel dat zijn ghenoot
ne was levende in gheen lant
doch verdrouch hi metter hant
tswaert ende slouch met groten nide
up waleweine ende hi was onblide
dat hi so langhe vor hem stoet
waleweine decte hem ende was vroet
metten scilde so hi best mach
hi ontfinc van hem menighen slach
die niet onvergolden zijn bleven
mettien heifti tswaert verheven
ende gheraectene weder metter hant
ende cloofde hem helm ende nesebant
ende sloecht hem in al toten tanden
doe trac hijt uut met beden handen
ende hi seide neimt ende ontfanct jou ghelt
die gone viel neder up gont velt
doot eer hi ter aerden quam
hi lietene varen ende hi nam
dat goede paert walewein die coene
dat bi hem stont hi hads te doene
hi seide lyaert ghi moocht wel staen
jou here heift zinen loon ontfaen
hi leghet hier ende zwighet al stille
ende hevet dat hijs hebben wille
hi seit hi sal minen halsberch borghen
ende mijn zwaert al tote morghen
of tote echt dat ic weder kere
doe sat up walewein die here
ende quam vorden casteel ghereden
die met herde fellen zeden
hadde ghestaen menighen dach
ende alsene die portier versach
doe began hi die porte sluten
ende seide entrouwen ghi blijfter buten
inne late jou binnen comen niet
ende als walewein dat versiet
noopti met sporen ende tors liep wel
want het was dapper ende snel
ende quam ghelopen met groten ghere
binnen der porten vor waert zere
eer hise wel conste ghesluten
walewein seide inne bem niet buten
bleven dat mach u wesen leet
portier dat segghic jou god weet
mettien beetti vanden paerde
ende haeste hem ende vinc ten zwaerde
ende slouch den portier thovet of
doe wierp hijt vor hem int hof
ende nam hem die slotele zaen
ter poorten so es hi ghegaen
ende ghinc die duere vaste sluten
dat daer niemene van buten
binnen den castele comen soude
vor dien dat hijt selve woude
no van binnen ooc ute gaen
vor dat hi al hadde ghedaen
dat hi wilde ende begaert
doe ghinc hi up ende drouch zijn zwaert
al bloot ghetrect in die hant
wat so hi daer binnen vant
binnen den castele ende in die zale
dat moeste sterven altemale
si vloen in cameren ende daer buten
dat ne mochte hem niet besluten
hine haletse ute ende slouchse doot
daer ne bleef no clene no groot
hine rovetse alle vanden live
hine wille niet dattie tolne blive
staende no die quade zede
daer men den menighen pine dede
als hijt aldus hadde ghedaen
quam hi te zinen parde ghegaen
ende ontdede die poorte ende ledet buten
doe ghinc hi weder vaste sluten
den casteel so hi best mach
alle die dueren die hi daer sach
daer die slotele toe behorden
walewein sat up mettien worden
ende wierp die slotele in die riviere
mettesen reet hi danen sciere
ende liet den casteel besloten staen
ic waenre niemen in sal gaen
hine breke ontwe die mure
dus voer hi souken avonture
over berch ende over dal
die hi ghenouch vinden sal
die knape daer ic eerst of seide
hi quam ghevaren sonder beide
tote cardole al zonder sparen
die coninc entie met hem waren
stonden ten veinstren ende hebben vernomen
enen cnape up gringolette comen
dat hadde hem wonder als zijt saghen
deen began den andren vraghen
waer es mijn here walewein bleven
dese hevet hem ghenomen tleven
die hier comt wanen wi best
daer was deer keye hi sprac lest
hi seide dat ghi sect dats niet
die cnape die ghi hier comen ziet
hi es bode vanden scake
deer walewein hi es wel te ghemake
ende hi hevet dat scaec ghevaen
dat hebbic harde wel verstaen
ende hi sent sinen cnape voren
te hove met rechte hebbics toren
dat hi hem zulker dinc vermat
here over waer segghic jou dat
walewein hevet ondervonden
dat weet ic wel te desen stonden
sine beroemelike tale
ende ic seit hem te voren wale
het soudem tonneren vergaen
dat hi tghelof wilde bestaen
dat hier niemen nemen durste
die coninc seide wildi ons vurste
heer keye gheven vandeser tale
so dadi uter matene wale
wi hebbet of ghehoort ghenouch
keye was blide ende hi louch
ende seide bi gode here coninc here
van waleweyne moghedi ere
hebben ghereet u et es tijt
ende onthaeldene sonder respijt
met uwen mannen met uwen maghen
noch sprac die coninc ende began vraghen
hi seide here keye waert u ghevouch
van deser talen hebwi ghenouch
bi gode van uwen quaden scerne
stonde ons herde wel tonberne
hebbic walewein aldus verloren
bi al dien dat noit wart gheboren
ghi mochtets noch wel werden erre
die knape quam hine was niet verre
die rudders seiden wilwine vaen
ende stappans zijn hovet of slaen
here ghi moet die doot bespreken
hoe wi waleweine best moghen wreken
doe was daer mijn here lanceloot
daer ne was niemen zijn ghenoot
van duechden dat weet ic wale
van alden heren indie sale
hi seide here artur coninc here
duer gode ende duer uwes selfs ere
onbeit tote die knape es comen
ende ghi die waerheit hebt vernomen
wat hi wille ende hi begaert
eer dat ghine doot zwaert
men hevet menichwaerf gheseit
van seer waleweins miltheit
hi es hovesch milde ende coene
wat manne soos hevet te doene
bescud hi ziet hi dat hijs noot
hevet zine doghet es groot
hi gaf hem tpaert dat wanic best
hi dede so dat die coninc lest
ombeidde ende alle die met hem waren
die knape quam int hof ghevaren
ende beete neder over zine voete
die coninc quam hem te ghemoete
ende die knape groete haestelike
arture den milden coninc rike
ende alle die met hem zijn hier binnen
some seidsi god moete jou minnen
hine was ne bore wel ontfaen
die coninc seide doet mi verstaen
waer ghi zijt comen an dit paert
die knape antworde metter vaert
here also ic u segghen mach
dies es heden die derde dach
dat mi gaf een rudder snel
hem dochte ic hads te doene wel
ende dede ane mi zine doghet groot
hem verdochte so mire noot
in een foreest eens morghens vroe
quam ic ghereden ic segghe ju hoe
up een paert van cranken leden
van ere tolne van felle seden
daer was mi here dat mijn ghenomen
ende als die rudder adde vernomen
dat ic was in zulker noot
so dedi zine doghet groot
ane mi ende beette metter vaert
ende gaf mi zijn goede paert
bedi ic was in avonturen zere
om te verliesene goet ende ere
ende mijn leven alsoot mi stoet
die coninc sprac nu bem ics vroet
het was mijn here walewein
waer es hi here bi sinte gravein
also als ic u segghen mach
doe icken achterstwerven zach
ghinc hi over zine voete ter vaert
dor twoud ter quader tolne waert
nie sider ne wistic waer hi voer
die coninc seide ende hi zwoer
wet god nu weet ic wel te voren
dat walewein hevet zijn lijf verloren
bedi die tolne es so ghedaen
daer ne mach gheen man ontstaen
nemmerme ne werdic blide
of icken haddene bi mire zide
waleweine minen lieven neve
knape dat u god ere gheve
nu sect mi wat ghi begaert
die knape andworde metter vaert
here mijn rouwe die es groot
mi was here mijn broeder doot
ghesleghen dies es wel xx jaer
daer omme es mijn herte zwaer
diet dede hout met mi zijn spot
ghelijc of ic ware een sot
ende pijnt altoos om minen scamp
here nu hebbic enen camp
jeghen hem beroupen om dese dinc
nu biddic jou here coninc
uwen dienst bi uwer ghenade
ende maect mi rudder of ghijs hebt stade
ende laet mi keren uut uwen hove
te minen campe te minen belove
eist dat ic hier yet langhe merre
ic maechs wel lichte werden erre
ende het sal ooc ane mijn leven gaen
die coninc maectene rudder saen
ende gorde hem gonder een goet zwaert
ende hi seide ten knape niet ne spaert
vaert wech ende peinst omme die ere
van desen daghe vort waert mere
ende emmer pijnt u omme die doghet
so waer ghi comt ende ghijt doen moghet
ende vordert weduwen ende wesen
ende alle die ghi vint in vresen
bescudse ende set jou lijf daer voren
die knape reet wech met sporen
ter porten uut so hi eerst mach
die strate die hi vor hem sach
hine mach niet letten sal hi comen
ten campe dien hi hevet ghenomen
ende dat hire wesen sal tetijt
ter rechter uren in dat crijt
hi reet als een die niet ne spaert
hi mach wel wesen onvervaert
daer men hem eer die pine dede
soe es ghevelt die quade sede
walewein heift daer vergolden al
wat so men hem heeschen sal
dus reet hi henen aldat hi mach
ende walewein quam aldaer hi sach
enen berch daer es hi comen
boven ende hevet int dal vernomen
bin dien berch ende dat dal
met rudderscepe verdect al
hi sach daer menighen rudder riden
up grote orse ende diere ghesmiden
hi sachse comen met groten scaren
ende tenen castele vor hem varen
bachten quam een garsoen ghereden
up een ors van sconen leden
met enen zwaerde ende met tween scilden
doe groetene walewein de milde
die garsoen was wel beraden
hi seide van lachtre ende van scaden
here so verde jou god onse here
vandesen daghe vort waert mere
dus groette die garsoen metten scilden
minen here waleweine den milden
die groter eren wel was waert
der walewein sprac metter vaert
cnape dat jou god moete eren
waer varen alle dese grote heren
sine varen niet verre newaer hier bi
teens conincs hove heet amadi
soete vrient wat doen si daer
ic sect u here al over waer
gone rudder die gonder voren vaert
ende buten hevet ghegort zijn zwaert
hi es beroepen van mordade
te campe om dat hi met sinen rade
enen cnape nam zijn leven
die beroepere es achter bleven
die den camp jeghen hem heift ghenomen
ende ne dar niet te crite comen
het es een knape van groten love
ende seide hi soude tarturs hove
varen ende bidden hem up ghenade
wildi dat hine rudder dade
dit haddi tonsculden ende teren
noit sider ne dursti wederkeren
dus voer hi henen uten lande
dies hebben sine vriende scande
doe began deer walewein vraghen
es hier danne enich van zinen maghen
die hem in hulpen moghen staen
die knape die andworde zaen
bi gode here neen het niet
van alden gonen die ghi hier ziet
sone bestaet hem ne gheen
nochtanne es hier menich een
die comen alle met minen here
ende noch twintich werven mere
souden hebben ghedaen teser steden
hadsi gheweten dat hi heden
soude hebben ghezijn int crijt
dies willic dat ghi zeker zijt
bedi durren sine vriende niet comen
daer si minen here horen nomen
met haren neve in dat crijt
uwen orlof het es tijt
moetic hebben sprac die knape
dus es walewein van deser zake
berecht nu vaert god gheve jou ere
hets tijt ende volghet uwen here
eer dat hi u te verre ontfaert
die knape slouch met sporen tpaert
ende reet wech al datti mach
deer walewein quam daer hi sach
ene scone linde staen upt velt
daer voer hi onder ende helt
onder die groene linde al stille
om dat hi bescouwen wille
hoet metten campe soude vergaen
hi beete neder ende liet staen
sijn paert ghebonden an enen stile
om dat hi zien wilde ter wile
of zire comen souden onder hem beden
ende hoe die camp soude sceden
hi sach daer menighen rudder varen
die metten gonen comen waren
die den camp adde ghenomen
als zire alle waren comen
ende sire waren vergadert alle
doe wasser daer bi rechten ghetalle
twintich hondert ofte mere
dus dochte waleweine den here
ende bander zide nemmer een
no kempe no elne gheen
nochtan ghinc men up die tijt
buten castele ghereden een crijt
daer die heren in vechten zouden
quame die knape ende si wouden
so dat die vrouwen entie joncfrouwen
uten castele mochten scouwen
den camp buten ander heiden
doe ghinc men dapperlike ghereiden
ende staken in die aerde slaen
men deder corden omme gaen
datter niemen in soude comen
dan die den camp hadden ghenomen
alst al ghereet was ende ghedaen
doe sprac hem an die coninc zaen
here ruddere alst jou dinket tijt
so vaert ende beit uwes ghesellen int crijt
ic wane wel hi sal varinc comen
mettien heifti zijn ors ghenomen
ende quam met overmoedicheden
binnen in gont crijt ghereden
ende beide om dat hem stont te doene
tote een deel na der noene
nochtan ne quam die cnape niet
doe sprac die rudder here ziet
dinket u tijt so laet mi varen
alle die gone die met hem waren
si seiden het es meer dan tijt
die knape ne comt tameer int crijt
hets over zinen tijt ghegaen
doe andworde die coninc zaen
van haesticheden comt selden goet
die wel beiden si zijn vroet
vrient nu beit al met ghemake
hem mach wel deren zulke sake
daer hi bi vermarret es
dies zijt seker ende ghewes
nu ghevet hem noch een stic respijt
si beidden toter vespertijt
nochtoe ne quam die cnape niet
doe sprac die rudder ende seide siet
toten coninc wel verbolghenlike
biden here van hemelrike
hets meer dan tijt nu laet mi varen
alle die gone die met hem waren
seiden hi hevet wel sijn ghelof
ghedaen here coninc in u hof
ghi mogheten wel met groter eren
uten crite nu laten keren
die coninc peinsde in zinen moet
ghi pijnt al gader jeghen spoet
mach ic het sal al anders wesen
ombeit een stic sprac hi nadesen
eer yet lanc hebsi vernomen
den knape up gringolette comen
dapperlike metter vaert
quam hi ghevaren ten crite waert
sijn paert adde onder hem die vloghe
alse een pijl uut enen boghe
dus quam hi ghevaren int crijt
een deel nader vespertijt
sijn paert was van lopene moede
vanden scumen ende vanden bloede
hadt ghemaect die weghe nat
het was moede ende het was mat
doe beette hi neder ende liet staen
ende quam toten coninc ghegaen
hi seide here coninc amadijs
ghi zijts wel vroet ende wijs
dat ic bem te crite comen
ende hebbe hier jeghen mi vernomen
menighen rudder goet van prise
elken ghewapent na zire wise
die metten gonen hier zijn comen
die den camp hevet ghenomen
ende die vor hem willen vechten
jeghen mi ende hem verrechten
ende ic hebbe hier niemen van minen magen
die mi mochte helpen draghen
al waert dat si mi wilden houden
daer met crachte ende met ghewouden
die coninc andworde hem zaen
ic sal jou wel in hulpen staen
vele bet dan al uwe maghe
bi u stonden ende ict saghe
dies zijt seker ende sonder vaer
doe ghingen si hem ghereden daer
ende wapenden hem an beden siden
si waren ghereet in corten tiden
alle die gone die met hem waren
moesten vorden coninc zwaren
dien knape vrede ende vaste ghelede
dus quamen si ten crite bede
die coninc ghinc ten veinstren staen
sien hoe die camp soude vergaen
ende alle die gone die met hem waren
liepen ten veinstren harentare
marken of gone hoghe lieden
den knape yet souden mesbieden
die daer hilden an dene zide
doe onderstaken si hem met nide
dat die scachte bede braken
doe lietsise vallen ende traken
die zwaerde ende sloughen met omminnen
men weet noch niet wie daer sal winnen
maer emmer sloughen si met nide
die knape ne was bore blide
alst recht was om zijns broeder doot
van rouwen wies hem die moet so groot
dat hine weet wat hi best mach
doen als hi den andren sach
diene hem valschelike hadde ghenomen
aldus zijn si te gader comen
ende waren bede van slaghen milde
die spaenre vloghen van den scilde
dene na dandre sonder were
elkerlijc hadde anders ghere
die felle rudder hevet verheven
tswaert ende upten knape ghesleghen
met overmoede ende met nide
dat hi hem rovede vander side
sinen scilt altenen male
ende sinen halsberch goet van stale
ontmaelgierdi te menigher stede
nu hoort wat die knape dede
hi seide gaefdi mi deser slaghe vele
so ghinct met mi al uten spele
ende ic ne mochte niet ghestaen
mijn leven ware sciere ghedaen
maer hi pensde dat hi hem soude
wreken als hi mochte alse houde
ende verdrouch tswaert avescher hant
ende clovedem helm ende nesebant
hi gherochtene so dat hi hem rovede
boven den oren vanden hovede
beneden den oren bleeft upten buuc
tswaert scanfelde ende ghinc uut
ende gheraectene weder int ghevouch
vander scoudren daer hi an drouch
den scilt ende slouch hem of den arm
dat hi viel int dal al waerm
doe moesti rumen sonder hoverde
tghereide ende vallen uptie aerde
doot eer hi ter haerden quam
dies waren sine vriende gram
alse houde als sine saghen vallen
daer ne was niemen van hem allen
sine quamen met haesticheden
naden knape int crijt ghereden
deen ghinkene steken dander slaen
die derde seide wilwine vaen
si staken sodat hi viel ter aerden
doe reden si met haren paerden
over hem wech ende wedere
deen stakene up ende dander nedere
si gaven hem wel menighen stoot
bi wilen clene bi wilen groot
ende daden hem wel grote pine
dus moeste hi doghen sine carine
allene dies was hi drouve ende erre
die coninc was hem daer te verre
die knape ne weet wat hi doen mach
dits walewein die dit versach
ende hi pensde in sinen moet
langhe beide nes hier niet goet
hi onbant vander linde saen
zijn paert ende voer in hulpen staen
den knape daer uptie heide
zijnen scilt ende spere beide
nam hi ende quam met haesticheden
binnen in gont crijt ghereden
recht ghelijc ere wilder lewen
ghine saghet noyt stuven een trop sprewen
als si stoven die gonder waren
doe walewein dus quam ghevaren
hi hilt ter steke so hi best mochte
sijn spere so wat so hi gherochte
daer ne was gheen wedersegghen
sine moesten daer den onseghe hebben
hi deedse rumen sonder hoverde
tghereide ende vallen uptie aerde
sulc brac zijn been ende zulc zinen arm
ende vielen in dat dal al warm
deen naden andren wel ghedichte
ende walewein seide het mochte lichte
so comen ghi soud den knape vrede
gheven al sonder sconinx bede
hoe leet soot jou te doene ware
mettien reet hi vort int hare
en dorste niemend sijns onbiden
si ruumden wech an beden ziden
wie so hem quam te ghemoete
walewein quetstene so onzoete
metten spere al sonder vraghen
hine ghenas in xl daghen
hi deder zulken over hals
tumen die hem herde mals
maecte eer dat walewein quam
die zire comsten was wel gram
dus reet hi duere so hi eerst mach
daer hi die campioene sach
bede ligghen ane der heiden
stille daer si zijns onbeiden
deen levet dander es doot
sine smerte was wel groot
die daer levet hi moest verdraghen
dat men hem dede hine wist wien clagen
walewein vercoos ter selver stede
die hem die meeste porsse dede
ende riep hoet u metten worde
so gheraectine metten orde
vanden spere aldore den buuc
ende wierpene doot ten zadele uut
doe moesti vallen uptie moude
die siele voer daert god woude
walewein beette uptie aerde
neder van zijns selfs paerde
ende nam den knape so hi eerst mach
dien hi daer vorem ligghen sach
ende hi halpene up ter vaert
ende settene up zijn ors lyaert
dat hi ter quader tolne wan
hi hevet onrecht dies hem verjan
dus bleef hi selve staende te voet
deer walewein die rudder goet
die knape sat sochte in zijn ghereide
des goons scilt ende spere beide
die daer doot lach heifti ghenomen
ende es tote den knape comen
ende seide vrient vant jou verweren
jeghen die gone die u deren
wille mettien heifti vernomen
enen up gringolette comen
neven mijns heren waleweins zide
ende waentene duersteken met nide
wel ghereet ende mettien
hevet dit die knape versien
diene bescudde met zire cracht
ter steke hilt hi zinen scacht
daer hi den gonen mede stac
so dat hem zijn spere brac
in drien sticken vor die hant
die gone viel neder in dat sant
hi tuselde so ic wanem zwoer
nader voeren die hi voer
sijn hovet utermaten zere
ende gringolet quam tsinen here
ghelopen teerst dattene versach
waleweyn spoedde hem als hi eerst mach
ende sater up hi hads te doene
nu zijn si tors die rudders coene
elkerlijc moet andren bevreden
daer was menich man ghereden
die hem tween gherne deren soude
mach walewein hi sal behouden
tvelt jeghen hem allen met eren
doe ghinghen si te gader keren
ghenendelike elc met zinen paerde
ende met haesten vinghen si ten zwaerde
daer was alle vrede ontseit
si ondergaven hem ghereit
metten zwaerden ghenendelike
walewein ne slouch ghene zwike
den gone daer hi mede was
ic wane men noit in boeken ne las
daer walewein alzulc wonder wrochte
dat sceen hem wel diet becochte
hine spaerde ors no man
wien dat hi gheraken can
dien doet hi toter aerden driven
hine es gheboren niet van wiven
die die daden mochte vertellen
die waleweyne daer ghevellen
entie hi dede up gonen dach
hi gaf herde menighen slach
uptie brune helme van stale
die ander rudder deit ooc wale
men mochte daer zien uptie heide
onder rudders ende knapen beide
wel twe hondert bi ghetalle
die waleweyn adde versleghen alle
onder hem ende zinen gheselle
daer ic dit wonder al of telle
die coninc es ghestaen mettien
ten veinstren ende heift al versien
die daet die walewein heift ghewrocht
nu alreerst es hi bedocht
omme den knape ende omme zinen vrede
ende hoe dat hine up sine ghelede
ten campe liet bevaen int crijt
hi seide het es meer dan tijt
dat ic den knape in hulpen vare
ic sie daer so menighe scare
die up hem houwen ende slaen
maer inden wighe so es bevaen
een rudder neven zire zide
dies es nu mijn herte blide
want hi vecht so deghenlike
ic wane het es van hemelrike
een inghel ende het heiftene ghesant
god omme thelpene den seriant
hen dede noyt rudder zulke daet
dus vonden si in haren raet
dat si ghereedden hare scaren
ende quamen ten porten uut ghevaren
die coninc hi quam zelve voren
met vc rudders uut vercoren
die beste die waren in zijn hof
omme te behoudene zijn ghelof
ende alle geachemeert wale
bede met ysere ende met stale
dus quamen si met haren scaren
entie coninc voer sonder sparen
daer deer walewein entie seriant
bede vochten hant an hant
die des vreden adden noot
si adden ghewrocht wonder groot
onder hem tween in zulc een hare
deer walewein hi wert gheware
vanden coninc ende seide here
waeromme haesti u so zere
ghi moocht wel keren het es gedaen
ic hope wi zullen wel ontstaen
jeghen die hier zijn hebwijs gheval
mine zorghen die zijn al
dat ons die nacht al sal benemen
die coninc die andworde heme
ende seide here rudder god weet
ic hebbe mesdaen dats mi leet
van algader minen mesdaden
so willic staen tuwer ghenaden
bi u hebbic den knape verwrocht
ic sach up jou ende wart verdocht
dat ic vergat al des vreden
dies mi die knape hadde ghebeden
om dat ic jou sach zulc wonder werken
maer rudder ghine moet merken
dit in ghene doorperheit
dat ic tote jou hebbe gheseit
hen quam om elne ghene sake
dat ic bem so tonghemake
dan mi dese lachter es ghesciet
walewein seide ghine durt niet
tonghemake zijn coninc here
ghi sult doen uwes selfs ere
die niet mesdoet hine dar niet boeten
ghie sult den knape scone groeten
ende zult hem voort in hulpen staen
nu latic die tale voort gaen
van desen ende wille mine woort
vanden gonen segghen voort
die tonghemake waren zere
om haren vrient om haren here
dien si in dien daghe verloren
si hilden daer ende hadden ghezworen
dat zijs ghewroken souden wesen
dus ghereedden si mettesen
ghenendelike hare scaren
ende trocken vort al sonder sparen
omme te wrekene hare scade
daer die coninc hilt te rade
jeghen walewein van zire mesdaet
ende soude ghaerne hadde hijs raet
betren om dat hi den knape liet
in zulker noot mettien hi ziet
dat si up hem comen met scaren
doe moesten si der tale onbaren
ende ander zake ane gaen
of hare leven ware ghedaen
ende setten hem stoutelike ter were
die up hem quamen met groten ghere
omme vernieuwene den strijt
die nacht ghinc an het was tijt
dat men des wighes adde onboren
maer dat zijt alle hebben ghezworen
dat si den gonen zouden vaen
die hem die scade hevet gedaen
ende over hem ghewroken wesen
dus vergaderden si mettesen
an beden ziden met ghewelde
so vochten si zere upten velde
die coninc zelve was rudder goet
hi wilde daer doen teerste ghemoet
also als ic u mach bedieden
omme te verboudene zine lieden
jeghen enen dien hi hever vercoren
ende was comen uten here voren
hi hiet mijn here alangremant
die stoutste ridder die men vant
yewerinc tenigher stede
ende zijn broeder volghede mede
hi hiet mijn here bancram die coene
ende soudene bescudden haddijs te doene
jeghen dien coninc entie zine
die des daghes sonder pine
hadde gheleghen indien castele
maer si zullens te haren dele
ghenouch hebben eer si keren
die coninc die waerd was vele eren
hi vinc ten scilde ende ten spere
ende sette hem jeghen dien ter were
die up hem quam ghenendelike
hi beval hem gode van hemelrike
die cnape voer neven sconinx zide
die der hulpe was wel blide
die hem de coninc hevet brocht
elkerlijc hevet andren versocht
upden velde met omminnen
men weet noch niet wie daer sal winnen
vort anders daer mede es vergaen
der walewein beette ende hi liet staen
sijn paert vercoelen het was moede
daer an dedi als die vroede
hi stac of den helm metteser dinc
ende sach hoe daer die wijch verghinc
tusschen den coninc ende alangremande
si namen die scachte in hare hande
ende die breidele biden cnope
die orse setten si ten lope
die dapper waren ende snel
alangremant gheraecte wel
den coninc daer neffens dat hi wilde
een deel neffens sinen scilde
ende haddene wel na met groter porsse
ghedaen tumen vanden orse
maer dat hem zijn spere ontwant
ende spranc te sticken vordie hant
dit dede dat die coninc ontsat
over waer seit men ons dat
die coninc hine miste niet
eist als men ghescreven ziet
hi geraecte alangremante ter cure
wel ende stac hem den scilt al dure
so dedi halsberch ende curie
salic jou der waerheit lyen
metten spere al die huut
ende droechene doot ten zadel uut
ten ende van zinen scachte
met ghenende ende met crachte
achterwaert uten ghereide
xijii voete verre uptie heide
ende lietene vallen uptie aerde
doot ende tors liep zire vaerde
weder dane het quam te voren
met ydelen sadele het hevet verloren
sinen here die doot bleef ter stede
dat dede zine overmoedichede
daer noyt kerstijn ane wan
dat versach mijn here bancran
die drouve was om zinen broeder
maer hi was een deelkijn vroeder
danne was mijn here alangremant
hi seide quamic in sconinx hant
het mochte met mi also vergaen
alst met minen broeder es ghedaen
ic wane mi es beter tkeren
die wile dat ic mach met eren
dan ic hier yet langhe merre
degone waren drouve ende erre
die daer achter waren bleven
ende worden vervaert om hare neven
dat si mochten wesen doot
ende seiden wi daden dulheide groot
dat wi ij rudders lieten varen
die alre beste vander scaren
ende diemen vant in enich lant
allene indes conincs hant
dat was dompheit herde groot
ic segghe jou dat si bleven doot
doe ghereedden hem diere waren
ende ghinghen hem in hulpen varen
wel achtienhondert bi ghetalle
dese goede rudders ghereedden alle
ende voeren te hulpen hare neven
ende haren here die was bleven
binden zelve daghe doot
doe rees daer die storem groot
upten coninc quam gont here
ende hi ghereedde hem ter were
ende vc rudder die met hem waren
si ghinghen vechten sonder varen
jeghen die gone die up hem quamen
die hem daer niet ne dorste scamen
ic wane wel dat was die seriant
hi vacht met ghewillegher hant
neffens den coninc zinen here
dus ghinc men daer vechten zere
ghenendelike met groter cracht
het was goet stic inde nacht
dattie wijch gheduerde ic wane
si adden tlichte vander mane
daer si alle bi ghesaghen
des conincs volc begonste versaghen
als si quamen in zulker porssen
si traken achter metten orsen
ende lieten haren here in groter noot
nu waren des knapen zorghen groot
hoe hi den coninc bescudden mach
hi gaf daer harde menighen slach
uptie helme metten zwaerde
ende die coninc die hem ooc verwaerde
ende weet blijft hire hi es doot
ende vliet hi dat es lachter groot
dus waersi bede in groter sorghen
god wouds wiene daer sal borghen
haer ne gheen weet wat hi doen mach
dits walewein die gont versach
ende hi peinsde in sinen moedt
langhe letten ne es niet goet
hi bant den helm up thooft ter vaert
ende sat up gringolette zijn paert
ende quam ghereden in gont hare
ghelijc oft ene valke ware
die vloghe onder wilde ganse
hi deet daer ghelden die hanse
den gonen dien hi vor hem vant
dat versach doe die seriant
ende wert verhoghet herde zere
ende sprac ten coninc sinen here
weten vechten het es wel tijt
nu ghelievet mi de strijt
ic sie die bloeme van allen heren
doe ginghen si te gader keren
ende ginghen houwen metten zwaerde
die gone die hem eerst vervaerden
stoutelike si addens te doene
walewein maketse alle coene
ende dandre verdroughen hare zwaerde wedere
ghelike dat vogle doen hare vedere
ghenendelike metten armen
entie halsberghe begonsten verwarmen
entie maelgen vlogher af
achter velde oft ware caf
si maecten wonden indie huut
gont bloet quam gheronnen uut
men mochte daer bi tween bi drien
gone rudders tumen zien
ende bi vieren ende bi viven
so ghinc mense daer ontliven
sesse te gadere ende zevene
roofde mense daer vanden levene
men ghinc daer houwen ende slaen
den enen doot den andren vaen
sodat hi in wel corter uren
al wartet waleweine te zure
daer nes niet een ontgaen
sine bleven doot of ghevaen
of mesmaect van diepen wonden
doe ruumden si in corten stonden
die coninc keerde met groter minnen
ende voerde inden casteel binnen
waleweine met groter joyen
si begonsten alle vervroyen
ende worden blide omme sconinx gaste
die ghevanghene leidemen vaste
daer si niet ne mochten ontgaen
gone cnapen quamen zaen
ende namen die paerde over al
ende ledetse up een stal
daer sise wel te ghemake daden
die sciltknechten worden wel beraden
ende quamen ghelopen altehant
tote waleweine ende dien seriant
ende ontwapenetse altemale
die coninghinne die indie zale
was soe dede ghereden sciere
twe mantelen goet ende diere
ende deedse den heren om hem slaen
dat hem gheen coude soude an gaen
si addent sdaghes ghehadt heet
binnen desen was selve ghereet
die coninghinne ende altemale
die camerieren soe ghinc ter zale
ende heift waleweine bider hant ghenomen
ende seide here zijt wel comen
te zulker herberghe als hier es
dies zijt seker ende ghewes
al waer soe beter hondert warven
ic wilde wel here waert uwe bedarve
ent u bequame ware ooc here
dat ghi ons blevet emmermere
ghi hebt ons zulke ere ghedaen
mettien so quamen si ghegaen
tene bedde achter den haert
ende ghinger up sitten doe quam die waert
die coninc ghegaen mettesen
ende hietene willecome wesen
hi ghinc daer sitten bi zire zide
si waren alle gader blide
die daer waren binder zale
wat holpe dat jou langhe tale
maecte hi was daer wel ontfaen
men gaf water ende ghinc dwaen
ende wilden eten het was tijt
si hadden gheweset inden strijt
so langhe met groter cracht
dat was bider middernacht
eer si ten etene mochten vaen
die coninc hi es up ghestaen
hi dede waleweyne grote ere
hi seide rudder bi onsen here
ghi moet gaen sitten bi trouwen
eten met mire vrouwen
minen wive die coninghinne
die ic vor alle die warelt minne
bedi soe wilt ende ic beghaert
deer walewein seide ghi zijt mijn waert
dat ghi ghebiet ic doet ghereet
here nochtan so eist mi leet
dat ic soude eten met mire vrouwe
ic ne bems niet waert bi mire trouwe
maer jou ghebod willic niet laten
die coninc seide bi caritaten
ghi zijt hondert werven mere
eren waert wel lieve here
dan icker vulbringhen mach
tote heden up desen dach
ne was jou ghelike nie gheboren
deer walewein moeste gaen sitten voren
ende jeghen hem die conincghinne
die hovesch was in haren zinne
ende an zine zide die seriant
entie coninc andander hant
si ghinghen sitten met ghemake
vriendelike met scoonre sprake
ter tafle dienden scilt knechte
van herde menighen gherechte
daer was al dies ghenouch
dies de aerde ye ghedrouch
wat so si wilden ende begherden
ende dies men vant boven der aerden
alse die maeltijt was ghedaen
sprac men om een slapen gaen
gone rudders waren so mesmaect
vanden wapinen ende si hadden gewaect
langher dan si plaghen te doene
bindesen quamen die garsoene
ende ginghen maken in die zale
die bedden utermaten wale
daer die heren up slapen souden
iiij knapen quamen ende houden
elc ene tortijtse scone ende groot
alsoot hem die coninc gheboot
si brochtse uut ere kemenade
si hiltse wel bi liever lade
daer walewijns bedde ghemaect was
die stede was claerre dan een glas
ende verlichte so duer scone
die coninc seide dat jou god lone
here walewein wildi slapen gaen
ende rust jou het dinct mi wel ghedaen
ghi hebbets herde wel te doene
gherne here sprac walewein die coene
ghi sect wel lieve here waert
doe nam hi orlof metter vaert
an zire vrouwen der conincghinnen
soe bevalne met soeten zinne
gode ende hiet den sciltknechten
dat si den rudder souden berechten
ende helpen dat hi slapen quame
sine wisten nochtoe niet sine name
no wanen dat hi was gheboren
die metten tortijtsen ghinghen voren
ende leeddene daer hi wesen zoude
indie kemenade die met goude
was bescreven altemale
up een cussijn van sindale
ende up enen setel van elps bene
setten si den rudder rene
ende daden of met goeder moete
sine scoen ende dwoughen sine voete
met warmen borne dat ic wane
een pellel lach daer ghespreet ane
den vloer dat hi niet vulen zoude
sine voete doe ghinc hi slapen houde
up tbedde onder die coverture
die rikelic was ende goet ter cure
soene mochte niet verbetert zijn
doe brochtmen hem een orcussijn
ende een hooft cleet scone ende sochte
si berechtene als si best mochten
hi seide ic bem wel teghemake
inne beghere el ghene sake
dan ghi den rudder dor uwe doghet
te ghemake doet so ghi best moghet
die tavont hier met mi es comen
mettien hebsi orlof ghenomen
ende seiden dat zijt gherne daden
dus ghinghen si uter kemenaden
ende bevaelne onsen here
den rudder namen si bi den ghere
ende ghinghen met hem die iiij knapen
ter cameren daer hi soude slapen
ende leidene up een scone bedde
hi was uut enen quaden ghewedde
dies daechs ontgaen bi waleweins ghevecht
dancte hijs hem niet hi dade onrecht
die den andren helpt uut zire noot
ende uter anxene vander doot
als daer hi mede was bevaen
ende nemmerme ne ware ontgaen
ne waer die helpe gods ende van waleweine
die bescuddene ende elne gheine
ende die hevet hem behouden tleven
mettien heifti orlof ghegheven
den knapen diene te bedde daden
ende dancte hem zere alre ghenaden
die si hem hebben ghedaen
si bevaelne gode ende gaen
elkerlijc te zinen here
si haesten utermatene zere
bede rudders ende cnapen
elc ghinc up zijn bedde slapen
ende rusten hem si haddens te doene
nuchtens ontspranc walewein de coene
tilike metter lewerken zanghe
ende hi seide ic hebbe te langhe
gheslapen ic soude teser wile
ghereden hebben ene mile
haddic wijsheide ghedaen
hi cleedde hem ende es up ghestaen
ende dede an cousen ende scoen
hen was rudder no garsoen
nochtoe ontspronghen in de sale
een scone beckijn ende ene dwale
vant der walewein ghereet
daer es hi comen ende dweet
sijn oghen ende zijn hande scone
hi seide god here vanden trone
nu moeti mi heden ghewaerde
ghewisen daer ic vanden zwaerde
vraey litekijn moete verstaen
dat mi dese pine hevet ghedaen
daer hi dus stont in deser tale
so quam die coninc in de zale
van uter cameren daer hi lach
walewein onboot hem goeden dach
teerst dat hine hevet versien
die coninc andworde hem mettien
ende seide god onser aller here
gheve jou bliscap ende groot ere
ende moete jou groot gheluc verlenen
wat moghedi hier mede menen
dat ghi dus vroech zijt up ghestaen
het dinct mi herde zere mesdaen
hier nes niemen binden hove
up no grave no hertoghe
no ooc ruddren no cnapen
twine haddi noch gheslapen
ende hadt gherust ene wile
hi seide ic hebbe menighe mile
te varne die ic riden moet
dies zijt seker ende vroet
ooc bem ic verlet bi desen campe
om dat ic sach dat si met scampe
desen knape alle wilden deren
ic peinsde dat ict soude verweren
ende behouden mocht ic zijn leven
siet here dus bem ic hier bleven
anders addic vort ghevaren
alle de gone die daer waren
binden hove zijn up ghestaen
entie coninghinne quam ghegaen
met haren camerieren in de zale
walewein groetetse altemale
ende altevoren die coninghinne
soe andworde met zoeten sinne
here ic hebbe wel vernomen
dat jou niene mach becomen
alzulke herberghe als hier es
walewein andworde na des
vrouwe soe doet uter maten wale
wat holpt dat ict langher hale
ic hebbe elre nu te doene
binnen desen quam die rudder coene
dien walewein adde behouden tleven
ende seide onse here moete jou gheven
bede bliscap ende groot ere
vandesen daghe emmermere
bem ic u knecht ende u ghersoen
hi knielde ende custe zine scoen
ende seide hets recht lieve here
bi u hebbic lijf ende ere
behouden dat ic hadde verloren
dat weet ic sekerlike te voren
si hadden mi mijn lijf ghenomen
die van duechden es vulcomen
hi nam den rudder mettien
die daer lach over zine knien
bider hant ende dedene up staen
hi seide laet jou drouven gaen
dor mi ne drivet ghenen rouwe
inne maecht laten bi mire trouwe
bedi ic weet wel dat mijn leven
dat hebdi mi naest gode gegheven
ende nu moetic van u sceden
die rike god moet jou gheleden
als ghi niet langher hier wilt wesen
walewein hi sprac mettesen
toten coninc ende toter vrouwe
ic bidde jou up rechte trouwe
dat ghi den rudder duer ghenaden
vant ghehelpen ende gheraden
bescermtene jeghen sine viande
ende helpt hem dat hi tsinen lande
come ende blive in zine ere
die coninc seide bi onsen here
ic sal doen dat ghi begaert
doe riep walewein om zijn paert
doe andworde die coninghinne
die hovesch was in allen sinne
here laet staen noch u paert
ic bidde dat ghi niet ne vaert
uut desen hove heden mee
rust u enen dach of twee
danne so vaert daer ghi ghebiet
walewein seide danne diet niet
dat mens hem bade hi moeste varen
si badens hem alle diere waren
hine wilde in ghere wijs die vaert
onberen doe brochtemen hem zijn paert
ende zijn harnasch was al ghereet
die coninc hi seide god weet
waert u wille ende bequame
so soudic gherne uwe name
weten eer ghie henen vaert
deer walewein sat up zijn paert
hi seide dies ne staet mi tonberne
want ic wilse jou segghen gherne
so wat so mijns daer na ghesciet
mire name ne loochen ic niet
nochtan ne was noit man gheboren
soudise weten hine moeste te voren
daer omme vraghen zijt u bequame
walewein es mine name
alse die coninc dat verstoet
doe vervroyde hem die moet
ende seide sidi arturs zuster zone
die der eren es ghewone
ende daer men alle doghet of telt
ende menighe overdaet heift ghevelt
ic hebbe uwe horen ghewaghen
maer ic ne sach jou noit te ghenen daghen
god die zijs ghebenedijt
dat ic hebbe gheleeft den tijt
dat ghi zijt comen bin minen hove
ghi zijt van so groten love
nu beet neder ende laet jou paert
up stal doen metter vaert
ende blivet hier here bi mi
ende staet mi van herten bi
al mijn goet ende al mijn lant
dat ghevic jou in jouwer hant
mede te doene jou ghebod
ende daer na also helpe mi god
willic in uwen dienste staen
indien dat ghijt wilt ontfaen
ende met mi bliven al mijn leven
wildi mi al die warelt gheven
sprac walewein inne blever niet
maer saghic jou pine ende verdriet
hebben here het ware mi leet
ende ic avontuerde wel ghereet
mijn lijf vor jou bi mire trouwe
doe nam hi orlof andie vrouwe
des coninx wijf die coninghinne
ende an alle die daer inne
met hare waren in die zale
si andworden alle te male
nu vaert god onser alre here
verde jou van lachtre ende zere
ende late jou dinc ten besten comen
dus hevet hi orlof ghenomen
ende reet wech met deser tale
aldie maisniede vander zale
ende alle die binden hove waren
ne weten hoe van rouwen varen
om dat hem der walewein ontfaert
entie niewe rudder hi mesbaert
van rouwen utermaten zere
dat hem aldus ontfoer zijn here
die hem behouden hevet zijn leven
hi seide god die moete jou gheven
grote bliscap emmermere
ende lonen jou tgoet entie ere
die ghi te mi waert hebt ghedaen
nu latic jou die tale staen
vanden coninc ende van sinen lieden
ende wille jou van waleweine bedieden
die vaste reet ende node spaert
als een die gherne wonne tswaert
haddijs stade entie macht
over dach ende over nacht
reet walewein die rudder bout
menich foreest ende menich wout
reet hi duere ende menighe heide
menighen berch menighe valeyde
leet hi in dese avonture
die hem dicken wert te zure
up enen dach quam hi ghevaren
neven der wilder zeebaren
ende hi sach scepe in die zee
bi wilen min bi wilen mee
daersi in voeren up ende neder
het was herde scone weder
die zonne sceen anden trone
over al die warelt scone
dus quam hi inden sonnescine
ghevaren neven die marine
sere claghende zijn ellenden
om dat hi niet ne conste venden
dat hi dicken adde ghesocht
ende met menigher pine becocht
hi seide wat helppet mi dat ic vare
want ic ne can ghene niemare
ghevreesschen daer ic omme bem comen
mettien hevet hi van verren vernomen
ene steenroche hoghe ende clene
die men hiet te ravenstene
al sceen soe smal soe was ghereet
boven ere halver milen breet
ende die zeebaren lieper onder
dit hadde waleweine wonder
als hijt sach ende mettien
heifti enen casteel vorsien
daer boven staen die hadde ane
menighen tor na minen wane
ende al van claren marberstene
some groot ende some clene
dit sach hi al te deser wile
doe voer hi pensende ene mile
dat hire gherne binnen ware
om te vreesschene niemare
daer hi noch niet of ne weet
maer het es hem onghereet
het was al water dat hi sach
ne ghenen wech die mensche mach
no weder riden nochte gaen
sone sachi vor hem staen
ne gheen gat daer mensche binnen
mochte comen al wildi winnen
den casteel die vor hem stoet
maer hi wert gheware an sinen voet
int sant van menighen hoeveslaghe
die ten castelewaert ghelaghen
hi sach wel dat mer moeste varen
alse der wilder zee baren
waren gehebt ene wile
so moeste men riden ene mile
twater was breet alst was vloet
doe peinsdi in zinen moet
ic zie wel dat hier es ghereden
duer de zee ic ne werde ooc heden
so versaghet icne salre varen
ons here god moete mi bewaren
ic sal weten waer si zijn becomen
daer ic hier of hebbe vernomen
die hoeveslaghe van haren parden
deer walewein die onvervarde
volghede achter daer hi vant
die hoeveslaghe staende int sant
daer die gone hadden ghereden
sijn paert was snel van allen leden
het drouch sinen here an dat eylant
die vloet soe quam altehant
als walewein over quam ghevaren
omtrent hem liepen des sewes baren
daer moeste hi bliven al waest hem leet
te kerne ware hem onghereet
want twater was bachten hem te wijt
dies willic dat ghi seker zijt
hi hilt beneden up zijn paert
ende sach ter steen roche up waert
om den casteel doene sach hijs niet
hi seide here god wats mi ghesciet
waer in hebbic mi selven brocht
nu hebbic diere ghenouch becocht
tswaert te soekene metten ringhen
het sal mi in groter pinen bringhen
ende hevet ghedaen al nu ter stont
bedi het es mi zere oncont
waer waert ic nu gheraket bem
doe sach hi enen wech vor hem
dien reet hi voort mettien
hevet dere walewein versien
ene porte wide ondaen
ende den wech daer binnen gaen
also rechte alse hi doen mochte
doe peinsdi in zijn ghedochte
teser poorten moet ic in
ende prouven daer mijn ghewin
ic wane dat dit die strate si
vanden castele dus dinke mi
die ic heden eer versach
nu wese die strate of het mach
ic salre emmer duere varen
god selve moete mi bewaren
doe seindi hem ende zijn paert
ter poorten reet hi metter vaert
up waert duer ene haghedochte
die wech diene ten ende brochte
upten berch ende mettien
hevet deer walewein vorsien
den casteel die scone stoet
doe peinsdi in zinen moet
ic bem hier comen wel met eren
god late mi wel weder keren
sonder lachter ende toren
menighen rudder sachi daer voren
die alle speelden weet dat wel
scaec of werp tafel spel
ende vele sloegher daer den bal
den steen wierpmer over al
voorden casteel up dat plein
als dat sach deer walewein
die hovesch was ende onvervaert
beetti neder ende liet zijn paert
staen danne dedi niet van vare
hi wilde vreesschen niemare
wat castele dat dat si
deer walewein die rudder vri
mettien hevet hi vernomen
twe garsoenen totem comen
die groetene herde hoofschelike
si seiden god van hemelrike
die gheve jou al dat ghi begaert
of ghijt ghebiet gheift ons u paert
ende latet ons doen up stal
dat jou god gheve goet gheval
wi bids jou dor jou selfs ere
so moghedi gaen tonsen here
dinket jou goet ende ghijt begaert
doe gaf hi den garsoen zijn paert
entie een knielde hem voren
ende dede hem of zine sporen
ende ontgorde hem zijn zwart
ende ontwapendene metter vart
waleweine altemale
een par cleder van sindale
haddi an dat hem wel stoet
ende i scone ghescoeite an zinen voet
hadde hem ghegheven dies zijt wijs
die rike coninc amadijs
al bedroopt met roden goude
om dat hi om hem pensen zoude
in vremden lande als hise adde ane
deen garsoen na minen wane
nam waleweins wapine ende zijn paert
ende ledet ten stalle waert
hi besteedde die wapine ende hevet zaen
tpaert upten stalle ghedaen
ende lietere zinen gheselle bi
walewein die rudder vri
die bloeme was boven allen heren
hi seide dat jou god moete eren
soete knape nu sech mi
hoe dat vanden castele si
die name daer ic hier allene
bem comen here ravenstene
sprac die knape ende was vroet
deer waleweyn was wel ghemoet
ende hovesch van zinen sinne
hi seide vrient dat jou god minne
dor ghenaden dat sect mi
wie van desen castele si
here die ic hier zie staen
die rike coninc amoraen
hi dedene maken des zijt vroet
als walewein dat verstoet
was hi verblijt harde zere
hi seide dat jou god gheve ere
soete knape dat sect mi
door uwe ghenaden welc dat si
jou here die coninc amoraen
die knape hi andworde zaen
siet waer hi sit bi mire trouwen
onder gone linde tusschen ij joncfrouwen
ende met hem jonghe rudders vele
die spelen van menigherande spele
die knape sprac al over waer
ghebiedijt here ic lede jou daer
ja ic dat jou god gheve ere
aldus ghinc walewein die here
ten coninc waert ende mettien
heveten die coninc verzien
ende hi stont up van zire stede
ende alle zine rudders mede
lieten hare spel ende si onthalen
waleweyne met zoeter tale
ende seiden here zijt wellecome
ene rose ne bloeit niet up de bome
also scone als walewein boven hem allen
die coninc seide mi es ghevallen
grote ere god zijs ghebenedijt
here walewein dat ghi comen zijt
te minen hove dies hebbe god danc
dat ic jou zoeken zoude zonder wanc
hebbic ghepeinst also houde
nune wildic om m marc van goude
ghine waert hier comen ende om mere
walewein seide god lone jou here
ende andworde alse die vroede
of ghijt te mi waert sect in goede
jaic here bi mire wet
dat zuldi noch heden bet
weten dan ghi hebt ghedaen
sine wilden daer niet langher staen
elkerlijc nam andren bi hande
ende die baroene vanden lande
ghinghen alle metten ij heren
ende toomden waleweine met eren
toten castele in die zale
gone joncfrouwe altemale
bezaghen minen here waleweine
daer ne was so groot no so cleine
sine bezaghene alle ghemeenlike
daer was niemen sine ghelike
van scoonheden dat wetic wale
dus zijn si comen in die zale
die scone was als i paradijs
die hadde ghewesen letter wijs
hi mochte daer wonder hebben ghelesen
hier moetti willecome wesen
sprac die coninc here walewein
uwer ghelike nes ne ghein
van dogheden onder semels trone
die vloer hi was al gader scone
met sconen pellele over spreit
daerne die coninc brinct gheleit
der walewein entie waert
ghinghen te gader bachten haert
up een bedde daer ghinc si bede
sitten dat met enen clede
was ghespreet diet prisen woude
ic wane hire omme waken zoude
menighen nacht het was so goet
een pellel lach onder haren voet
ghene heren altemale
ghinghen sitten indie sale
bede rudders ende joncfrouwen
die minen here waleweine bescouwen
sine consten niet ghenouch bezien
deer walewein sprac mettien
toten coninc ende seide here
mi wondert utermaten zere
waer ghi mi kent bi mire wet
in sach jou noyt daer ic te bet
ghevroede nieuwer in ghene stede
no ghenen van uwen rudders mede
die coninc seide ghi zullet weten
also zaen als wi hebben gheten
danne salict jou doen verstaen
men gaf water ende ghinc dwaen
ende souden gaen eten in die zale
gone heren altemale
waren van waleweins comste vro
entie coninc seide selve also
si dwoeghen alle ende zijn gheseten
gherechten quamen men ghinc eten
ten taflen boven ende beneden
hen quam noit man in ghere steden
daer hi so sach dienen met eren
als men daer diende vor die heren
die gherechten quamer so ghedichte
hen mochte gheen mensche lichte
ghenomen so menich quamer daer
goeden wijn versch ende claer
dronken si alle dies begaren
ende die binnen sconinx hove waren
als si der spisen adden ghenouch
elkerlijc na zijn ghevouch
so diende men van clareide naer
ende als men gheten adde daer
so heift men scolakene up ghedaen
vor die heren ende men liet staen
die taflen twater was ghereet
te pointe warm ende men dweet
die hande scone vander spise
men diende daer in elker wise
naden watre gaf men wijn
alst pliet daer hoghe liede zijn
men scijncte ende dede ommegaen
doe sprac die coninc amoraen
here walewein nu eist tijt
alreerst dat ghi berecht zijt
dies ghi mi vraghet heden eere
verstaet ic sal jou segghen mere
die waerheit al bi mire trouwe
ic huwede ende nam ene joncfrouwe
dies mach herde wesen lanc
tien jaer ic wists gode danc
vele meer hadsoe ghelevet
dan hise noch ghehaelt hevet
soe was sconinx dochter van irlant
entie scoonste die men vant
van ghelate ende van manieren
sone vintmer so scone viere
indie warelt als soe was ene
diere burghe ende hoghe stene
behuwedic ende menighe stede
ende soe dede mi grote waerdichede
meer dan ic ghesegghen can
al dat ic hare zielen jan
dat moet hare heden comen te staden
ic hope soe es ter gods ghenaden
doe icse haelde dat was waer
voer ic tarturs hove naer
uwes ooms die mi grote ere dede
ic ne quam noyt in ghere stede
daer ic rudder horde prisen
in so menigherande wisen
als ghi daer waert van groten love
alle die gone die vanden hove
waren si seiden allegader
dat ghi der aventuren vader
waert dies ne vergatic niet
als ic utien hove sciet
ende wi uter porten waren
quaemdi jeghen ons ghevaren
ende met jou ander rudders viere
als ghi ons saghet hildi sciere
al stille ende groetet ons hovesschelike
bi onsen here van hemelrike
ic maercte dat ghi vander steden
niet ne quaemt vor wi leden
ende alle die gone die met ons waren
ghine lieter jou gheen ontfaren
ghine groetet elken een ende een
datter jou ontghinc ne gheen
hine moeste van jou ghegroet wesen
als ic gheware wart van desen
doe wasic gram bi mire wet
dat ghi mi ledet ic ne hadde bet
gheweten here wie ghi waert
een garsoen die up een paert
als ghi waert leden quam ghevaren
hi seide god moeste mi bewaren
den coninc ende alle dandre heren
ic seide dat jou god moete eren
soete knape segghet mi
wie gone scone rudder si
die gonder vaert ende gone viere
hi seide van minen here ydiere
dat hi was deen ende lanceloot
wies dogheden dat zijn so groot
dat mer ave spreken mach
hier na over menighen dach
es dander ende mijn here ywein
die vierde es mijn here walewein
die jou groette coninc here
sine doghet ende zine ere
es meerre ende van betren love
dan yemens binnen sconinx hove
van al gader zinen lieden
wat mochtic jou van hem bedieden
hi es der aventueren vader
hi bescudse alle gader
die der hulpen hebben noot
sine doghet es so groot
hi vordert weduen ende wesen
ende alle die hi vint in vresen
bescud hi ende hi set daer voren
sijn lijf die knape slouch met sporen
als hi mi hadde berecht here
daer na ne saghic u nemmermere
vor heden up desen dach
ende talre eersten dat ic jou sach
so kendic jou bi uwer ghedane
god selve na minen wane
sende jou hier tote mi
mine mach niemen danne ghi
ghehelpen van dat mi daert
walewein sprac lieve waert
so sect mi danne in goods namen
of ghijt ghebiet uwe mesquame
sijnt saken die mi staen te doene
sprac deer walewein die coene
ende ict mach doen bi mire ere
ic helpe jou gherne coninc here
die coninc seide bi mire wet
here walewein ja ghi vele bet
danne enich mensche die nu levet
eist dat jou god die gracie ghevet
ende ghi vulbringhen moocht die vaert
so ghevic jou mijn goede zwaert
dat niet verbetert mochte zijn
het gaf mi een mijn peterijn
ende hetet zwaert metten twe ringhen
dorstict jou te voren bringhen
ic soudt jou toghen maer neen ic niet
want wat manne diet met oghen ziet
sine nature es duer fel
het neimt hem tlijf wetic wel
daer ne dar niemen omme vraghen
dat het yemene sal verdraghen
hine si van duechden uut vercoren
voor alle die gone die zijn gheboren
ende van ridderscepe mede
mi heveter omme menighe bede
ghedaen die rike coninc wonder
ende zijn sone alidrisonder
hevets hem ghepijnt met liste
om dat hijt mi hebben wiste
te ghewinnen al zijn leven
here nochtan eist mi bleven
maer jou so eest al ghereet
up een covent up een beheet
dat ghi mi bi uwer ghenaden
van ere bede wilt ghestaden
ende houdet swaert metten twee ringhen
walewein was vro van dien dinghen
dat hi den coninc horde nomen
tswaert daer hi om uut was comen
maer hine wils hem niet ghewaghen
here soudict durren draghen
tswaert of ghijt mi hadt ghegheven
here walewein jaghi al u leven
mochti wel draghen tgoede zwaert
ende zeker zijn ende onvervaert
indien dat ict jou gave bedect
up wat manne daer ghijt up trect
diene mochte vor jou niet ghestaen
al wildi mi selven slaen
ende van minen live deren
wilt inne mochte mi niet verweren
trocti tswaert dat wetic wel
sine maniere die es so fel
indien dat ict jou hadde ghegheven
nochtan dat ict al mijn leven
hebbe ghehadt in mijn bedwanc
met rechte weet mens den gonen danc
diet maecte hi was wel bedocht
hi screefer an als hijt ghewrocht
hadde so wat manne die levet
die dit zwaert ghecrighet of hevet
ic rade hem dat hijt houde wel
sine manieren sijn so fel
of hijt yemen wille gheven
voort ende behouden zijn leven
so ghevet inden scoe bedect
ende toghet hem niet bloot ghetrect
so mach hi zinen vrient behouden
entie gone mach zwaerts ghewouden
dien hijs jan entien hijt ghevet
hen es gheen man die nu levet
die mach kennen sine maniere
het es fel ende goedertiere
diet draghet dien eist goedertiere
dit machmer an lesen sciere
want het stater an ghescreven
here dit zwaert willic jou gheven
moochdi mi ere bede ghestaden
deer walewein seide bi uwer ghenaden
coninc toghet mi dat zwaert
ic wille al doen dat ghi begaert
indien dat ict vulbringhen mach
doe ghinc die coninc daert lach
met enen pellele bewonden
ende reket voort ten selven stonden
hi toghet waleweine die begherde
tscaec te winnene metten zwerde
tscoonste dat men oyt vant
daer hijt uten pellele want
ent walewein met oghen sach
sine herte ontplooc alse die dach
hem dochte wel in zinen moet
hine sach noit gheen so goet
die appel entie hilte bede
waren root goudijn entie scede
die rieme die ten zwaerde behoorde
was van enen blakenden goutborde
die ghispe die daer ane stont
soe hadde ghecost menich pont
tsmelt vander riemen entie lede
waren alle goudijn mede
men sach noyt gheen so scone
der walewein seide dat u god lone
here coninc trecket uter scede
dat soude jou comen tallen lede
here walewein verstaet dit wel
treckedic tswaert het es so fel
al haddi al die wapine ane
die ghi noyt droucht na minen wane
sone mochti niet daer voren staen
het ne soudse alle dor slaen
ghine mochtets altoos niet ontvlien
walewein andworde mettien
den appel entie hilte bede
so toghedi mi entie scede
laet mi doch den egghe zien
die coninc trecket uut mettien
ende eer hijt half brochte uter scede
over appel ende over hilte bede
spranct vor waleweine uptie aerde
oft ware een mensche die beghaerde
omoede te soekene ende hi mesdaen
hadde ende wils in boeten staen
aldus so ghebarde dat zwaert
die coninc tart daer na ter vaert
tusschen appel ende hilte bede
nam hijt ende staect inde scede
hi seide bi onsen here
jou es ghesciet groot ere
heden vor dit goede zwaert
god selve hevet jou ghespaert
noit man mochter voren ghestaen
walewein andworde zaen
ende seide dies dankic vriendelike
gode onsen here van hemelrike
die boven ons allen hevet ghebot
here coninc also help mi god
nu sect wat ghi ane mi begaert
in wille niet dat ghi mi spaert
sidi in pinen of in sorghen
daer ute so willic jou borghen
gherne ende staen te staden
ende ghi zult mi dor uwe ghenaden
gheven tswaert hets mijn ghevouch
die coninc was blide ende louch
als hi dat horde ende zere vro
ende hi seide wildi also
ghelovet mi dan bi uwer trouwen
bi rudderscepe bi onser vrouwen
dat ghijs niet ne sult onbaren
daer ic jou sende ghine zulter varen
duer noot no duer ghene dinghen
so ghevic jou tswaert metten ij ringhen
hen ware recht dor ene zake
dat jou noot sin ghebrake
noot sin breket al belof
ic wille jou seker doen hier of
sprac walewein bi mire trouwe
bi rudderscepe bi onser vrouwe
here coninc van desen dinghen
ghevet mi tswaert metten ij ringhen
nochtan ne weet ic niet wat ghi beghaert
doe gaf hem die coninc tswaert
dat niet verbetert mochte wesen
hi seide here walewein mettesen
moeti een goet gheluc ontfaen
ende alle die gone wederstaen
die onrecht willen ende jaghen
hen mochte gheen beter rudder draghen
entien ics bet jonste min no mere
tswaert es comen tsinen rechten here
bedi makicker jou voghet of
ende hout mi vort mijn belof
enties ne moeti niet ofgaen
dus hevet walewein tswaert ontfaen
die niet blider mochte wesen
hi sprac ten coninc mettesen
sect mi here waer ic sal varen
in wils langher niet onbaren
inne wille quiten mine trouwe
so moeti halen ene joncfrouwe
her walewein die ghi niene kint
ic hebse menighen dach ghemint
dat segghen de gone diese kinnen
hen es in die warelt binnen
ne ghene so scone no so goede
bedi es mi onsochte te moede
dat icker so langhe moet derven
ic vruchte ic salre omme sterven
dat icse niet ne can ghewinnen
nu willic doen bekinnen
hare scoonhede uut ende uut
wit alse die snee heift soe die huut
ende heet joncfrouwe ysabele
soe hevet meer scoonheden tharen deele
danne venus doet die godinne
die ghebod heift over de minne
soe es scoonre danne olympias
die keyserinne te rome was
soe es scoonre vele sonder sparen
danne die twalef vrouwen waren
die ghescreven zijn te rome binnen
dit waren die xij godinnen
daer men of telt ende saghet
ende hare scoonheit achter lande draget
om lof ende om prijs tontfane
soe es vele scoonre na minen wane
danne ysaude no elene
noch die scone torabene
soe es scoonre vele danne verghine
ofte joncfrouwe barbeline
noch ysaude van yerlant
noch ysaude metter witter hant
nes niet so scone als ysabele
soe heveter vele tharen dele
die scone joncfrouwe die ic minne
want venus die godinne
gaf hare dat scone goudine haer
ooc segghic jou al over waer
dat up hare hovet es ghestaen
daer hare scoonheit bi es vuldaen
dit es die joncfrouwe die ic minne
ic werde onvroet van minen zinne
here walewein ghine haelse mi
nu hoort wie hare vader si
die rike coninc assentijn
ende hevet ghedaen mijn minnekijn
in hoeden verre in gont endi
in een casteel seghet men mi
diene winnen soude het souden tsure
werden daer gaen xij mure
omme elc hevet tsinen dele
vierwarf twintich torrele
up ghewrocht staerc ende diere
tusschen elken twe muren loopt ene riviere
dat men tcasteel niene mach winnen
die poorten daer men gaet binnen
si zijn van copere ende van metale
ghebonden met ysere ende met stale
telker poorten zijn ghestaen
vierwarf twintich man sonder waen
wel ghewapent in dier ghebare
als of si alle souden varen
tene wighe al sonder blijf
dits om te behoedene tscone wijf
datse gheen man soude ghewinnen
no comen inden casteel binnen
men moeste eer weten wat hi begaert
in can gheweten wat hare daert
soe hevet daer binnen groot deduut
want soene comt altoos niet uut
te ghenen tiden binden jare
soe gaet haer merghen harentare
in dien boomgaert inden vergiere
die dar zijn goet ende diere
dars zulc praeyeel wel ghereet
ere groter alver milen breet
daer in staet menigherande ware
peper anijs ende ghinghebare
fighen ende notemusscaten
staen daer ende pumeghernaten
amandelen ende castaengiere
ende daer onder goet menighertiere
dat ic al qualijc soude ghenomen
lelien rosen ende blomen
staet daer ende menich soete cruut
daer es van voglen zoete luut
daer gaet soe hare merghen inde rosen
wat mach der scoonre joncfrouwen nosen
in can ghemarken wat hare deert
hens niet dat hare herte begheert
daer ne eis binnen een groot deel
noch es daer een ander praeyeel
daer staet een boom es so ghedaen
als ic u mach doen verstaen
hi es beneden herde groot
ende al van finen goude root
mi wondert hoet noit man ghedochte
dat hi den riken boom ghewrochte
hi hevet alse menighen telch van goude
als enich man ghesegghen soude
elc telch es hol van binnen
nu hort ic sal u doen bekinnen
waer bi het es ende doen verstaen
up elken telch al sonder waen
so staet een goudijn voghelkijn
dat zere proper es ende fijn
die boom es rikelic ende diere
ende wel gheraect in alre maniere
ende van sconeden wel vuldaen
noch moet ics mee doen verstaen
want an elc scone bladekijn
hanct een goudijn bellekijn
dat scone ludet ende claer
ooc esser an ghemaect daer
dat seide die gone diet wel wiste
behendelike ende met liste
ene duwiere ende daer in staen
xvi manne ende hebben bevaen
viji blasebalghen die si verdraghen
ende den bome wint toejaghen
van beneden inden wertel up
tote boven inden top
met groter cracht met groter pinen
ende daer hi bewaeit die voghelkine
daer staen si recht ende beven
inder ghelike of si leven
daer sinct elc voghelkijn zine stevene
zesse te gader ende zevene
ende so clinken die bellekine weder
some hoghe ende some neder
dus ghevet elc voghelkijn zinen sanc
ende elc bellekijn zinen clanc
als si den sanc danne werpen uut
die moeste horen dat soete luut
al ware een toter doot ghewont
wari daer ene corte stont
ende moeste horen die voghelkine
hi worde quite van alre pine
so soete hoormense singhen daer
ene fonteyne staet daer claer
scone onder enen oliviere
die herde rike es ende diere
hets recht dat ic den borne prise
want uten ardschen paradise
comt ghespronghen een aderkijn
ende sprinct inden borne fijn
die scone es ende harde claer
dat segghic jou al over waer
diese maecte was wel bedocht
een goudijn aren stater ghewrocht
die den borne hevet verdect
ende met zinen vlerken so vertrect
dat ne gherande quade zaken
den riken borne mach ghenaken
die so scone es ende so claer
ooc mach men boven den borne daer
scouwen bome die scone blozen
lauwer bome ende rosen
staenre ende menich soete cruut
daer sinct elc voghelkijn zijn luut
scone ende upden oliviere
boven den borne die also diere
was als ic u hebbe gheseit
daer wandelt sonder dorperheit
die joncfrouwe die ic minne
entie mi onvroet van minen sinne
sal maken inne wils jou niet helen
met haren camerieren spelen
in die lelien ende in die rosen
wat mach der scoonre joncfrouwe nosen
wilso ten borne hare hande dwaen
of nutten vanden borne een traen
so keert soe omme ander stont
vanden aerne den mont
so sprinct die borne vor hare claer
al ware een man out vc jaer
ende nutte hi vanden borne een traen
sonder twifel ende waen
hi worde alse staerc ende also jonc
als hi was upten selven spronc
als hi was doe te waren
doe hi out was van xxx jaren
aldus leet soe daer hare leven
wilde jou god die gracie gheven
dat ghi mi haelt die joncfrouwe
so quiti tswaert ende uwe trouwe
want met elne ghenen dinghen
sone moghedi u ghelof vulbringhen
no quite wesen jeghen mi
walewein die rudder vri
andworde den coninc hovesschelike
hi seide nu jonne mi god die rike
dat icse jou hier moete halen
ende dat zwaert daer mede betalen
dat ghi mi gavet up mine trouwe
dus sal walewein die joncfrouwe
halen god gheifs hem die macht
het was een goet stic in de nacht
eer si vul enden mochten die tale
men ghinc slapen indie zale
ende men bedde waleweine met eren
die coninc ende alle dandre heren
elc ghinc up zijn bedde slapen
sciltknechte joncfrouwen ende knapen
deer walewein die hem niene versaghede
rustem tote dat daghede
teerst dat hi den dach versach
stont hi up so hi eerst mach
omme te quitene zine trouwe
ende soude den coninc die joncfrouwe
halen constise wel ghewinnen
alle die ten kastele binnen
behoren die zijn up ghestaen
ende quamen te waleweine ghegaen
ende groettene herde hovesschelike
walewein sprac god die rike
die gheve jou bliscap ende ere
nu blivet te gode coninc here
ic sal jou halen die joncfrouwe
ende quiten tswaert ende mine trouwe
bi jhesus christus van nazarene
eer ic weder kere te ravenstene
sijt dat mi god mijn leven spaert
doe ghinc men wapinen ter vaert
waleweine wel ter core
men brochtem gringolette voren
dat hi minde vor alle parde
hi sater up die onvervaerde
ende seindem metter rechter hant
dus nam hi orlof die wigant
an alle die heren in die zale
si andworden alle temale
den here waleweine hovesschelike
ende seiden nu vaert god die rike
moete jou van onghevalle bevreden
hi was up gringolette ghereden
diene dicken adde ghedraghen
doene wildi daer niet langher daghen
doe nam hi in zijn gheleide
gode ende zire moeder beide
ende hi reet wech metter tale
uten castele ende uter zale
ende voeret zwaert metten ij ringhen
god late hem zijn ghelof vulbringhen
ter selver strate reet hi nedere
daer hi up quam ende kerde wedere
ter passage daer hi was comen
mettien hevet walewein vernomen
twater vor hem ghehebbet wel
sijn paert was dapper ende snel
ende vlooch ghelijc enen voghele
der walewein hilten bi den toghele
des hi quam uptie marine
sine herte was in groter pine
waerwaert hi hem mach bewinden
dat hi die joncfrouwe mochte vinden
dat was meest dat hem verwach
doe dochtem dat hi voer hem sach
enen wech ter rechter hant
dien sal hi varen ende laten tsant
achter hem bliven entie zee
twalef milen ofte mee
reet hi weghes bindien daghe
menighen busch ende menighe haghe
reet hi daert was onghehiere
mettien quam hi up ene riviere
die herde diep was ende wide
ende hi sach over andander zide
enen rudder comen ghereden
die sceen van herde fellen zeden
up een ors was herde groot
ende zine wapine waren root
root was zijn scilt ende zine vane
ende rode wapine addi ane
an zijn ghelaet an zine maniere
so sceen hi fel ende putertiere
doe sach hi comen up een rosside
ghevaren neven srudders side
ene joncfrouwe ghecleet wale
met groenen cledren van sindale
ende up hare hovet wert gheware
twe vlechtkine van gheluwen hare
die over hare scoudren hinghen beide
tote upt archoen vanden ghereide
al uut ghetrect ende zere verwerret
die rode rudder die zere vererret
was up hare hadse uut ghetrect
hare cleder ghescuert ende ondect
hare scone lijf ende hare lede
ene ghecele daer hi mede
der joncfrouwen dede menighen pant
brochti ghevoert in zine hant
ghemaect met viij starken riemen
daer hi mede grote striemen
der joncfrouwen sloech in hare ansichte
grote slaghe ende ghedichte
gaf hi hare ende harde vele
dat hare haer hals ende hare kele
metten bloede al was beronnen
soe seide here ghi moet mi jonnen
dor uwe omoet dor uwe ghenaden
maect mi quite vandiere ondaden
die mi dese doet onverdient
quame noch enich gods vrient
die mi verledichde van desen
ic soude zijn dienst wijf wesen
hi doet mi leven in groten zere
doe sprac walewein die here
mochtic jou te spraken comen
fel rudder het soude jou lettel vromen
dat ghi doet der scoonre joncfrouwe
leven met so ghedanen rouwe
maer mi dinket wel neen ic niet
waerwaert dat deer walewein ziet
sachi up of sachi neder
hine sach no voort no weder
brugghe ooc no gheretiere
passage over die riviere
daer enich mensche mochte varen
maer der joncfrouwen mesbaren
dede den here waleweine so wee
dat hijs ne mochte nemmee
ghedoghen dat hi dat sach
dat men hare gaf so menighen slach
mettien wierp hi omme tpert
ende keerde ter rivieren wert
al dat het ghelopen mochte
ende gringolet die bezochte
den hoever ende spranc in ter vaert
tote over die medewaert
vander rivieren ende hi zwam vort
over tote an tander boort
doe bete walewein die heere
ende droochde zijn paert met zinen ghere
ende beterde hem al dat hem daert
als hi verbreidelt adde zijn paert
so wert deer walewein gheware
jeghen die sonne die so clare
sceen sach hi blecken van verren
iij scilde oft waren iij sterren
claer van zelvere ende van goude
ende hi sach stuven die moude
doe peinsdi dat die rudders waren
die naden rudder quamen ghevaren
entie joncfrouwe wilden bevreden
ende naden roden rudder reden
dit peinsdi in zinen moet
walewein die rudder goet
maer niet weet hi wat si begheren
weder si hem helpen ofte deren
willen si waren uptie wile
noch van hem ene starke mile
maer emmer hevet hi wel vernomen
dat si naden gonen comen
mettien begonsti hem ghereiden
hine dar niet langher beiden
up avonture wat si begaren
doe sat hi al zonder sparen
up gringolette zijn goede paert
ende volghede achter metter vaert
om te bevredene die joncfrouwe
die was bevaen met groten rouwe
hi reet so na dat hi zach
den rudder ende als hi spreken mach
deer walewein die rudder vri
riep hi onbeit spreict jeghen mi
een lettel eer ghi vorder vaert
dander slouch met sporen tpaert
ende ghebaerde of hijs niene horde
no ne andworde niet van enen worde
no hine sprac no hine louch
maer hie hief die ghecele ende slouch
die joncfrouwe in hare ansichte
grote slaghe ende ghedichte
bi wilen stac hise metten scilde
alse dit sach walewein de milde
balch hi hem mee dan te voren
doe slouch hi zijn paert met sporen
ende peinsde hi soudt hem doen ontghelden
noch sprac walewein inne wille niet scelden
spreict jeghen mi so doedi wel
doe keerde hem omme die rudder fel
ende seide ghine doet niet wel ter vaert
dat ghi die selve strate begaert
die ghi mi vor jou zaghet riden
waendi dat ics soude vermiden
dor jou inne soude die joncfrouwe slaen
neen ic ic doe jou zelven zaen
leven met wel groter onnere
spreicti enich wort mere
te mi waert danne mi dinct goet
deer walewein was wel ghemoet
ende hovesch van zinen sinne
grote doghet addi inne
hi andworde vrient te waren
in gheve om u dreghen niet ij paren
ende om dat ghi mi moocht ghederen
dinkets u goet ghi zullets onberen
also te blouwene die maghet
die ghi mesvoert hebt ende ghejaghet
wat hevet soe jeghen u mesdaen
menne soude ghene vrouwe slaen
van vrouwen comt ons alle ere
onberets ende ne doets nemmere
ne latijs niet ghi zullets tore
hebben ic sect jou wel te voren
het doet goet met ghemake leven
die felle hevet andworde ghegheven
ende seide noch spreicti als een domme
waerdi vroet ghi voert al omme
van mi dat segghic jou over waer
dor jou ne lietics niet een haer
inne soudse blouwen ende slaen
ende wildijt ooc wederstaen
ic soude jou sulc een spel ooc leren
ghi zout met scanden wederkeren
ende het soude jou costen tleven
mettien so hevet hi verheven
die ghecele ende slouch die joncfrouwe
dies was bevaen met groten rouwe
in hare ansichte dats mochte ontfarmen
enen stene soe riep wacharmen
edel rudder dor uwe doghet
sprac die joncfrouwe of ghi moghet
so verledicht mi van desen
mach ic der groter slaghe ghenesen
die ic van hem hebbe ontfaen
ic wille in uwen dienste staen
doet dit in alre vrouwen ere
deer walewijn seide bi onsen here
ic saelt doen scone joncfrouwe
bi rudderscepe bi mire trouwe
gheift hi u meer enen slach
daer an leecht zijn domesdach
dat segghic hem te voren wel
doe keerde hem omme die rudder fel
ende hiet waleweine of hi wilde
dat hi hem decke metten scilde
doe decten si hem uptie wile
hen vloghen noit twe pile
daer men mede sciet in boghen
so zere als si te gader vloghen
sine speilden niet ter faelgen
vanden halsberghe alle die maelgen
faelgierden als si hem onderstaken
ende hare twier scachte braken
deen was den andren herde fel
die orssen waren bede snel
si canselierden ende vellen
van zulke joste mochte men tellen
hier na over menighen dach
ende als die rode rudder sach
waleweine staen te voet
verhueghede hem sin ende moet
ende waende wel te voren all
sijn leet ende zijn ongheval
hebben verwonnen hi merde niet
hi trac zijn zwaert walewein ziet
ende hi was verhueghet zere
ende seide vrient bi onsen here
ic wane wi sullen onlanghe dinghen
doe trac hi tswaert metten ij ringhen
dat ghi wel hebt horen nomen
entie twe rudders zijn comen
te gader nu laets gode wouden
die veghe es hi moet ter mouden
alsene god niet langher ne spaert
deer walewein adde zijn zwaert
ghetrect het moeste nature pleghen
ende hevet den roden ghesleghen
dat hi den helm altemale
cloofde ende den hoet van stale
neder toten tanden duere
doe quam gheronnen dor de scuere
die hersene ende dat rode bloet
dat updie arde wederstoet
doe moesti tumen omme lanc
deer walewein seide god hebs danc
mijn zwaert hevet hem gheproevet wel
an desen roden rudder fel
ic macher mi wel toe verlaten
waer omme soudic den gonen haten
diet mi gaf hi es ghetrouwe
danc hebt rudder sprac die joncfrouwe
mettesen slaghe bem ic ghenesen
ic wille jou dienst wijf gherne wesen
ghi hebt mi ghewroken wel
jeghen den roden rudder fel
die mi sorghen dede leven
ende een mijn broeder die es bleven
vor hem doot een rudder coene
inne ghecreech noyt ander zoene
danne ghi saghet up desen dach
zwaer verdriet ende menighen slach
dat was die zoene die hijs mi dede
doe ghinc walewein ter zelver stede
daer die rudder lach ghewont
ende zere ziec ende onghesont
ende dede hem den helm of ende sach
of hi yet jeghen hem spreken mach
hi lach in ommacht vandien slaghe
walewein leide nauwe laghe
of hine yet mochte ghenesen
sijns selves helm nam hi te desen
ende lieper mede ter riviere
ende haelde water ende laefdene sciere
den rudder ende als hie bequam
vander ommacht walewein nam
die wonde ende loocse metten handen
die gone sprac binden tanden
edel rudder ic bidde ghenaden
ic hebbe ontfaen van minen mesdaden
penitencie die es mi te zwaer
ic hebbe der doot over menich jaer
verdient ende nu es soe comen
ghi hebt mi mijn lijf ghenomen
dat es bi minen sculden wel
sprac die rode rudder fel
mine mesdaden ne zijn niet clene
al waert an dese joncfrouwe allene
ic hebs verdient ende mekel mere
doe sprac deer walewein die here
vrient so lates jou berouwen
ende roept ghenaden up onser vrouwen
so mach uwer zielen goet raet
werden na dien dat met jou staet
ghi hebt emmer jou lijf verloren
ende laet jou berouwen alte voren
dat ghi der joncfrouwen hebt ghedaen
die rode rudder andworde zaen
waendicker mede te ghenaden
comen ic soude van minen mesdaden
ghaerne te jou te biechten gaen
maer ic hebbe so vele mesdaen
cume wert mire zielen raet
neen alder warelt mesdaet
sprac walewein es harde clene
jeghen die gods ghenaden allene
dies bedinct jou wel te voren
god die wert dor ons gheboren
hi ontfinc dor ons bittre wonden
hi mach u wel van uwen zonden
quiten secse al uut ende uut
jou biechte nu al over luut
vrient ne laet jou niet bedwellen
den groten duvel uter hellen
doedi dat so sidi vroet
u raet dinct mi wesen goet
sprac die rudder die daer ghewont
lach ic wille jou maken cont
mine mesdaet groot ende clene
die berouwen mi maer allene
hebbic vele te merren rouwe
daer heden dese scone joncfrouwe
quam spelende uut haren hove
ende een hare broeder van groten love
een jonc rudder ende een coene
ende een staerc van zinen doene
dese reet bi haerre zide
si songhen ende waren blide
ende voeren meyen harentare
al spelende ende ic wards gheware
als si quamen in een wout
daer voghelkine menichfout
songhen ende dreven spel
sprac die rode rudder fel
here dit berouwet mie
met mi quamen rudders drie
elkerlijc hevet ene joncfrouwe
die es bevaen met groten rouwe
zi sijn tonghemake zere
ic segghe jou waer omme here
in dien dat ghijs ghelovet
si werden alle drie gherovet
haren mannen ende haren maghen
daer si ooc alle toe saghen
naemwise dies ne lieten wi niet
ende dese joncfrouwe die ghi hier ziet
hare dedic grote pine daer
wi hebben gheweset xx jaer
scakers ende mordenaren
wine lieten ons noyt enen ontvaren
daer wine vonden wine daden hem pine
nu es mi die quaetheit anschine
here ende nu hebbics rouwe
ende als ic dese scone joncfrouwe
sach doe voeric hare bet naer
ende doodde haren broeder daer
inne wiste noit wat ic hem weet
haer selven dedic menich leet
ende gaf hare menighen zwaren slach
ic bidde jou here oft wesen mach
vraecht hare of soet mi wille vergheven
mine drie ghesellen die zijn bleven
achter ende souden mi bevreden
saghen si yemen comen ghereden
omme te haelne die joncfrouwe
comen si here bi mire trouwe
si nemen jou tlijf dat wetic wel
so quaet zijn si ende so fel
si mickens lettel dat si jou toren
doen nu wachtets jou te voren
ghine hebt hier gheen langher sparen
sijt dat si jou bi mi bevaren
ghi moet emmer jou leven laten
mi waren leet bi caritaten
soude jou yet bi mi messchien
deer walewein andworde mettien
ende seide ghi sect alse die goede
die rike god dor sine omoede
moete jou vergheven alle mesdaet
edele joncfrouwe nu hebt raet
sprac walewein dor uwe ghenaden
ende vant mi ene bede ghestaden
dor uwes broeder zielen wille
die joncfrouwe ne zweech niet stille
als soe dat horde ende seide here
ghi doet jou selven grote onnere
dat ghi mi bidt ghine heet mi
so wat saken so het si
ic salse jou doen bi mire trouwe
so biddic jou wel scone joncfrouwe
dat ghi verghevet alle mesdade
desen rudder dor uwe ghenade
die hi hevet jeghen u mesdaen
bedi het es also vergaen
jou ne maechs werden ander wrake
hen si dattene die duvel trake
indie pine vander hellen
daer die arme ziele quellen
dies ne werdi niet te bet ghenesen
nu beraet jou van desen
ende vanter mede verlossen sciere
uter pine vanden helschen viere
uwes broeders ziele ende srudders mede
dor god ghevet mi dese bede
dies biddic jou up rechte trouwe
doe andworde die joncfrouwe
hi hevet mi brocht in groter noot
ende minen wel lieven broeder doot
dien ic minde vor alle die leven
maer die bede willic jou gheven
ende vergheven die mesdaden
dat mijns broeders ziele te ghenaden
met onsen here moete comen
die rudder hevet een stro ghenomen
also cranc alse hi daer lach
ende seide joncfrouwe up desen dach
biddic jou vriendelijc ghenaden
ende verghevet mi mine mesdaden
entie joncfrouwe heveten ontfaen
vandat hi jeghen hare hadde mesdaen
ende andworde hem tien stonden
god vergheve jou alle zonden
die dor ons coos die bitter doot
ghi hebt mi brocht in groter noot
here rudder ende in zulker pine
daer mi in staet te zine
hier na over menighen dach
walewein was blide als hijt sach
dat also die scone joncfrouwe
hadde vergheven met goeder trouwe
den ridder alle zine mesdaet
na sinen sin na zinen raet
daer na begonsti zere breken
want hi qualijc mochte spreken
dus lachi ende zweech al stille
echt vraechdem walewein wat hi wille
ende of hi anders yet begaert
nochtoe andwordi metter vaert
die rudder die daer lach so cranc
ja ic seit hi messanc
mochti mi ghehelpen daer of
ende doet mi up een kerchof
graven here dor uwe doghet
deer walewein seide of ghijt doen moghet
ghelooft mi dan dat ghi te mi
in so wat steden dat het si
sult comen als ic jou vermane
die rudder sprac na minen wane
ic comer gherne hebbics de macht
ende jaens mi die gods cracht
so salict doen bi mire trouwe
der walewein seide bi onser vrouwen
ic sal ooc doen dat ghi begaert
sijt dat god mijn leven spaert
hi nam aerde daer hi stoet
onder zinen rechtren voet
ende seide nu gaept in gods name
ic moneghe jou dat moete bequame
gode zijn ende zire moeder mede
dus staerf hi daer ter zelver stede
ende hevet zinen ende ghenomen
nu zijn die ander drie daer comen
also ghehende ende so bi
dat walewein die rudder vri
in ghere wijs ne mochte ontvlien
hi ghereedde hem mettien
ende sat up gringolette zijn paert
al bloot addi ghetrect tswaert
daer hi hem mede soude ter were
setten hi was sonder spere
want hi hadt al daer te broken
daer hi die joncfrouwe adde ghewroken
over den roden rudder fel
ic seit jou eer nu weit dijt wel
hoe die zaken toe zijn comen
deen vanden drien hevet vernomen
die daer up waleweyne wilde
dat hi hem decte metten scilde
ende hi sach zinen gheselle doot
dies haddi den rouwe groot
ende hi peinsde hi salne wreken
dus quam hi al sonder spreken
vaste toe slaende metten sporen
omme te wrekene sinen toren
up waleweine met groter cracht
ter steke hilt hi zinen scacht
daer hine mede dor steken wilde
walewein decte hem metten scilde
ende hilt bloot zijn goede zwaert
ende slouch den scacht ontwe tervaert
binnen desen es die ander comen
ende hadde hem gherne tlijf ghenomen
al dies ghelike so dedi dien
doe quam die leste vanden drien
hem dochte dat hi was verlet
dese hevet waleweine so onset
metter steke die hi hem gaf
dat die maelgen vloghen af
vanden halsberghe te menigher stede
ende hadde wel na hem zelven mede
uten sadele ghedraghen
dander twe ooc niet ne daghen
sine trecken zwaerde sonder scelden
ende reden bet an ende wilden ghelden
waleweine sine achterstelle
om te wrekene haren gheselle
dies was drouve die joncfrouwe
ende bat gode met goeder trouwe
over waleweine den here
dat hi moeste bliven in zine ere
jeghen die drie up desen dach
ende als die joncfrouwe sach
waleweine in zulker noot
doe dreef soe den rouwe groot
ende wranc hare hande ende trac hare haer
ende dreef wel groot mesbaer
soe seide ic bem in meerre noot
dan doe ic minen broeder doot
heden sach slaen vor minen oghen
hoe sal mijn herte dat ghedoghen
dat ic sie desen rudder sterven
ic sal dor hem slives derven
ende werden van minen sinne onvroet
edele joncfrouwe siet wat ghi doet
sprac walewein drivet ghenen rouwe
dor mi bi gherechter trouwe
in hebbe ghene dinc die mi daert
mettien so verdrouch hi tswaert
ende gherochter enen metten slaghe
dattene daer ne man no maghe
nemmermee ghehelpen mochten
hi ruumde tghereide ende sochte
die arde sciere sonder beide
nu hoort wat der walewein seide
van desen hebbic vasten vrede
mi dinke al sonder yemens bede
xl jaer ende xl daghe
gaf hi mi verde tesen slaghe
ic macher mi wel toe verlaten
entie gone diene haten
ghinghen hem an met omminnen
ic wane si zullen lettel winnen
comt walewein in zijn ghedochte
die ene haelde uut ende hi brochte
weder verlaysiert zijn paert
te minen here walewein waert
daer ic heden eer of sprac
want hi den here waleweine stac
ende gherochtene wel ter cure
ende stac hem den scilt al dure
dat wederstont up die curie
walewein sprac sinte marie
helpt mi vrouwe ic hebs te doene
jeghen desen rudder coene
waren mine wapine niet so vast
ic hadder an enen quaden gast
dies machic hem wel ghetrouwen
maer ic hope het sal hem rouwen
mettien so verdrouchi tswaert
ende slouch den scacht ontwe ter vaert
vor sine hant in drien steden
ende den rudder van fellen seden
gherochti met enen slaghe
dat hem binnen den derden daghe
der hooftzwere niene mochte ghebreken
hi viel ter aerden sonder spreken
in ommacht vanden groten slaghe
die gone seide biden goeden daghe
die daer achter hilt al ghesont
nu hebdi toter doot ghewont
mine gheselle die zijn doot
dies hebbic den rouwe groot
ende ic moets emmer ghewroken wesen
dus vergaderden si mettesen
onder hem tween die niet ne daghen
walewein was van groten slaghen
dicken ghenesen uptien dach
ende als die gone die gonder lach
vander ommachten bequam
ende hi waleweins zwaert vernam
so verkindijt metten ringhen
ende hi sprac mettesen dinghen
lieve ghezelle ziet wat ghi doet
ghi pijnt al gader jeghen spoet
ic zie tswaert ic kennet wel
het es utermaten fel
ghine moghet vor hem niet ghenesen
die gone andworde mettesen
suldi met dus ghedanen treken
onse ghesellen helpen wreken
die hier ligghen ghesleghen doot
haddi ghezijn in zulker noot
sine hadden niet also ghesproken
ghine waert eerlike ghewroken
dies mochti wel an hem ghetrouwen
ende so mochte ons beeden rouwen
soudsi onghewroken bliven
men soude segghen gone keytiven
lieten hem enen rudder dwinghen
weten ons wachten van zulken dinghen
nu sit up ende vant verdraghen
jou seer ende laet jou niet versaghen
al hebdi enen slach ontfaen
so vant enen andren weder slaen
ende laet ons onse ghesellen wreken
die gone sat up al zonder spreken
omme wrekene sinen toren
deen van achter dander van voren
ginghen si minen here walewein ane
met groten steken met groten slane
so dadensi hem grote pine
deer walewein peinsde al stillekine
mochti hi souds zijn ghewroken
over hem die die hoghe sproken
eerst sprac conste hijt vulbringhen
hi verdrouch tswaert metten ringhen
ende seide wacht u vandesen slaghe
mach ic biden goeden daghe
ghi zult onlanghe vor mi staen
entie gone andworde zaen
om u dreghen ne ghevic niet
met minen zwaerde dat ghi hier ziet
salic jou emmer nemen tleven
walewein hevet tswaert verheven
hi slouchem thovet of dat vlooch
hi seide maria die noit ne looch
nu moetijs hebben lof ende danc
dese rudder al maectijt lanc
heift zine gheselle wel ghewroken
eerlike met hoghen sproken
so dat mer of spreken mach
hier na over menighen dach
sal mens hem segghen prijs ende ere
het es recht bi onsen here
sprac die gone die den slach
eerst adde als hi versach
dat zijn gheselle was bleven doot
ghi adt den hoghen moet so groot
ghi adt wel vor tswaert ontstaen
haddi minen raet ghedaen
ghi adt jou leven wel behouden
hen es niet bi minen scouden
dat ghi dus zijt bleven doot
duer jou hebbic den rouwe groot
ende om mine andre twe ghesellen
die doot zijn wie machic tellen
minen rouwe of die mi raet
ghevet nadien dat met mi staet
ic hadde wel goeds raets te doene
dese rudder dinct mi so coene
weric mi ic bem verloren
jeghen hem dat weet ic te voren
ende te vliene hebbic ghene macht
waer dese rudder also bedacht
of ic ghenaden an hem sochte
dat hem danne mijns verdochte
men sout hem prisen emmermere
ic saels ooc prouven bi onsen here
mettien beetti vanden paerde
vore waleweine uptie aerde
viel hi neder in knie ghebede
ende seide dor uwe edelhede
here rudder hebt mijns ghenade
ic wille werken bi uwen rade
ende der quaetheit ave staen
die ic hier vormaels hebbe ghedaen
ende ghelove jou bi mire trouwe
dat nemmerme vrouwe no joncfrouwe
dor mi ne comt in pinen mere
laet mi levende lieve here
dor god ende duer uwe ghenaden
der walewein seide uwe mesdaden
sijn groot die ghi hebt mesdaen
maer wildijs noch in boeten staen
so mach uwes wesen raet
nadien dat ghescepen staet
ic hadde jou emmer tlijf ghenomen
ic wils an u zelven comen
sprac die gone die den vrede
wel gherne nam up die stede
doet danne dat ics seker si
sprac walewein die rudder vri
doe haesti ende vinc ten zwaerde
ende leid vor waleweyn up daerde
ende hi seide here ic bem ghereet
te doene sekerhede ende eet
van al dien dat ghi begaert
so heft up jou hant ende zwaert
up dese hilte wel ghereet
so salic u staven den eet
dat ghi zult eren die heligh kerke
ende starken gods ghewerke
ende helpen weduwen ende wesen
ende alle die ghi vint in vresen
die bescudt ende set jou daer voren
om te wrekene haren toren
ende ghelovet mi bi uwer trouwen
dat ghi desen drien joncfrouwen
sult helpen dat si weder comen
daer si teerst waren ghenomen
ende alder quaetheit ave staen
die ghi hier vormaels hebt ghedaen
dat ghelovet mi altevoren
die ander hevet hem ghezworen
wel te houdene bi zire trouwe
god gheves jou cracht ende onse vrouwe
up dat so salic jou laten gaen
ende vergheven dat ghi hebt mesdaen
up dat ghi dese sake doet
god gheves jou cracht ende spoet
aldus versciet daer die strijt
nu waert wel herberghens tijt
want die zonne die ghinc onder
die twe rudders hens gheen wonder
si adden wel der rusten noot
die andre die daer ligghen doot
si moeten bliven boven der aerden
entie leveden si begaerden
herberghe te soekene wist si waer
sine hadden gheen langher letten daer
sullen si bi daghe comen
ter herberghen die hem mochte vromen
of daer si ghenade hebben mochten
so waert tijt dat sise sochten
want daerne was ghene bi
up ene mile haesten wi
sprac walewein ende laet ons varen
dapperlike al sonder sparen
daer wi herberghen moghen
die joncfrouwe began verhoghen
die des daghes was te blouwen
soe seide here bi mire trouwen
hier woont emmer in weet waer
up ene mile of also naer
mijns vader broeder een mijn oom
nu maerct wel ende nemet goom
of ghi ons daer raet te vaerne
hi saghe mi uter maten ghaerne
ic bidde jou dat ghi daer met mi
vaert bi gode joncfrouwe dat si
sprac walewein ic doet ghaerne
doe noodde hi mede te vaerne
den rudder entie iij joncfrouwen
god lone jou here bi mire trouwen
sprac die rudder ic ne does niet
over de riviere die ghi hier ziet
so salic herberghen te nacht
eist dats mi jan die gods cracht
ic sal ooc dese iij joncfrouwen
met mi leden bi mire trouwen
hi bevalne gode ende zine ghespele
wat holpe dat ic der talen vele
maecte si moeten emmer sceden
die rike god moete u gheleden
sprac walewein ende emmer zijt vroet
ende nemet ware dat ghi wel doet
dat ghi ghelooft hebt ende ghezworen
hi seide hi soude doe reet hi voren
die rudder entie joncfrouwen naer
walewein bleef biden doden daer
dien hi ghaerne ter aerden brochte
het es so comen hine mochte
vander joncfrouwen dus niet sceden
hine moestse andersins gheleden
daer soe te wesene begarde
deer walewein nam die paerde
die daer stonden zonder here
ende seide joncfrouwe min no mere
dese paerde die ghi hier ziet
ne willic achterlaten niet
ic salse coppelen ende ghereden
te uwes ooms zulwise leden
hets beter dan si waren verloren
doe sette hi die joncfrouwe voren
up tscoonste part dat hire sach
ende hi sat up so hi eerst mach
ende voer wech herder dan den telt
bi nachte over dat woeste velt
voer walewein met gonen parden
ende metter joncfrouwe zire varden
ende beval die dode dies si waren
dus quam der walewein ghevaren
wel ene mile inde nacht
doe hordi grote here cracht
in ene buerch ende groot gheluut
ende hi sach ter porten uut
enen cnape van sconen leden
up een ors comen ghereden
het was dapper ende snel
ende selve was hi ghewapent wel
vanden hovede toten voeten
eer si hem consten ondermoeten
groetene walewein herde scone
ende seide alle die ingle vanden trone
die moeten u gheven ghoden nacht
die knape was wel bedacht
al was hi tonghemake zere
ende seide god moete jou lonen here
goeden nacht addic te doene
doe vraechde walewein die coene
hevet u ymen yet mesdaen
knape dat doet mi verstaen
dies biddic u up hovescheit
of es dese burch beleit
daer es binnen menich drouve man
der walewein seide so sect mi dan
soete knape dor uwe doghet
dies biddic of ghijt doen moghet
waer omme dat si zijn so zere
tonghemake ic sect jou here
dies ne willic laten niet
indese burch die ghi hier ziet
es droufheden vele mere
dan ic ghesegghen mach lieve here
ic segghe jou waer omme twi
die vander burch here si
hevet enen rudder tenen broeder
gheen bet gheraecter no vroeder
ne woont hier niewerinc ghehende
die es heden comen in meswende
here ende in groter noot
hem es een zijn sone doot
ghesleghen hine weet wiet dede
ende ene joncfrouwe zijn dochter mede
es hem ontfoert sine weten waer
dies drijft hi rouwe ende mesbaer
ende hevet ghesent boden hare
omme te vreesschene niemare
of mer yewer yet of weet
here nu bem ic ghereet
ende soude varen aldesen nacht
ende vergaderen grote here cracht
mijns heren mannen ende zine maghe
ende wi souden morghen metten daghe
varen soeken die joncfrouwe
daer si om hebben groten rouwe
hier omme hebsi groot mesbaer
om dat si ne weten waer
die scone joncfrouwe becomen si
deer walewein seide nu varen wi
vrient ende laet ons weder keren
verhoghen alle die hoge heren
ic hebbe die scone joncfrouwe brocht
die ghi morghin vro ghesocht
die porte bi gode nenet niet
sprac die knape here ic liet
uwes broeder dochter al hier bi
soete knape seiti sech mi
waer soe es here binden hove
doe stonden up die rudders van love
met tortijtsen ende met stallechten
scoten up knapen ende knechten
ende vergaten allen rouwe
si ginghen bezien die joncfrouwe
nu zijn si uter zalen comen
die heren alle ende hebben vernomen
waleweine entie joncfrouwe mede
dies waren si alle blide ter stede
ende danctens vriendelike onsen here
der joncfrouwen oom weende zere
als hi zire nichten sach mesmaect
hi seide nichte ghi waert gheraect
daer men u grote pine dede
dat machmen merken an uwe lede
ic hope ghi zult ghewroken wesen
die joncfrouwe andworde mettesen
oom ic bems ghewroken wel
over den roden rudder fel
ende over zine ghesellen mede
die mi die grote pine dede
dies ne danct no min no mere
danne namelike desen here
dat ic mijn leven hebbe ondraghen
hi es van vele zwaerre slaghen
van hem vieren heden ontstaen
maer god danc hets so vergaen
den drien heifti tlijf ghenomen
ende die vierde es te ghenaden comen
dien hevet hi ghelaten leven
ende sinen evel moet vergheven
omme dat hi hem ghenaden bat
anders haddi hem up die stat
met zinen ghesellen tlijf ghenomen
siet here die paerde waer si comen
noch zijn si alle gheverwet root
metten bloede die daer doot
ligghen ghesleghen bi onsen here
doe worden si alle verhueghet zere
si waren blide om die joncfrouwe
dat soe aldus van haren rouwe
was ontgaen ende weder comen
der joncfrouwen oom hevet ghenomen
den here waleweine ende seide here
god moete jou lonen alre ere
dat ghi mire nichten hebt behouden
hare leven het wert jou noch vergouden
addi met ons yet te doene
doe sprac walewein die coene
ende seide here god weet
hare vernoy dat es mi leet
ic wildict adde moeten doghen
ende dat soe vor minen oghen
die slaghe niene adde ontfaen
neware god danc hets so vergaen
diet hare dede hem es berouwen
ende hi bat ghenaden der joncfrouwen
vriendelike van sinen mesdaden
ic hope hi es ter gods ghenaden
want als hi ghevoelde zire wonden
doe beriewen hem zine zonden
alle die hi oyte ghedede
zijn paert ende zire ghesellen mede
ne wildic achter laten niet
ic hebse brocht nu beziet
ic ghevese gherne der joncfrouwe
over hare pine ende over haren rouwe
in dien dat soese wille ontfaen
haddic beter ghewin ghedaen
ic gaeft hare gherne in gods name
die joncfrouwe seide hets mi bequame
van jou ruddre god onse here
lone jou al goet ende alle ere
die ghi mi heden hebt ghedaen
drie knapen hebben die paerde ontfaen
ende ghincse leden up dat stal
die bliscap diene was niet smal
die si hadden om die joncfrouwe
si vergaten allen rouwe
ende zijn comen met deser tale
ende brochten waleweine in die zale
entie joncfrouwe neven zire zide
dor hare comste waren si blide
men dede waleweine dat hi begaerde
twe cnapen knielden uptie aerde
den here waleweyne te voren
ende daden hem af coucen ende sporen
ende ontgoordden hem zijn zwaert
ende ontwapenden ter vaert
den here waleweine des zijt ghewes
ende als hi al ontwapent es
der joncfrouwen oom was wel beraden
een par cleder met nieuwen naden
brochtemen te hant vander snede
daer cleeddemen waleweine mede
roc ende surcoot so dedi ane
dat rikelic was na minen wane
dus hevet hine eerst ontfaen
men gaf water ende ghinc dwaen
met bliden zinne in die zale
men decte gone taflen wale
met nappen ende met diere spisen
waleweine den rudder goet van prise
dedemen sitten ende die joncfrouwe
die hi loste uut allen rouwe
int alre scoonste hi was wel waert
ende der joncfrouwen oom quam ter vaert
ende ghinc sitten neven zire zide
die heren waren alle blide
also si met rechte wesen mochten
die knapen quamen ende brochten
die spise ende dienden wel met eren
vor waleweine ende vor dandre heren
die gone die de scotelen setten
ic wane si onlanghe letten
sine vernieuweden die spise
men diende daer wel in elker wise
planteit van wine so was daer
root ende wit versch ende claer
dies dronken si alle dies begaren
ende die daer te hove waren
als si der spisen hare ghevouch
hadden gheten ende ghenouch
hevet men die amelaken up ghedaen
men haester mede na mijn verstaen
om waleweins wille dat hi soude
hem rusten gaen ende slapen houde
die hem sdaghes zere mesmaecte
maer ic wane hem lettel vaecte
hi adde vele meerre ghere
elre te zine daer hem dere
wel mochte ghescien zonder waen
ende als men up adde ghedaen
doe ghinc men die bedde reden
scone joncfrouwe wi moeten sceden
sprac walewein ic ende ghi
die joncfrouwe andworde twi
here rudder wildi van ons sceden
het ware lachter groot ons beden
ende mi alte voren mere
ghine vaert nieuwer bi onsen here
van deser nacht hen sal eerst daghen
ende rust jou vanden groten slaghen
die ghi heden hebt ontfaen
deer walewein andworde zaen
inne bleve hier niet om ghene have
die mi aldie warelt gave
inne lette toten daghe niet
ten doden rudder die ic liet
daer moetic emmer wederkeren
ic sect alle desen heren
ic moest gheloven up mine trouwe
het horde jou nichte die joncfrouwe
dat ickene helpen soude ter aerde
ic sal ooc doen dat hi begaerde
of ic loochende mire trouwe
ic ware bleven metter joncfrouwe
ende met jou ne ware dese zake
doe waersi alle tonghemake
om waleweine dat hi so houde
van hem lieden sceden soude
dat was die rouwe die hem daert
der joncfrouwen oom hiet zijn paert
ghereden hi wilde met hem varen
ende alle die binden hove waren
minen here waleweine gheleden
die here seide wine zullen niet sceden
also helpe mi god ic ende ghi
ghi sult morghen met mi
weder keren ter joncfrouwen
dies biddic jou met goeder trouwen
ende danne eer wi zullen sceden
sullen wi die joncfrouwe gheleden
te hars vaders die met groten rouwe
es bevaen bi mire trouwe
hi werd danne verhueghet zere
der walewein seide no min no mere
met mi sone vaerdi niet
ten doden rudder dien ic liet
salic allene weder keren
doet jou te paise met desen heren
ende vant verhueghen die joncfrouwe
die bevaen es met groten rouwe
dat es tbeste dat ghi doen moghet
ic bidde jou here dor uwe doghet
doet mine wapine ghereden
hets tijt dat ic henen scede
inne mach hier niet langher beiden
twe knapen ghinghen hem ghereiden
sine wapine ende daedse hem ane
een ander knape na minen wane
haelde hem gringolette voort
ende als die here dat verhoort
dat hi emmer varen woude
dedi van zelvere ende van goude
enen somer sciere ghereden
ende seide desen moeti met u leden
ende ij knapen up ij rosside
die zullen neven uwer ziden
varen entie ghevic u here
om dat ghi mire nichten dese ere
up desen dach hebt ghedaen
deer walewein seide nu laet staen
jou goet ne begheric niet
maer der joncfrouwen die ghi hier ziet
ghevet hare ic weets u danc
mijn beiden es hier alte lanc
aldit goet staet mi tonberne
maer weit ghi wat ic name gherne
enen scilt die mine was duer steken
daer ic die joncfrouwe soude wreken
stackene mi dore een rudder fel
ne ware ic wrac mi selven wel
over hem ende brac minen scacht ontwe
ghevet mi dit inne wille nemmee
van u ende dies weet ic jou danc
enen scacht starc ende lanc
ende enen scilt gaf men hem ter ure
ghevarwet met goude ende met asure
dien hevet der walewein ontfaen
die joncfrouwe es up ghestaen
ende quam te waleweine ter stont
ende custene an sinen mont
vor haren oom ende vor hare maghe
daer si alle toe saghen
bedi sone liet soes niet
ende seide here zwaer verdriet
so moetic doghen om dit sceden
die rike god moete jou gheleden
als ghi niet langher hier wilt wesen
der walewein andworde mettesen
ende seide ne drive ghenen rouwe
al varic wech scone joncfrouwe
ic hope ic sal noch wederkeren
sijt te ghemake metten heren
jou rudder willic altoos wesen
deer walewein hi sat mettesen
up gringolette zijn goede paert
ende nam orlof an zinen waert
ende an al de heren inde zale
si andworden alle temale
die droeve waren om dat sceden
si seiden god moete jou gheleden
waer waert so ghi henen vaert
deer walewein slouch met sporen tpaert
ende reet wech zere dan den telt
ter poorten uut ende over tvelt
reet hi wech met zire macht
twe milen vordie middernacht
quam hi den doden also naer
dat hi sach bernen bi hem claer
tortijtsen ende stallichte vele
ende hi horde singhen met luder kele
kyrieleyson menichfout
der walewein die rudder bout
als hi dat horde reet hi daer
stoutelike sonder vaer
om dat hijt bet wilde bezien
ende dat ne constem niet ghescien
dat scone licht dies hi sach vele
ende die daer zonghen metter kele
verloos hi hine wiste waer
hen mach gheen mensche comen daer
die lijf hevet des zijt vroet
daer god selve miracle doet
te scouwen sine verholichede
dus quam walewein ter stede
daer hi den doden rudder vant
vor hem ligghende in dat sant
hine horde daer no clene no groot
no creature die god gheboot
sonder den doden dien hi liet
ligghen als hi van danen sciet
also hevet hine vonden daer
doe beetti ende ghinc bedt naer
den doden ende bant zijn paert
an sinen scacht ende nam zijn zwaert
ende becrijtter hem mede int sant
dat hem ne gheen gods viant
ne mochte ghenaken omme te deerne
no weder in spele no in scerne
daer omme dedijt na zijn verstaen
ende als hijt aldus adde ghedaen
sat hi neder metter vaert
up zinen scoot leide hi zijn zwaert
al bloot ghetrect uter scede
pater noster ende zijn crede
seidi menich over die ziele
ende bevalse sinte michiele
dat hise moeste bevreden
dus sat walewein ter stede
biden doden dien hi wacht
tote bider middernacht
lettel daer voren of daer naer
doe so hordi groot mesbaer
herde dicke ende herde vele
hi hoorde crijschen metter kele
bi wilen ende metten tanden
ende daer toe groot gheslach van handen
die gone riep ic bem verloren
die ure dat ic was gheboren
soe moet zijn vermaledijt
moeder waerwaert dat ghi zijt
dat ghi mi droecht dies hebt ondanc
ende ghi mi hadt in jou bedwanc
dat ghi mi helt ic bems onvro
ghine adt mi gheleert also
dat ic dueghet adde verstaen
so waric der pine ontgaen
die ic moet doghen emmermere
ende ghi mede vader here
jou ghebeente moete quellen
indie pine vander hellen
bi u quam ic in deser noot
ghine achtet noit clene no groot
wat quaetheden dat ic dede
ghine starket mi daer mede
ende loecht daer omme ende waert blide
haddi mine lede ende mine zide
so te blouwen ende ghesleghen
dat ic stille adde gheleghen
ic hadde der quaetheit onboren
die ic sider ende tevoren
jeghen gode hebbe ghewracht
hier hebdi mi vader bracht
indeser noot in deser pine
daer mi langhe in staet te sine
ewelike sonder keren
vant jou kinder wel leren
ghi rike liede ende ghi wise
hen sal u niemene mesprisen
dies zijt seker ende vroet
sijt dat jou kint bi u mesdoet
die boec wijst ons ende seit
die mesdaet wert up u gheleit
wachtets u so doedi wale
doe horde walewein dese tale
vanden gonen die hem mesliet
so zere ende mettien hi ziet
waer hem tvier scoot uter kele
doe sach hi comen duvele vele
bede met crauwelen ende met haken
ende vaste anden gone traken
ende an zinen gheselle die daer lach
dien walewein uptien dach
hare beder lijf adde ghenomen
nu zijn si tote hem beden comen
die gonder dreven groot mesbaer
ende seiden ghi hebt ons menich jaer
ghedient ghi zullets loon ontfaen
si ghincse steken ende slaen
ende daden hem pine herde vele
elc toghede daer van zinen spele
ende ghingher mede tsollen alle
also men doet met enen balle
ende daden hem wel groot verdriet
walewein vervarde hem als hijt ziet
dat si hem naerre mochten comen
mettien heifti tswaert ghenomen
tusschen appel ende hilte wel
ende seide ghi zijt den tween so fel
waerdi also te mi waert comen
ghinct mi te scaden ofte vromen
ic soude weten wat ghi begaert
of ic leendere enen mijn zwaert
hi souds ghevoelen dit naeste jaer
nochtan blivedi mi liever daer
danne ghi mi naerre comt entrouwen
hi beval hem gode ende onser vrouwen
ende hi seindem metten zwaerde
die duvele vloen hare vaerde
noort oost ende dreven groot ghescal
die twe solletsi als enen bal
daer si omme waren comen
ende der walewein hevet vernomen
den dach die uten hemele spranc
hi seide onse here hebs danc
dat ic mijn leven hebbe ontdraghen
hine wilde daer niet langher daghen
den doden leidi up zijn paert
ende hi reet wech metter vaert
al daer hi ene capelle sach an tsant
daer beti neder altehant
ende droucher binnen zinen gheselle
doe clopter der walewein ene belle
daer soe hinc een pape es comen
ende hevet waleweine vernomen
ende vraechde hem wat hi begaerde
laet ons helpen ter aerde
desen doden hets wel ghedaen
ende vant ons messe singhen saen
wie sal mi dienen dat salic wesen
sprac walewein ic can wel lesen
dies ne bem ic niet an dole
ic ghinc vij jaer ter scole
in mine kintscheit dat was waer
die pape gheerwede hem daer
ende sanc messe over die ziele
ende bevalse sinte michiele
doe ghinc walewein metten zwaerde
ende maecte enen pit in daerde
ende dede zine hovescheit
daer hi den doden rudder in leit
ende seide hier quitic mine trouwe
ic bidde gode ende onser vrouwe
dat soe jou ziele moete bewaren
doe sat hi up al sonder sparen
ende voer soekende die joncfrouwe
die hi ghelovede up zine trouwe
den coninc te bringhene die hem tswaert
gaf dat menigher marc was waert
want hijt mi hoofschelike draghen liet
als ic van zinen hove sciet
hi dede mi grote hovescheit
jane dadic dan grote dorperheit
soudict hem onvergouden laten
neen ic niet bi caritaten
al soudicker om dolen vij jaer
ic sal noch gheraken daer
die coninc seide dat soe si
inden casteel van endi
die hi minnet also zere
dus voer walewein die here
den wech vor hem met ghenende
menich foreest ende menich ellende
reet hi duere ende menighe woestine
daer hi doghede grote pine
meer dan ic ghesecghen mach
daer na quam hi up enen dach
daer hi ene riviere vant
ende sach over an tander lant
enen casteel die scone stoet
doe peinsdi in zinen moet
tote daer salic neven dese riviere
varen maer haddi hare maniere
ghekent hi hadde bet of ghereden
soe was van herde fellen seden
al was twater boven claer
dat segghic jou al over waer
het was onder herde fel
dat suldi ooc noch heden wel
horen een deel van haren zeden
als hi aldus adde ghereden
walewein ene goede wile
om de mate van ere mile
so es die edel rudder comen
daer hi vor hem hevet vernomen
ene brugghe ligghende dwers
der riviere hen was noit scers
ghesmet van ysere no van stale
also scarp dat weet ic wale
alse die brugghe was upden cant
die deer walewein vor hem vant
dies haddi int herte rouwe
hi sprac maria scone vrouwe
es dit die brugghe daer men vaert
over ic wane wel mijn paert
hevet liever tswemmen na minen waen
dant dese brugghe soude over gaen
hen mochte niemen daer over bringhen
doe beti of mettesen dinghen
ende vergorde vaste zijn part
ende ghereedde hem ter vaert
over die riviere te varne
ic rieds hem bed tonbarne
so soudi ooc ware hi vroet
walewein bepeinsdem daer hi stoet
dese riviere es mi oncont
ic wille ooc tinten naden gront
of mer over mochte riden
doene wildijs hem niet vermiden
hi hevet in zine hant ghenomen
sinen scacht ende es comen
tote up der rivieren cant
daer tinte hi neder alte hant
metten scachte om den gront
die hem teerst was oncont
hi mochte cume een wort spreken
so sach hi zinen scacht ontsteken
waer so hem twater yet ghenaect
so verbernt hi ende verblaect
algader tere couder cole
doe was deer walewein in dole
ende seide here hoe mach dit wesen
in horde noit singhen no lesen
van zulken wondere als ic zie
hier vor mi dat dinke mie
ic sal vander rivieren tpaert
leden al ghinc ic achter waert
ic wane ic soude mine scene steken
ende viel ic upwaert ic soude breken
mine nese dat dinke mi hier
dit water bernt als een vier
entie brugghe diere leghet dwers
dinct mi scarper danne een scers
dies bem ic drouve in minen moedt
ic waent mijn ongheval al doedt
wet god ic moet weder keren
onghearent met onneren
enties nemach ic niet ghenesen
here god wat sal mijns ghewesen
sprac walewein ave marie
eist elfs ghedrochte of toverie
dat ic zie ende dat mi dwelt
ende als die blaexeme was ghevelt
vor hem in die riviere daer
tere ander stede daert water claer
was es deer walewein comen
ende hevet sinen scacht ghenomen
hi seide ic sal al over al
vanden proeven mijn gheval
al es twater gonder fel
dit es tghewat wanic wel
ic saelt weten moetic leven
hi hevet sinen scacht verheven
daer hi twater sach so claer
daer stac hi metten scachte naer
eer hi den watre conste ghenaken
sach hi den scacht ten ende blaken
ende verbernde metter vaert
tote over de medewaert
dies hi verdrouvet zere
ende seide god wel lieve here
bi wat saken mach dit wesen
ic ne hadde niet ghelooft van desen
te voren nu moetict over waer
houden dies es mi therte zwaer
ic bidde den riken god ghenaden
ic sie wel dat mine mesdaden
sijn groot dat mach ic merken wel
dit water dinct mi zijn so fel
inne can hem niewer ghenaken
hen wille mi bernen ende blaken
entie brugghe diere leghet dwers
soe es scarper dan i scers
daer ic over varen soude
die mi gave c marc van goude
sone soudic niet durren bestaen
dat ic daer over zoude gaen
teser brugghe ic ware verloren
dat weet ic sekerlike tevoren
nochtan waric mi liever doot
mijn lachter zoude zijn te groot
ende ic ne durste nemmermere
comen vor arture minen here
eist dat hi van minen verneye
weet ende caent ooc mijn here keye
ghevreesschen so ware mijn lachter mere
ghenaden god wel lieve here
waer omme hebdi mi dus ondaen
mettien sach hi vorem staen
ene linde ne bore verre
walewein die droeve ende erre
was sat up zijn paerd
ende hi reet ter linden waert
al drivende wel groot mesbaer
bindesen wert gont water claer
in die riviere alst ware gout
walewein die menichfout
mesbaerde nam des waters goom
ende seide bi gode het was een droom
dat mi quam in minen moet
twater es reyne ende goet
het loopt hier vor mi so clare
bedi werdic wel gheware
het was een droom wetic wel
deer walewein die rudder snel
die reet upter riviere cant
die met zinen voeten vant
twater ende bescoudde hem zere
die blaexeme scoot also soe ere
hadde ghedaen neven den scacht
ende gringolet trac bet acht
waersi also staende bleven
si adden bede verloren tleven
ende hadden verberndt altemale
sonder enighe wedertale
dies zijt seker ende vroet
walewein was drouve in zinen moet
als hi met rechte wel wesen mochte
hi was in menighen ghedochte
hi seide al drivic groot mesbaer
ic ne hebbe te bet niet i haer
ic sal den rouwe laten varen
doe reet hi wech al sonder sparen
tote hi quam der linden bi
der walewein die rudder vri
die bezach hi wel an elke side
die telghe die waren wide
gheleet ende wel ondaen
si hadden een scone plein bevaen
men mochter vele segghen of
die linde stont in een vrijthof
met enen mure al omme belopen
doe begonste walewein hopen
dat hi soude vreesschen sciere
bi wat saken die riviere
also bernde ende hare mesliet
dus reet hi vort ende ziet
een portkijn ant hof ondaen
ende binne den mure sach hi staen
scone crude menighertiere
die roken vanden egglentiere
daer rooc soe niet ghebose
ooc stont daer menighe scone rose
acoleyen ende violetten
lelien die gherne smetten
dier stont daer een groot deel
dus quam walewein in dat prayeel
dat niet scoonre mochte wesen
daer beette hi neder mettesen
ende moeste herberghen daer
hine was in vij milen naer
ghene herberghe die hem mochte vromen
of te ghenaden mochte comen
hine adde gheweist over die riviere
die berrent altoos ghelijc den viere
daer mochti qualike over comen
mettien heifti trensoen ghenomen
dat hem tiser bleef in de hant
daer hi ghringoletten an bant
hi wranct vor hem in die aerde
walewein sprac te sinen paerde
gringolet ghi moet hier staen
een stic dan zuldi weder gaen
in dit prayeel in dit vrijthof
ic sal u steken den breidel of
ghi zijt hier herde wel gheraect
nochtoe ne weet hi wat hi maect
hem vaecte so dat hi uptie aerde
wel na viel die onvervaerde
die rouwe vullede hem den moet
sijt mi quaet of zijt mi goet
des slaeps ne staet mi niet tonberne
drouve herte die slaept gherne
ic waent mijn ongheval al doet
hi souds onberen wari vroet
ende wisti watter hem of comen soude
sine scilt die met goude
was ghevarwet heifti ghenomen
onder die linde es hi comen
ende wierpene indat groene gras
daer menighe scone bloeme was
hi leider thovet in ende wert zaen
met enen soeten slape bevaen
daer sliep hi ene corte wile
men mochte niet ene alve mile
gaen binnen dien es comen
die vos roges ende heift vernomen
waleweine in zijn vrijthof
daer hi here ende voghet of
hadde ghezijn menighen dach
ende als hi waleweine versach
nu moghedi horen wat hi dede
al lise so quam hi ter stede
daer walewein lach mettesen dinghen
ende stal hem tswaert metten tween ringhen
dat hi drouch an zine side
wist walewein hi waers onblide
ende hi hads hem wel ghewacht te voren
dat hi zijn zwaert niene adde verloren
maer nu eist also vergaen
het es verloren het es ghedaen
die vos bestedet ende es comen
ende hevet waleweins paert ghenomen
ende ledet buter porten schiere
neffens den mure in ene duwiere
daer liet hijt allene staen
ende quam te waleweyne ghegaen
die van slapene wert onblide
die vos ghinc neven zire zide
sinen halsberch trecken ende scoren
ende maecte veinstren ende doren
ende ghinc maelgen lesen uut
so dat men die siden entie huut
mochte scouwen dor die maelgen
meer dan xx sonder faelgen
nochtoe nontspranc walewein niet
dit es die vos die wel versiet
onder waleweins hovet den scilt van goude
daer an vinc hi alse die boude
ende ghinkene houwen na minen wane
in herde menighen clenen spane
nu hevet hi walewein metter vaert
gherovet bede scilt ende zwaert
ende sine wapine zijn onghereet
daer hi dicken wel ghecleet
mede was in menigher stede
ende ghescuerd al omme mede
ooc heifti hem ontleet zijn paert
deer walewein ontspranc ter vaert
hi sach bi hem sitten gont dier
ende seide brochte jou die duvel hier
als hijt sach began hi beven
met allen leden ende heift verheven
die vuust daer hine mede slouch
ende gherochtene int ghevouch
boven der scoudren inde necke
dat hi zine lede begonste strecken
so wel gherochtine metter vust
die vos viel neder metter druust
ende als deer walewein versiet
up hem selven want hen twiet
van zinen wapinen ende wart vervaert
ende vinc achter zijn zwaert
ende wanet hebben an zine side
doene vant hijs niet ende wert onblide
als hi te rechte wel wesen mach
den vos die daer vorem lach
ghegreep hi ende hiltene vaste
ende seide ic wane van desen gaste
sal die grote duvel wouden
in hebbe een twint niet behouden
met rechte machic zijn vererret
mine wapine zijn verwerret
mijn halsberch ende mijn scilt
dat ics noit een twint behilt
ic hebbe verloren mijn goede zwaert
daer toe gringolette mijn paert
es mi ontleet inne weet waer
nochtoe adde walewein vaer
dat gont die duvel mochte wesen
entie vos die sprac mettesen
edel rudder laet mi leven
jou goede zwaert willic jou gheven
ende u paert es al ghesont
deer walewein sprac so maect mi cont
of ghi cont spreken ja ic here
ghenaden dor uwes selves ere
ic was in herde dommen rade
dat ic spiede omme jou scade
ic saecht wel ant zwaert te voren
dat ics lachter ende toren
soude hebben bi mire wet
ende doe waendic nu wetict bet
andie hilte sachic ghescreven
dat jou een coninc adde ghegheven
die gheheten es amoraen
ende anden appel saghic staen
wat ruddre diet soude draghen
hi moeste zijn binnen zinen daghen
die beste die ware onder der sonne
ondanc hebbe dies u wanconnen
al hebbic lachter ende toren
twine addics mi ghewacht te voren
maer om dat ic jou vant in mijn vrijthof
waendics wel wesen comen of
sonder lachter ende sonder scade
edel rudder doet mi ghenade
sprac die vos ne doot mi niet
ende als deer walewein verziet
dat hi ghenaden hebben wilde
doe sprac walewein de milde
suldi mi dan dies ic u vraghe
berechten binnen desen daghe
of ic jou tlijf hebben late
die vos andworde bi caritate
ja ic dies zijt zonder vaer
doe liet hine levende daer
deer walewein die noit zijns ghenoot
ne vant al hadde een man doot
sinen vader badi ghenaden
hi vergavem die mesdaden
also heifti den vos ghedaen
dus es hi der doot ontgaen
nu es die vos verhueghet zere
doe vraechdem walewein die here
bi wat saken mochdi spreken
ende weit dus vele quader treken
woondi hier onder dese linde
ghi hebt mi brocht in meswinde
ende ghi zijt in eens vos huut
ghecleet ende hebt menschen luut
oft ware een man also hebdi sprake
dit hevet mi ene vremde zake
als ict horde hoe macht wesen
entie vos andworde mettesen
ende hi seide wel lieve here
xi jaer ofte mere
hebbic ghezijn onder dese linde
ende menighen brocht in meswinde
die hem waende rusten hier
in mijn praeyeel in mijn vergier
dat ic selve dede maken
ende ic segghe jou bi wat saken
mijn vader es een edel man
daer grote dueghet leghet an
ende selve bem ic een keytijf
ende moet bliven al mijn lijf
in vremden lande ende in meswende
dus wonic onder dese lende
allene in dese wilde woestine
den menighen doe ic grote pine
want ic hebbe hier ene warande
alle die gone vanden lande
sine mochten mi niet ghewinnen
indien datticker ware binnen
dies mochtic wesen sonder vaer
deer walewein seide es dit waer
so horic dan wel dat ghi zijt
mensche so sect mi het es tijt
waerdi noit ghedaen kerstijn
of sidi noch een sarrasijn
ende in wat lande waerdi gheboren
jou name sect mi altevoren
ende wie dat u vader es
die vos seide roges
here so es mine name
oft u wille es ende bequame
mijn vader heet dies ghelike
die coninc roges van ysike
so es hi coninc ende here
menich goet man doet hem ere
hi es van herde hoghen lieden
vrient so moeti mi bedieden
heifti u zelve dus ghescent
ende uut zinen lande ghesent
of waerdi aldus gheboren
die vos andworde hier te voren
here so wasic ene scone kint
ende met minen vader zere ghemint
eer mijn vrouwe mijn moeder staerf
daer mine bliscap omme verdarf
soe leerde mi riden up een paert
soe hadde mi lief ende waert
ende soe leerde mi die slaghe ontfaen
up minen scilt ende weder slaen
soe leerde mi tafelronde plien
ende daer toe volghen ende vlien
ende hoe ic speren soude breken
ende rudders uten sadele steken
soe leerde mi dienen vor joncfrouwen
ende scone met enen zwaerde houwen
ooc leerde soe mi spelen wel
scaec ende werptafel spel
ende hoe ic slaen soude enen bal
ende werpen enen steen int dal
soe leerde mi vlieghen harentare
ghelike ene valke of i sporeware
met sinen vlerken pleecht te doene
dit can ic wel her rudder coene
soe leerde mi int water zwemmen
alse een visch met zinen vennen
dit can ic al gader wale
ende spreken sesterande tale
dies nontsachic mi clene no groot
ghenen man doe quam die doot
alst god wilde ende deidse sterven
dus moestic mire moeder derven
ende bliven in dit meswinde
ewelike sonder inde
van dien daghe vorwert mere
of mine helpe god onse here
sone eist dan niet bi uwen scouden
neent here mijn vader dede mi houden
in vremden lande dies zijt ghewes
die aerdsch here ende coninc es
binnen desen quamen die baroene
ende rieden hem huwelic te doene
hi wrochte bi haren rade
daer quam ic eerst an dese scade
si daden hem nemen ene joncfrouwe
die mi heift brocht in desen rouwe
ende selve heift soet also zwaer
doe wasic langher dan een jaer
dat mi mijn vader niene sach
doe hilt hi hof up enen dach
met een deel van zinen lieden
doe dedi mi te hove onbieden
ic quam daer met groter eren
mijn vader ende alle dandre heren
waren mire comsten vroo
ende mijn stiefmoeder onthaelde mi so
met groter eren uptien dach
dat icker omme peinsen mach
hier na over menighe tijt
dies willic dat ghi seker zijt
ende sette mi neffens hare zide
dies was mijn vader herde blide
dus saten wi met groten spele
daer waren liede herde vele
als die maeltijt was ghedaen
doe souden die heren spelen gaen
sulc spel als si worden te rade
doe ghinc in hare kemenade
mijn vrouwe ende mijn vader naer
als si vergadert waren daer
sprac mijn vrouwe tote minen here
nu ne ghelovic nemmermere
in ghere wijs dat ghi mi mint
ende ghi hebt dus scone een kint
ghehadt also menighen dach
ende ic noyt met oghen sach
ende nu alreerst es tote mi comen
gaet mi te scaden ofte vromen
van mi ne scedet nemmermere
ic wilne houden ende hem doen ere
ende gheven hem rudders ende ghersoene
ende sciltcnechte ende dies hi heift te doene
willic hem gheven tsinen love
indien dat hi blijft te hove
ende latene vor mi dienen here
men saels u segghen prijs ende ere
dies biddic u dat u god lone
hi es hovesch ende scone
het ware lachter ende scande
sendine meer in vremden lande
te houdene ende ghi zijn vader zijt
hi mochts te mi waert hebben nijt
ende wanen dat bi minen rade
quame doet dor uwe ghenade
ende ghevet mi dese bede here
ic salne houden dat ghi ere
van hem zult hebben eer yet lanc
mijn vader seide ic weets u danc
vrouwe vandeser scoonre tale
houtene ende ic jans u wale
dat elc andren doet ere
mijn vrouwe seide god loons u here
hier mede lieten si de tale
ende quamen weder inde zale
daer die rudders ghinghen ende keerden
entie mi alle gader eerden
sprac die vrouwe tote mi
sone roges waer sidi
gaet hare te mi ic wille jou spreken
in peinsde om ghene valsche treken
ende ic seide vrouwe dat doe ic gherne
dies ne staet mi niet tonberne
tote jou willic emmer comen
in steden daer ic u mochte vromen
dan dadic niet waert uwe scade
wi ghinghen in ene kemenade
mijn vrouwe nam mi bider hant
up een bedde dat soe daer vant
deidsoe mi sitten neven hare side
soe seide sone ic bem wel blide
dat ghi zijt comen bi onsen here
mi langhede uter maten zere
om u inne conste jou noit ghezien
maer nu hopic het sal ghescien
dat ic met u minen wille
sal hebben bede lude ende stille
jou vader hevet mi u ghegheven
alle die daghe die ghi zult leven
mi te dienene vort waert mere
wildi mi dienen ic doe u ere
ic gheve u ors ende ghesmide
te varne bi uwes vader zide
indien dat ghi blivet met mi
ende staet mi van dienste bi
ic andworde metter vaert
ende seide god danc dat ghijs beghaert
ghi biet mi een scone ghebod
soe seide sone also helpe mi god
verstaet ooc wel dat ic u jan
bet dan ic u ghesegghen can
dat willic jou nu maken cont
nu cust mi an minen mont
eer wi van desen bedde gaen
ic seide vrouwe dat ware mesdaen
die zonde verwonnen wi nemmermere
jeghen gode onsen here
ende quaemt minen vader ooc te voren
sekerlike ic ware verloren
god verbiedt mi dor sine ghenaden
soe seide sone het sal jou scaden
sijt dat ghijt laet bi mire wet
ic riet jou te doene bet
ic weet wel ghi dadet houde
wisti watter jou of comen soude
grote doghet ende grote ere
salic u doen bi onsen here
ende al wildi ooc ghine moghes ontgaen
vor dien dat ghijt hebt ghedaen
sone dies ic an u beghere
ne doedijs niet jou salre dere
of comen ic sect jou te voren
ter quader tijt waric gheboren
vrouwe soudic minen vader scenden
al waert dat ics mi durste ghenenden
dat verbiede mi onse here
sone het sal jou lijf ende ere
costen ghine doet haestelike
ghine moghet mi slaen ghene zwike
ic hebbe jou so in mijn bedwanc
ghi moetet doen an uwen danc
hoe leet soot jou te doene si
ic seide here god jonne mi
dat ic met eren moete ontgaen
mettesen so waendic up staen
vanden bedde daer ic up sat
mijn vrouwe diene was niet lat
soe greep mi ende trac mi weder
ende seide ghi moet sitten neder
quaet keytijf ghi hebt ghedaen
het sal jou an jou leven gaen
of ant mijn bi onsen here
mijn vrouwe die mesliet hare zere
met haren handen trac soe hare vlichte
ende soe scoot in haer ansichte
met haren naglen trac soe die huut
ten wonden quam ghelopen uut
trode bloet te menigher stede
ende liep over hare hande mede
ende slouch hare zelven vor die tande
ontfarmelike wranc soe hare hande
ende dreef arde groot mesbaer
als ic dit sach ic adde vaer
dat het biden duvel ware
soe trac hare zelven biden hare
ende scuerde hare cleder altemale
van den hoofde neder te dale
ende bleef daer staende in bloten live
soe riep ay mi keytive
salmi niemen te hulpen comen
vordien dat mi hevet ghenomen
mijn lijf die duvel die hier staet
ghi doet mi scande ende overdaet
ic betroude jou alre ere
waer omme pijndi mi dus sere
als of ic ware van lichter voere
al gont hof wert in roere
als si mire vrouwen horden mesbaren
ter camere liepen si sonder sparen
mijn here die quamer eerst inne
ende seide vrouwe soete minne
wie heift u brocht in dit verdriet
dese duvel here dien ghi hier ziet
die ghi waent dat jou sone si
ter quader tijt quam hi te mi
ic was om hem verhueghet zere
ende hevet mi brocht in desen zere
ende in deser groter noot
tussche minen live ende mire doot
ne quamic noit in zulker vresen
als doe hi mi wilde aneresen
up dat bedde an minen danc
wel na wasic hem te cranc
maer goddanc ic bem ontgaen
hi ghinc mi steken ende slaen
in mochte niet spreken metter tonghen
so zere addi mi bedwonghen
aldus poochdi om uwen lachter
here ende ic trac emmer achter
ic waende hem zijn ontgaen met eren
doe began hijt ten quaetsten keren
ende hi seide hi soude zinen wille
met mi hebben lude ende stille
dus persti mi an minen danc
dat ic riep dede mi bedwanc
want hi quetste mi wel zere
mijn vader andworde bi onsen here
vrouwe moochdi hier of ghenesen
ghi zullets wel ghewroken wesen
een scone rat salic doen maken
daer up sal menne radebraken
als hi die doot hevet ontfaen
salic zinen lechame zaen
doen verbernen in een vier
buten mire porten hier
ende tpulver wech werpen metten winde
dit ne dede noit man zinen kinde
aldus salic jou wreken vrouwe
vant verdraghen desen rouwe
dies waren mine vrienden zere
tonghemake ic seide here
hebt ghenaden van uwen kinde
in zulker noot in zulker meswinde
sone brinct mi niet ghine weit waerbi
ende oft bi minen sculden si
so doet met mi al jou ghebot
in peinsde noit also helpe mi god
dat mi mijn vrouwe tyet ane
dat mach men zien an hare ghedane
sprac mijn vader ende an hare lede
jou ne mach helpen ghene bede
sekerlike ghine moet sterven
eer avont ende uwes lives derven
dies ne moghedi niet ontgaen
hi hiet mi zine rudders vaen
ende doen vaste in zijn behout
daer ne was gheen so stout
die hant ane mi bestondt te doene
daer was menich rudder koene
mire moeder broeders waerre twee
hondert rudders ende mee
brochtsi te hove met hem daer
dat segghic u al over waer
hadder yemen zine hant bestaen
te doene ane mi omme vaen
het ne ware also niet bleven
si hadder omme verloren tleven
daer omme trocken si alle achter
mijn vader seide dits groot lachter
dat ic niemen can ghebieden
van al gader minen lieden
te vanghene desen mordenare
mijn vader hi sach harentare
echt ne tert daer niemen vort
mi dinke ic bem harde onghehoort
sprac mijn vader in mijn hof
es hier yemen die omme lof
wille dienen hi vande toe gaen
ende desen mordenare vaen
ic gheve hem half mijn conincrike
bi onsen here van hemelrike
ende vande minen lachter wreken
in can mi niet daer toe verbreken
dat ickene doodde of dade smerte
ay lace aldus es mijn herte
in beden ziden sere ghepijnt
hets wonder dat soe niene verdwijnt
om dit vernoy dat soe moet doghen
ende ic sie vor minen oghen
mijn wijf mesvoert aldus zere
dor die minne van onsen here
wie sal minen lachter wreken
mijn oom stont up al sonder spreken
ende quam ghegaen tote zinen broeder
die vele ouder ende vele vroeder
was dan hi ende vraechdem raet
van so dorperliker daet
ende hoe hire bi riede te vaerne
hi seide minen neve namic ghaerne
uten hove mochtic met eren
sijn broeder seide laet ons keren
vorden coninc tghelof onfaen
wildi ende dinket jou goed ghedaen
ende segghen dat wine sullen ontliven
dus mach hi best in zijn ere bliven
so comen wijs of al sonder scade
dus vonden sijt bede in haren rade
ende dochte hem zijn goet ghedaen
vor minen vader quaem si ghegaen
mijn oom die groetene hoofschelike
ende seide god van hemelrike
gheve jou al jous herten wille
bede lude ende stille
siet here na dien dat nu staet
vandeser dorperliker daet
die jou sone hevet ghedaen
so soudi gherne wrake ontfaen
here dit mach jou wel ghescien
ic ende mijn broeder zijn in dien
tote jou comen ende zullen jou gherne
wreken staets jou niet tonberne
want hi hevet ons groten lachter
ghedaen ic ne trecs heden achter
sprac mijn vader bi onsen here
haester mede ic bids jou zere
dat ic ghelovede salic houden
jou pine wert jou wel vergouden
ende doetene mi uut minen oghen
in cans langher niet ghedoghen
dat ickene hier vor mi zie staen
so leede hevet hi mi ghedaen
bernten daer buten in een vier
ende tpulver brinct mi weder hier
daer mede salic jou quite laten
met rechte machic den gonen haten
die mi dit vernoy beriet
mijn oom seide wine latens niet
jou ghebod dar doe wi gherne
dies ne staet ons niet tonberne
dus lieten si die tale staen
ende quamen tote mi ghegaen
mine ooms ende hebben mi genomen
ende alle die met hem waren comen
ghinghen neven haerre zide
mijn stiefmoeder wert wel blide
dat soe mijns soude quite wesen
ende soe vraghede mettesen
wie gone ij hoghe heren waren
die met uwen zone varen
mi dinke si doen hem so grote ere
in can gheloven nemmermere
here dat sine souden doden
mi dinke sine latens hem noden
si varen wech ghenendelike
hem ne slaet ghene zwike
tgheslachte volghet hem al gader
wie zijn si here doe sprac mijn vader
het zijn zire moeder broeders twee
wet god nu ne werdic nemmerme
over hem ghewroken sprac mijn vrouwe
ic sal selve bi mire trouwe
over hem mi selven wreken
tenen vos moet hi verbreken
daer bede zine oom toe zien
ende also bliven tot hem mach gescien
ene dinc die hic hem setten sal
of hem god gheve zulc gheval
dat hem cume sal ghescien
dat hi te gader mochte zien
den riken coninc van den wondere
ende zine zone alydrisondre
bi zinen hove tenigher stede
enten here waleweine mede
ende eens conincs dochter die assentijn
heet dan sal hi quite zijn
van desen sticken ende niet eer
ende dit ne ghevalt hem nemmermeer
ic wane hine sal eer wesen doot
doe dreven si den rouwe groot
mine maghe ende mine vrient
si wisten wel dat ic onverdient
was comen in al zulc verdriet
doe was int hof doe dat ghesciet
mire moeder zuster ene
ende hiet die hertoghinne alene
soe andworde haestelike
der coninghinnen van ysike
soe seide bi gherechter trouwe
ghi hebt ons brocht in groten rouwe
om onsen neve ende in zwaer verdriet
god die hem crucen liet
entie here es vanden trone
die moete jou bringhen tsulken lone
vrouwe als ghi hebt verdient
ghi hebt menighen drouven vrient
ghemaect int hof om onsen neve
ic saelt jou ghelden eist dat ic leve
of ghi zult mi in daerde onsinken
constict also quaet ghedinken
dies sone soudi missen niet
onsen neve dien ghi hier ziet
tote hi quite wert van desen
tote dier wile moeti wesen
ene padde ende sitten al stille
bin uwer porte onder die zille
ende alle die bi u zullen gaen
die moeten jou steken ende slaen
ende spuwen up u vel
dits also quaet dat wanic wel
als dat ghi roges hebt ghegheven
dus liep ic wegh ende si zijn bleven
dor mi int hof in zwaer verdriet
ic wanic minen vader liet
bevaen met herde groten rouwe
dor mi ende dor zijn wijf die vrouwe
ende sal zijn tote dat ic kere
mijn vrouwe ghinc met groten zere
sitten onder hare sille
ende ic liep wech te minen onwille
daer ne keerdic zider nemmere
ic was omberaden zere
waerwaert ic mi mochte bewinden
dat ic den here waleweine soude vinden
die van duechden es vulcomen
want wien so icken hore nomen
ic hore dat zine alle prisen
in doochden ende in alre wisen
ende diene zien ende diene kinnen
here dat jou god moete minnen
sect mi of ghine yet kint
ic bem de gone diene mint
ende icken consten noyt ghezien
ic bem zeker wel van dien
vondicken hine liets om ghene zake
hine souds mi helpen quite maken
ende corten mijn zware verdriet
dat mi mijn stiefmoeder behiet
om hem te ziene langhet mi zere
dus bem ic hier bleven here
ende maecte mine woninghe hier
dit praeyeel ende desen vergier
dedic dor zinen wille maken
ic peinsde hi souder in gheraken
omme te zoekene die joncfrouwe
dat segghic jou in goeder trouwe
die haer vader hevet ghedaen
inden casteel dien ghi ziet staen
over dese riviere in zijn behout
en ware niemen also stout
diese halen dorste dat wetic wel
en ware walewein die riddere snel
hi es der aventuren vader
het ware mijn geluc al gader
horde hi van hare yet gewagen
hine liets heme niet versagen
sekerlike hine soude comen
ghinct hem te scaden of te vromen
ende proeven oec sijn gheval
nu hebbict u berecht al
berecht mi so doedi wel
van waleweine den ridder snel
dan salic u berechten vort
ic hebbe dicke wile ghehort
van waleweine spreken meendi dien
vrient so moete mi goet ghescien
diene prijsde ne dede niet wel
walewein es dorper ende fel
dat hebbic dicken wel vernomen
in steden daer ic up hem bem comen
waer omme prijsdine dus sere
die vos seide bi onsen here
haddict u niet ghelovet te voren
ende ooc so diepe gesworen
ghine ontghinges nemmermere
in soude waleweine den here
souken ende vondicken in enech lant
in sout hem sciere doen becant
den lachter dien ghi hem tyet ane
hi eest onsculdich na minen wane
want hi nes dorper nochte fel
ic sal u berechten wel
in wat steden dat hi si
bi gode roges nu segt mi
twi dit water aldus ontstect
ic bem die gone die node sprect
jeghen ju ridder emmermere
ghi lachtert waleweine den here
die van dogeden es volcomen
hoerdi noit dit water nomen
teen es tgherechte vaghevier
alle die zielen moeten hier
als si versceden comen baden
sullen si ter gods ghenaden
comen ende bliven emmermere
nu hebbic u berecht here
hier bi es twater aldus heet
wie es die gone die dit weet
dat dit waerhede mochte wesen
in ghelove niet van desen
sprac walewein in hadt ghesien
ende die vos antworde mettien
ende seide here ic saelt ju toghen
ghi sult sien met uwen oeghen
dat ghi mi niet sult heten lieghen
siedi gone swarte vogele vlieghen
die int water vallen tote over thovet
besietse also dat ghijt ghelovet
hoe ghedaen comen si weder uut
der walewein sprac over luut
vele wittre dan die snee
besietse wel no mijn no mee
here dat sijn zielen alle gader
sulc es tkint sulc es die vader
die swarte vogele sijn gebonden
ende besmet met vulen sonden
tote datsi over moghen gaen
die brugghe die ghi hier siet staen
dan baden si hem ende werden scone
ende varen ten hoghen trone
in die bliscape emmermere
nu hebbics ju berecht here
berecht mi so doedi wel
van waleweine den ridder snel
in wat steden dat hi si
der walewein hi es hier bi
mocht ju iet vele vromen
ghi sout hem wel te spraken comen
so sidijt dan wel lieve here
van ju ne scedic nemmermere
ghine sult mi helpen uter noot
up ju hebbic den troost so groot
ende cort mi mijn swaer verdriet
dies ne willic laten niet
hebbics die macht ic helpe ju gherne
dies ne staet mi niet tonberne
na dien dat ghire wilt wesen uut
so sit hier neder in dit cruut
sprac die vos ende liep ter vaert
ende haelde waleweine sijn swaert
ende gaeft heme in sine hant
hi seide hout hier desen pant
dat ic ju sal dienen here
mi rouwet uter maten sere
dat ic jeghen u hebbe mesdaen
maer ic wils al in baten staen
jeghen ju bi onsen here
segt mi dor juwes selves ere
oft ghi mijn her walewein sijt
ic hads ju over menegen tijt
berecht roges haddijs ghevraget
maer ghi mocht wanen dat ic versaget
ware seidict ju te voren
in arturs lant wasic gheboren
ic walewein sconincs arturs neve
mi mach rouwen dat ic leve
dat ghi mi dus hebt ghescuert
mine wapine hebt tlijf verbuert
jeghen mi wildic ju slaen
die vos seide ic hebbe mesdaen
maer ic wilt betren dies sijt vroet
het es oec sulc die mesdoet
sprac walewein dies na berouwet
maer hi es dul die vos betrouwet
dat si beloven si treckens achter
grote scade ende groot lachter
gheve hem god dien dat ghesciet
here dies nontsiet ju niet
van mi sijd dies al onvervaert
ontbeit ic sal ju halen ju paert
ende goede wapene sijn ju ghereet
ic salse halen daer icse weet
si sijn vast na minen wane
sine quamen in ix jaren ane
mijn ouder vader drouchse up trouwe
daer na gafse mi mijn vrouwe
dat icse dragen soude up doget
doet ute die uwe of ghi moget
ic hale u dandre sonder beide
ja en ware hi ries die dit ontseide
sprac walewein ic hebs te doene
doe ghinc hi die ridder coene
ende ontwapenden so hi best mochte
doe quam die vos die dandere brochte
mijn her walewein hi deetse ane
diere blide was na minen wane
si waren hem wel ghemicke
no te dinne no te dicke
hi waser mede wel ghecleet
doe brochte hi hem sijn paerd gheleet
ende liet vor hem int vrijthof staen
doe liep die vos ende haelde saen
sinen scilt daer hine hinc ende vant
enen schacht brochte hi te hant
ende gavene waleweine ter vaert
ende seide here niene spaert
dese wapene daer ghise hebt te doene
emmer sijt stout ende coene
ghi mogeter u wel up betrouwen
ic sal al soud mi berouwen
in desen naesten derden daghen
here uwen halsberch draghen
over hondert milen henen
daer wetic enen wilden wenen
die sal setten dese maelgen
dat si nemmermeer en faelgen
nu segt wat begerdi mere
doe sprac walewein die here
dat ic begere dats mi diere
te wesene over dese riviere
maer het es mi onghereet
die vos hi seide god weet
waerwart so ghi ju wilt belenden
ghine moget niet comen ten enden
al voerdi v hondert milen of mere
ende al waerdi ten ende here
nodan ne leetdi twater niet
dat verstaet wel ende besiet
teen ende spruut uter hellen
daer die arme zielen quellen
ende vallen in die lever zee
so en ghelidewijt nemmermee
sprac walewein bi miere trouwen
wi moeten bliven in den rouwen
mi dinct roges ic ende ghi
ic waende ju helpen ende ghi met mi
sout bliven dies ghi noch van desen
quite sout sijn ende ghenesen
maer in can ju ghehelpen niet
dies doget mijn herte swaer verdriet
want ic ben gram bi miere trouwe
hadden wi moghen die joncvrouwe
halen daer mijn zin toe staet
ju troost ende ju toeverlaet
staet an hare suldi ghenesen
oft ghi moet euwelike wesen
in desen pointe vorwaert mere
die vos hi seide wel lieve here
hoe soudi mogen emmermere
al waerdi twater leden here
den starcken casteel ghewinnen
daer noit man mochte comen binnen
oft men wildene daer in ontfaen
al wilden si ju in hulpen staen
alle die in die werelt sijn
al sulc es dat ghelove mijn
so en mochti niet ghewinnen
die ene porte noch daer binnen
comen here des sijt ghewes
al sulc alser daer xij es
si sijn van copre ende van metale
gebonden met ysere ende met stale
onder elke porte loept ene riviere
ende also menich muer starc ende diere
gewrocht van grauwen marberstene
hier bi eest dat ic mene
wie soude den casteel gewinnen
telker porte daer men binnen
vaert staen vierwarf xx man
ghewapent here hoe waendi dan
morgen den casteel gewinnen
swiget dat u god moete minnen
sprac walewein bi miere trouwe
wille mi god ende onse vrouwe
helpen ende te staden staen
vindic die eerste porte ondaen
ende icker mochte comen binnen
ic wane dandre wel ghewinnen
dies benic seker ende sonder vaer
die vos sprac here es dat waer
doet danne dat ic ju sal raden
ic sal u helpen ende staen in staden
dat ghi sult liden die riviere
walewein antworde sciere
ende seide roges lieve gheselle
al waert te vaerne dor die helle
ic reder dore mochtict liden
neent niet here sijd metten bliden
ghi sult noch tavont wesen daer
dat seggic ju al over waer
ju paerd dat moet hier achter bliven
brochtijt daer men sout ontliven
dies sijt seker ende ghewes ende vroet
ju es beter dat ghi oec doet
die dinc die ic ju doe verstaen
latet hier int vrijthof gaen
gringolet ju goede paert
sijt seker dies ende onvervaert
ic saelt ju wel behoeden here
der walewein seide god gheve ju ere
roges gheselle dat wetic wel
nu wert mijn rouwe al gader spel
eest waer dat ghi mi doet verstaen
die vos seide comt ende laet ons gaen
durdi mi volgen ic sal ju leden
vor den casteel eer wi sceden
ende ghi sult sien die scone veste
als ghi daer sijt soe doet ju beste
haddics macht ic holpe ju mere
doe ghinc walewein die here
uten prayele die vos naer
gringolette lieten si daer
die vos sloot dat vrijthof wel
ende seide nu volghet mi rudder snel
daer ic sal gaen sijd seker dies
jou ne salre af comen gheen verlies
hebbic die macht het sal ju vromen
dus ghincsi bede tote dat si comen
tote bider riviere tere stede
daer ghinc die vos ende hi ontdede
ene duere stont in die aerde
ende hiet waleweine oft hi begerde
die joncfrouwe te hebbene torde in
mi dinct dat ic verraden bin
sprac walewein van ju geselle
so moetic varen in die helle
here oft ic ju verrade
het ware mi lachter ende scade
an jou staet al mijn toeverlaet
ende dit merct wel ende verstaet
wi moeten gaen dor dese duwiere
sullen wi liden dese riviere
die ghi heden so saget blaken
hare ne mach gheen man ghenaken
no liden here en si bi liste
ic wane noit man en wiste
den wech die ic ju sal leden
wildi mi volgen eer wi sceden
maer wi moeten gaen onder daerde
walewein die sere begerde
die joncfrouwe te siene hi tart naer
ende seinde hem want hi hadde vaer
datten die vos verraden wilde
doe tart in die rudder milde
die vos namene bi den ghere
ende seide laet ons gaen here
stoutelike ic sal gaen vore
stappans so looc die dore
als siere binnen waren bevaen
al ware een man up die dore gestaen
ende sochtse met al den liste
die hi conste ende die hi wiste
soen vonde hi niet die stede
daerwaert dat die dore ondede
so behendelike waest ghewracht
diese maecte was wel bedacht
hoe dat hise hebben wilde
dus ghinc der walewein die milde
onder die aerde ende sijn gheselle
daert donker was als in die helle
die haghedochte was wel met liste
ghemaect die den wech wel wiste
dat was die vos hi ghinc ter cure
tote hi ten ende quam al dure
daer si buten souden gaen
walewein sach die dore ondaen
si torden uut die dore looc weder
walewein slouch sijn oeghen neder
te siene waer hi ute was comen
al hadt hem vele mogen vromen
so en vonde hi die stede niet
maer als hi den casteel versiet
verhogedem dat herte binnen
al haddire mede mogen winnen
een conincrike na mijn verstaen
soen liet hijs niet hine soude gaen
vorwart ten castele sciere
buten muere up ene riviere
quamen si nalinc ter veste
doe dochte waleweine dat beste
dat hi noit hadde gesien
ter porte waert ghingen si mettien
al scoenkine onder hem beden
die vos wilne al omme leden
te besiene gone grote wonder
die zonne sanc soe ghinc onder
also soe dicken hevet ghedaen
vor die porte quamen si gegaen
doe dochte soe hem besloten vaste
men begheert hier ghene gaste
sprac walewein bi miere wet
die vos seide men hevet geset
taflen here men gaet eten
der walewein seide hoe mogedijt weten
here ic sie daer binnen knechte
dragen scolakene ende gherechte
ende dit wiket staet al ontploken
so en gavic niet drie noten
sprac walewein om hem allen
mochte mine dinc ten besten vallen
ic hope ic salse wel bedwinghen
doe trac hi tswert met tween ringhen
ende vaget scone an sinen ghere
die vos seide wel lieve here
blivet te gode ic moet gaen
dat kent god ic hebbe ghedaen
al dat ic mach tuwer vromen
dorstic binnen der vesten comen
ic ghinghe met ju here siet
maer mijns gaens nes daer niet
ic hebt al te dicke verwrocht
der walewein seide ghi hebt mi brocht
ten besten vrient bi miere trouwe
dat lone ju god ende onse vrouwe
als ghi wilt so mogedi keren
ic sal den wech hier binnen leren
die wile dat ics hebbe stade
ic bidde gode dor sine genade
here walewein dathi ju bevrede
mi beswiken al mine lede
ja om dat ic van ju sceden moet
ic bem dies seker ende vroet
jou staet te nakene swaer verdriet
ic bade ju gherne holpet yet
dat ghi ons liet wederkeren
god moete ju lonen alre eren
roges die ghi mi hebt gedaen
sprac walewein ghi moget wel gaen
ic bevele ju onsen here
mi dinct ghi sijt al uten kere
dat ghi mi gewaget dies
dadic dat so waric ries
ende ic dus wel te staden bin
hi stac twiket up ende ghinc in
al bloet hilt hi ghetrecket tswert
die gone scoten uut ter vaert
die ten taflen waren gheseten
ende lieten alle staen dat eten
ende seiden met groter haestichede
die corts ridene nu ter stede
die twiket ontsloten liet
sech ons riddere wiet ju riet
in te comene ghi waert ries
dat ghiere quaemt sijd seker dies
keert weder uut hets ju tbeste
ghine kert wat soucti binder veste
jof men sal ju ute doen gaen
ende walewein antworde saen
mi dinke ghi sijd al ombedacht
ja en siedi wel het es nacht
waer soudic herberghe souken
wi sijn die gone dies niene rouken
spraken si alle uut enen monde
der walewein seide so doedi sonde
ende keric het si ju onbederve
mi es lievere dat ic sterve
hier binnen dan ic soude gaen
daer ute ende si antworden saen
so suldire emmer doot in bliven
si vingen ten swerden ende ten kniven
ende torden hem an metter vaert
ende walewein hi nam sijn swaert
ende slouch vaste an elcke side
darne was niemen hine was blide
dat hi den slagen ontspringen mochte
so wat der walewein gherochte
dat moeste al dore dringen
tgoede swert metten ij ringen
dat het gerochte dat voer af
die maelgen vlogen oft ware caf
vanden halsberghe met ghewelde
dus ghinct met crachte ende met ghenende
mijn her walewein ghinc vaste scroden
die gone begonsten hem verbloden
die de eerste porte hilden
ende lieten waleweine den milden
allene staen ende vloen ter vaert
vaste ter andre porte waert
si riepen ondoet laet ons binnen
wi verliesen tlijf met onminnen
doedi ons langere hier buten staen
doe daden si up die porte saen
diere binnen waren ende diese hilden
die vrageden hem wat si wilden
wat wi begeren vragedi dies
ontbeidi langere so sidi ries
hier es comen binder veste
die starcste rudder ende die beste
ten wapinen die oyt dorste leven
dese heeft ons allen verdreven
siet waer hi comt hi es ons bi
die andren si riepen alle gader spi
laeti u enen rudder dwinghen
ghi moet vor minen here dinghen
ende ander payement ontfaen
die ju dicken hevet gedaen
meer eren dan ghi werdich sijt
al ju leven ende al juwe tijt
hebdi ghedaen van sinen goede
hem soude sijn onsochte te moede
haddi doch gehouden uwe veste
hi es die starcste ende die beste
die enech es onder der zonnen
si hebben onrecht dies ons veronnen
riepen si alle hoet u des
dies sijt seker ende ghewes
hi sal sciere die uwe winnen
mettien tart der walewein binnen
stoutelike als die niet en spaert
doe spraken si alle metter vaert
die de andre porte hilden
toten here waleweine den milden
hordijt dorper curliaen
staet stille ghi sijd ghevaen
tertdi vorder enen voet
dies sijt seker ende vroet
wi nemen u tleven metter vaert
werpt neder uter hant ju swaert
ende gheeft ju up hets ju tbeste
ghine hebt wat doen binder veste
der walewein antworde met staden
ende seide ghi heren god sciep ghenaden
mi dinke dat ghijs lettel acht
ne siedi niet het es al nacht
want ic peinsde in minen moet
daer ic buten castele stoet
al haddic bi vort willen liden
ic en wiste waer henen riden
daer ic bet herbergen mochte
dat peinsdic in mijn ghedochte
dat icse hier binnen dor ghenaden
bidden soude ic vant te staden
twiket hopen ic ghinc binnen
si onthaelden mi met onminnen
die gone die icker binnen vant
si scoten ane mi al thant
ende wilden mi doe steken buten
ic seide en mochtem niet besluten
dat si dorpelike daden
ic bat hem allen met genaden
dat si mi binnen souden laten
doe swoeren vaste bi caritaten
die heren dat sijs niet en daden
daerne hadde niemen genaden
si seiden si souden mi ontliven
ende trocken swerde ende cniven
ende torden mi an met onminnen
ic seide si mochten lettel winnen
ic bat hem dat sijs onberen
ende als si emmer mijns begeren
lietic die tale ende vinc ten swerde
die alre eerst mijns begherde
onthaeldic so ic eerst mochte
so datter niemen meer en rochte
mijns tontbeidene ende si vloen
si hieten ju die porte ondoen
si quam in ende ic quam mede
nu biddic ju up hovescede
dat ghi mi laet hier binnen bliven
echt riepen si spi ketyven
dat ghi ju enen man liet dwingen
riddere ju en helpt gheen dingen
gheeft ju up ghi sijt ghevaen
sekerlike het es ghedaen
ghi hebt een evel spel beroert
ghi wert qualiker ghevoert
dan man in vij jaren was
ghine beroemt tewaren das
al quaemdi toten porten binnen
dat ghi dandre sult ghewinnen
no dor vrienscap no dor miede
der walewein seide goede liede
wat helpt dit in wille niet scelden
benic ju iet sculdich ic wilt ju ghelden
magic daermede quite wesen
doe bolghen si met desen
ende torden waleweine bet an
daer waren wel vierwaerf xx man
die hem lettel dogeden jonsten
walewein toghede hem sine consten
die hem sijn moeder heeft gheleert
ic waenre nemmer een en keert
die hi metten swerde gherochte
als hijt ten vollen slaghe brochte
hine moeste die aerde souken
ic waens die ander lettel rouken
die te voren waren versproken
si seiden god danc wi sijn gewroken
ghi heren up uwe hoghe tale
dit bequam waleweine wale
ende vacht harder dan te voren
doe seiden si in desen toren
hebdi ons bracht twi lietine ingaen
twiket ontsloten ende ondaen
haddijt gesloten des en ware niet
ghi hebt ons brocht in dit verdriet
daer wi in moeten bederven
wi vlien best eer wi alle sterven
mochten wi metten live ontgaen
doe lieten si waleweine staen
ende trocken achter metter vaert
der walewein die hadde sijn swaert
liever dan hi noit eer dede
hi ruste hem ende volgede mede
al scoenkine bi liever lade
die andre riepen dor ghenade
ondoet ende laet ons binnen comen
al hadde men ons tlijf ghenomen
mi dinke ghine achtes niet een haer
si antworden wat es daer
die binnen waren ende ondaden
si seiden wi sijn alle verraden
die gone die van buten quamen
dies mogedi ju sere scamen
spraken si diere waren binnen
waer omme lieti uwe porte winnen
twi settedi ju niet ter were
volget ju een crachtich here
neent waer omme wildi dan
ons allen doen jaghen een man
laet ons in sluut die veste
ende hem daer buten dats ons tbeste
comt hi daer in wi sijn verloren
vaerdelike blaset den horen
om meer bescuds van daer binnen
hi sal den casteel up ons winnen
wine gewachten ons heden dies
sidi sot of sidi ries
dat ghi dus deser dinc gewaget
of proufdi dat wi sijn versaget
oft so quame dats ware te doene
al quamer hondert also coene
alser een allene en es
wi en vloen niet des sijd gewes
wi kennen ons over sulc van live
elc souder wederstaen wel vive
waer of souden wi ons ontsien
ghi moget seker sijn van dien
ju sal genaken swaren toren
alst den coninc sal te voren
comen dat ju hevet versaget
een man allene ende verjaget
van uwer porte ende lietse staen
ende die andre antworden saen
hoeter ju jeghen of ghi wilt
hi comt gedect onder sinen scilt
ondancs ju allen wi sullen sien
eer yet lanc dat ghi sult vlien
ende bidden ghenade mochtijt gewinnen
mettien quam der walewein binnen
stoutelike als een liebaert
die van binnen trocken tswaert
ende onthaelden waleweine den here
si seiden met wel groten sere
ridder hier moeti laten tleven
waerdi ter eerster porte bleven
ware ju beter haddijt ghewilt
doet af juwen helm ende juwen scilt
juwen scilt moeti ons gheven
dan suldi toten daghe leven
morgen vrouch sal u onse here
doen sterven met wel groten sere
ende wi ju dan doen nemen tleven
so waric ries soudic ju gheven
mine wapene maer nenic niet
hi es dul die te sere ontsiet
een ongheval ende om een ghewin
te blide wert in sinen zin
dies hebbic dicken wel geproevet
ghi moget doen al dat ju voeget
al dregedi mi ic moets ghewesen
ic bem dies wel waent ghenesen
ende van desen ghedreighe al ontgaen
ic hope ic sal oec dit ontstaen
dies willic gode wel ghetrouwen
doe ghincsi metten swerden houwen
up waleweins helm van stale
die stene vielen in den dale
die rikelike waren ende diere
walewein slouch so dat metten viere
al verlichte dat daer was
wi moghen sere scamen das
seiden si alle dat ons sal
een man verwinnen allene al
weten peinsen om die ere
die andre swoeren bi onsen here
die te voren waren verdreven
ter andre porte dat ghi ju leven
verloert dat dinct ons clene scade
ghine werct niet bi onsen rade
maer ghi verspraect ons vele sere
nu peinst om der werelt ere
ende verweert ju of ghi moget
walewein die vul groter doget
was hine ontsach hem niet
van allen dien dat hi daer siet
so wel betrouwedi sinen swerde
die daer meest sijns begherde
dedi so dat hine gherochte
dat hi tlictekin toghen mochte
ende den sulken moest costen tleven
dore die noot moesten si begheven
meer te vechtene ende vlien
dat was hem een blide up sien
waleweine als hi dat ghesach
hi volgede naer so hi meest mach
ghenendelike metter vaert
al bloet hilt hi ghetrucket tswert
alse die gherne soude winnen
den casteel ende comen binnen
ter vierder porte mocht hem ghescien
die daer vloen riepen mettien
ondoet ondoet niet en spaert
die van binnen waren vervaert
doe si horden al dat gheluut
si ondaden die porte ende saghen uut
om te wetene wat daer ware
walewein hi brochte gone scare
vor heme ghedreven metten swerde
als een trop scaep vor enen herde
also liepen si vore waleweine
dit en was loghene en gheine
ic weet wel dat si alle sochten
wie die porte eerst hebben mochte
si liepen in al sonder beiden
si hieten den andren ghereiden
hare wapene die si binnen vonden
ende alsi saghen die grote wonden
ende tbloet datter ute ran
scoten si hare wapene alle an
si seiden wie heeft ju dit ghedaen
die gonen gaven antworde saen
een riddre es hier comen binnen
hi sal den casteel up ons winnen
hi heeft allen verdreven
dor die noot moete wi begeven
onse porte ende hier in comen
oft hi hadde ons tlijf ghenomen
so hi den menegen heeft gedaen
ic wane hi sal comen wel saen
sluut die porte dats ons tbeste
mettien tart hi binder veste
walewein diese alle verjaget
daer wart doe die menege versaget
als si waleweine saghen comen
en wart oec niet tharen vromen
vergaet hem sijn spel ten besten
nu es hi binnen der vierder vesten
god wouds hoet hem sal vergaen
die van binnen ghingen slaen
up waleweine sonder sparen
drie hondert quamer tere scaren
die beste gheruste quamen voren
die andre souden haren toren
gherne wreken hadsijs macht
maer sine mochten niet die cracht
volbringen dat was hem te swaer
want onder voren ende naer
waser wel xx doot bleven
dien walewein hadde ghenomen tleven
ende den menegen so ghewont
dat sijs ne worden ghesont
ende die meneghe liteken ghegeven
si mochtent betogen al hare leven
weder dat hise wel gerochte
oec stont walewein ende dochte
hoe hi die slaghe mochte ontfaen
die ene porte liet hi saen
ende warp den rigghe an ene masiere
dat menne in ghere maniere
mochte ghewinnen dan van voren
hem stont te nakene groten toren
diene teerst versoeken sal
doe riepen si al over al
gaet toe ende nemtene saen
sonder pine mogedine vaen
want hi es van vechtene moede
ghi mogetene nemen sonder hoede
eist dat ghine hebben wilt
metten swaerde walewein hilt
bedi so wat dat hi gherochte
die gone diet eerst besochte
hi corte hem die been beneden cnien
als die andre dat versien
riepen si vaste niene spaert
daer wart ghetrect menich swaert
der walewein was starc ende snel
ende daer toe gewapent wel
hi vacht gelijc enen lyoene
daerne was niemen so coene
dien te soukene begherde
hi en gaf hem metten swerde
liteken daer hine gherochte
dat hijt wel betoghen mochte
oec moesten siere laten dieren pant
sulc enen voet sulc ene hant
sulc sinen aerm sulc sijn die
sulc sijn been beneden den knie
ende sulc dat hoeft van sinen buke
vore waleweine laghen struke
hande ende voete ende andre lede
dat hi wel na oec daer mede
was bedect al daer hi stoet
ende hi stont toten cnoesele int bloet
doe riepen si alle nu besiet
dat wi pinen dats om niet
wine moghen ons niet verrechten
hets jeghen den duvel dat wi vechten
weten alle den raet ghesien
ende ghetelen dat wi ontvlien
toter andre porte binnen
wine moghen up hem niet ghewinnen
het es die duvel die ons jaget
aldus hebben si versaget
elkerlijc andren ende vlien alle
dat was van waleweins ghevalle
hi was so moede dat hem dochte
dat hi nemeer vechten en mochte
waren si doe staende bleven
si hadden hem lichte genomen tleven
dus vloen si met droeven moede
als walewein was bin siere hoede
trac hi sinen helm of ter stede
ende ruste hem ende drogede mede
al scoenkine bi liever laden
si riepen alle wi sijn verraden
als sine saghen hi es hier bi
wat sullen wi doen o wi
elkerlijc liep andren ter neder
alst walewein dit sach sette hi weder
den helm up thoeft ende tart naer
doe hadden si alle enen groten vaer
ende waenden tleven laten saen
tharen gelucke vonden si ondaen
die porte ende liepre alle binnen
walewein die gerne soude winnen
den casteel hi tart in mede
die wile dathijs hadde stede
daer dede hi grote dulheit an
een heere mach wel enen man
verwinnen al heeft hijt versaget
up sijn swaert dat hi draget
dreef hi coenheit so groot
dat hi lichte mach bliven doot
daer omme ende sterven sonder hoede
hi was van vechtene so moede
twi en haddi hem gherust dan
hi hadde allene drie hondert man
verwonnen ende van hem verdreven
onder dode ende diere leven
datter nemmer een en dorste
sijns ontbeiden sonder vorste
ghincsi vor waleweine vlien
darne was gheen van dien
die so langhe dorste daghen
ter porte dat hi mochte claghen
die si daer vonden van haren sere
daer waser hondert ofte mere
die litteken mochten toghen
sulc hadde verloren nese ende oegen
sulke voete sulke handen
sulc sine kinnebacke toten tanden
sulc die arme toten buke
sulc die bene tote up den struke
moesten crupen ende volghen naer
aldus waser menech daer
sulc dene side vanden hovede
hine leeft niet diet gelovede
so verdoolt was hi van slagen
nodan ne dorsten si niet clagen
ter porte van haren groten sere
om dat si waleweine den here
hem sagene comen also bi
si riepen lude ay mi ay mi
weet god nu moete wi hier sterven
ende aldus ons lijfs derven
dies ne staet ons niet tongane
nochtoe so sceen die mane
also langhe mochten si vechten
die wildent die gone berechten
die de vijfte porte hilden
ende sloegen up waleweine den milden
metten swerde so dat clanc
het was spade ende doe sanc
die mane ende ghinc onder
het wart so donker als een wonder
dat bequam waleweine wel
hi was ten wapenen so snel
ende slouch vaste met nide
wat hem genaecte an elke side
metten swaerde dat hi drouch
het was qualike hare ghevouch
diere van binnen dat hem dochte
dat hare ne gheen sien en mochte
biden lichte vander mane
minen het waleweine te slane
die een slouch vore dander naer
si riepen alle waer es hi waer
gave hi hem up soe ware hi vroet
het es so comen dat hi moet
sterven sijt vore sijt naer
dit was waleweine wel swaer
te horne want hem selven dochte
dat hi nemmeer vechten mochte
so moede waren hem die lede
hi haeste hem so dat hi dede
dat hi uter porssen quam
die andre waren so gram
si wildene doden ofte vaen
die hem die scade hadden ghedaen
dus was daer tgeselscap so groot
die een slouch den andren doot
so sere waren si onberaden
dat sine wisten wat si daden
cume wiste elc wat hi sochte
als deen den anden gherochte
so slouch hine weder metten swerde
dat hi tumede tote up die erde
ende waenden waleweine slaen
al vechtende quamen si ghegaen
toter sester porten waert
der walewein hilt sijn swaert
al bloot ghetrect ende ghinc naer
daer hadde die meneghe groten vaer
si riepen ontdoet met groten sere
om die minne van onsen here
jof wi bliven alle verloren
si antworden blijfter voren
die gone diere waren binnen
waer omme lieti uwe porte winnen
wi sijn te bedde het es nacht
ondaden wi ju ende hare cracht
up ons quame wi waren verloren
wi hebben liever dat ghi daer voren
stervet dan wi alle souden
sterven wi sullen ons wel onthouden
onsen porte tote den daghe
doe was daer meneghe claghe
ende mijn her walewein die stoet
beneden ander brugghen voet
daer was hem twederkeren diere
van der brugghe in die riviere
moesten si vlien dor die noot
ende dor die vrese vander doot
so sere onsagen si waleweins swaert
noch en heeft hi niet wat hi begert
no en wert hem so houde niet
hem staet te lidene groot verdriet
eer hijt gecriget na minen wane
nu sijn si alle hars lives ane
die hi ter vijfter porte vant
datter cnape no seriant
noit ne bleef daer hise wiste
hine waers ontgaen met liste
dies was hi tongemake sere
ende bat gode onsen here
ende den goeden sente michiele
over al der gore ziele
die daer doot sijn bleven
ende die bi hem verloren tleven
doe bat hi gode met sinen monde
dat hi hem vergave die zonde
die hire an hevet ghedaen
daer na dancte hi harde saen
vriendelike onsen here
van diere sonderlinger ere
die hi hem dies daghes dede
bi der groter overmoedichede
die hi an hem vant so groot
so sijn si alle bleven doot
ende bi der ongenadicheden
dat si hem die porte ontseiden
dat deetse meest dat wetic wale
nu willic van hem die tale
laten bliven tote het daget
ende sal ju seggen ongevraget
van waleweine die ter vaert
keerde ter vijfter porte waert
daer sach hi in ene zale
een scone licht dat wetic wale
ende taflen staende bi den viere
menich gherechte goet ende diere
hadden si ghereet diet waenden eten
ende over tafle sijn gheseten
alse walewein ter porte quam
dies si alle worden gram
hi nam hem tlijf wetic wale
doe tart walewein in die zale
stoutelike als die niet en spaert
die dore loec hi toe ter vaert
ende sloetse vaste van binnen
oft mense up hem wilde winnen
dat hi ware in sine hoede
daer dedi an alse die vroede
doe ontwapende hi hem saen
dat dochte mi dullede ghedaen
maer hi was so moede dat hem dochte
dat hi niet langer leven mochte
hilde hi sine wapene ane
hier bi quaemt bi minen wane
ende dit waest dat hi dochte
doe dedi uut als hi eerst mochte
sinen halsberch besach den maelgen
offer hem yet vele faelgen
hi vantse alle goet ende vast
doe weenscede hi om sinen gast
die hem den halsberch hadde ghegeven
ende hi seide moeste hi leven
hi worde hem noch vergolden wale
scone beckin ende witte dwale
vant daer her walewein ghereet
daer es hi comen ende dweet
sine hande ende sine oeghen saen
die wapine die hi hadde ghedaen
ute leide hi bi siere side
hi ghinc sitten ende maecte hem blide
met al sulken als hiere vant
sijn swert leide hi ter rechter hant
daer hi hem sere toe verliet
al bloet ghetrect ende hi siet
up die lemmele van stale
het bequam hem utermaten wale
hi souder node sceden af
den coninc diet hem gaf
ontboet hi met siere mont
wel dicken wel goeden avont
ende alle die gone die met hem waren
hi seide hine wilde niet onbaren
dies swerds om al dat lant
om dat hijt so getrouwe vant
als hi hadde in sine hant
was hi blide van den brant
hi minnet sere an scine
want lostene uut der pine
nam hi ende dranc enen toghe
doe wart walewein bat in hoghe
dan hi teerst was hi hads te doene
an ene die van enen hoene
proufdi ofthi iet mochte eten
die moetheit daer hi was geseten
die dedene slapen harde saen
wat holpt jou lanc ghedaen
ic wille corten mine tale
aldus sat hi in die zale
slapende toten sconen daghe
ende vergat al siere maghe
tote die lawerke scone sanc
ende die dach uten hemele spranc
ende hare die sonne anden trone
verlichte utermaten scone
doe riepen si met groten vare
van binnen als si worden geware
den dach ghi heren het es tijt
dat wi ons reden ons naect strijt
doe wapenden si hem wel ter cure
eer si veinstren ofte dure
ondaden ghingen si te rade
ende si mochten sonder scade
best liden ende bliven bewaert
doen senden si ter ander porten waert
ter derder ende ter vierder mede
dat men hem bade up hovescede
dat sijt lieten vort weten
dat die casteel ware beseten
ende van elker porte sciere
quamen drie ofte viere
ende dat si hem spoeden sere
het gaet an harre werelt ere
ende om te behoudene coninc rike
ende hi hem segghe sekerlike
dat wi niet ne sullen ontsluten
onse porte jegen die van buten
wine hebben bescut van binnen
si mochten die porte up ons winnen
dit doet hem allen verstaen
dus al die bode danen gaen
sonder enech langere respijt
het was na der priem tijt
eer hi die boetscape ghedede
van elker porte brochti mede
iiij man als men hem hiet
doe si quamen si seiden siet
wi sijn hier nu segt ter vaert
wat ghi wilt ende begaert
dat wi begeren mogedi weten
die casteel hi es beseten
met wel groter heercracht
die onse van binnen waren te nacht
hier uter porte sere verladen
si riepen up ons dor genaden
dat wise bescudden souden buten
ende wi en dorsten niet ontsluten
die porte wi onsagen theere
aldus verloren si sonder weere
hare leven ende sprongen sciere
vander brugghe in der riviere
dat dede hem die grote noot
ende die vrese vander doot
dat si hem selven namen tleven
siet wat rade suldi ons gheven
wilment den coninc laten weten
dat sijn casteel es beseten
neen wi het ware grote onnere
willen wi bejagen prijs ende ere
so laet ons doen bi vroeden rade
die coninc hi hevet grote scade
ghenomen al en weet hijs niet
ic wane ons naect groot verdriet
quaemt hem te voren hi soude weten
willen wiene hadde beseten
ende wine connens hem niet bedieden
wie hem of slouch sine lieden
ende dese scade hevet ghedaen
maer laet ons ghereden saen
drie hondert man ende vare wi buten
ende weten die porten ontsluten
hebbe wijs te doene dat wi vlien
weder in dan laet ons sien
wie onsen casteel hevet gheleit
ende ondervinden die waerheit
wie si sijn wane si comen
als wi die waerheit hebben vernomen
sullewijt den coninc doen verstaen
dinket ju allen goet ghedaen
doe seiden si alle ghi segt wel
die te wapenen waren snel
si ghereetden hem ter vaert
ende saten up al ongespaert
ende keerden weder sonder beiden
aldus ghincsi hem ghereiden
die van binnen sonder sparen
drie hondert quamer tere scaren
ende sijn ter porte uut ghetrect
ors ende man al verdect
si waren starc ende coene
hem werdes lichte te doene
eer yet lanc dus sijn si comen
buten der porte ende hebben vernomen
den menegen verslegen doot
ende metten bloede gevaerwet root
die straten els ne sagen si niet
creature die god ye leven liet
doe seiden si also si ghevroeden
si sijn ghetrect in harre hoeden
die hier te nacht te werke waren
weten hem volgen sonder sparen
over een wi ons dies gheninden
wi sullen varen tote wise vinden
aldus reden si ten porten uut
tgrote gescal ende grote gheluut
maecten si ende groot gheclanc
so dat der walewein ontspranc
uut sinen slape bi den gherochte
lanc waest eer hi hem bedochte
in wat manieren hi daer was comen
als hi die taflen heeft vernomen
vor hem geladen metter spise
peinsde die ridder goet van prise
ic ben hier so wel gheseten
ic sal van deser spise eten
eer ic heden up sta god weet
mi es onwijs waer ic dus ghereet
sal vinden alsic henen scede
eten ende drinken bede
want hi daer wel sijn ghevouch
vant hi dranc wijns ghenouch
om dat hi te blider wilde wesen
alse walewein van al desen
hadde gheeten genouch
ende al sijn gevouch
doe dede hi sine wapene ane
ende ghereetde hem te gane
ware hi ghereet bute der zale
nu willic ju van hem corten die tale
ende laten bliven ende seggen vort
een deel vanden gonen nu hort
die haestelike henen varen
ter porte uut sonder sparen
om te soukene hare viande
ende te wrekene hare scande
maer sine hebber niemen vernomen
alsi buter porte sijn comen
daerne vonden si clene no groot
no creature die god gheboet
dat quam daer bi daer ne was niet
si riepen ay mi wats ons ghesciet
ne sullen wi nu den coninc
berechten moghen van deser dinc
wie hevet dit ghedaen
ende die waerheit doen verstaen
diet daden sijn ons ontvloen
wat souden wiere meer toe doen
dit sullen wi hem seggen dit es waer
doene letten si niet langer daer
ende keerden met droeven moede
nu es walewein in siere hoede
ende heeft die doren ontsloten
hine gave niet drie noten
al waren si nu up hem comen
mettien heeft hi tswert ghenomen
dat hi goet ende gedurich vant
al bloot getrect in sine hant
ende seinde hem ende tart uter dure
god gheve dat sine aventure
heden ten besten moete vergaen
hi sach die porte hopen staen
daer ghinc hi in metter vart
ende hilt al bloet ghetrect sijn sweert
als hi binder porte es comen
sone hevet hi niemen vernomen
die hem dat ingaen wille waren
ende die buten waren ghevaren
si sijn weder binnen comen
ende hebben waleweine vernomen
voer hem lieden gaende allene
gheredelike over sine bene
doe seiden si alle gader saen
nu siet gonder enen gaen
die hem inwart maect ter vaert
ende draget al naect getrect sijn zwaert
hi waent den casteel wel winnen
oec saelt hem comen tonminnen
hi hevet dulheit groot bestaen
wat radijs wille wire vaen
neen wi maer wille wi met ghemake
ondervinden alle die saken
waer die gone sijn ghevaren
die hier te nacht te werke waren
ende dese ondaet hebben ghewrocht
als wijt hebben ondersocht
dan alre eerst sullen wine vaen
niemene latene hem ontgaen
wi sulne leveren den coninc
walewein verstont al dese dinc
ende peinsde in sinen moet
eens vroet mans raet es dicken goet
ic horde eens seggen enen pape
als die wulf es onder die scape
danne eest te spade te werne
desen hebben mi wille te deerne
oec hordic hem seggen mede
daer goet hoede es daer es goet vrede
ic souder omme peinsen waric vroet
het ware mi tijt god gheve mi spoet
ende gratie wel te doene
het wert varinc bi der noene
ende ic ben ter sester porte binnen
sine sullen mi niet so lichte winnen
vergaet mi na mijn ghedochte
doe loec hi als hi eersten mochte
die porte ende ghincse vaste sluten
ende die drie hondert blever buten
die de hoghe tale seiden
si moeten daer een stic ontbeiden
sullen si waleweine vaen
met siere liste heeft hi ghedaen
dat hise alle buten sloet
doe dreven si den rouwe groot
die gone diere buten hilden
si sullen waleweine den milden
te deser porte gheven vrede
ter ander ende ter darder mede
nodan sal hijt al bestaen
god wouds hoet hem sal vergaen
daventure moets gewouden
die gone die daer binnen houden
waren bevaen met droeven moede
dat si aldus met quader hoede
buter porte besloten waren
sine weten van rouwen hoe gebaren
toter tienster porte binnen
daer men onthaelde met omminnen
ten eersten dat hi daer binnen quam
hi vanter den menegen die was gram
up hem twaren als sine saghen
scoten si an hem al sonder dagen
si riepen ay wats ons ghesciet
in swaer vernoy in swaer verdriet
sijn wi comen in groten toren
wi hadden ghenouch te voren
ghenomen al waren si binnen bleven
die daer buten nu hare leven
hebben verloren dat verstaet wel
hem es ghespeelt een evel spel
alle gader niet hem somen
diet daden si beginnen comen
o wi owi wats u ghesciet
het es een vanden gonen siet
die de ondaet hevet ghedaen
wat raetdi oft wine vaen
dat wi hem tleven hebben genomen
eer sine ghesellen up ons comen
so sullen wi al met gemake
wel volbringen onse sake
wi sulse een ende een onthalen
ende sullen hem harde wel betalen
hare toelne eer si die porte liden
walewein tart an ere siden
ende warp den rigge an ene masiere
tussce twee colummen ende sette hem sciere
ter were jegen die van binnen
hi seide com na die wille winnen
ic sal hier uwes ontbeiden
doe stonden dandre ende seiden
juwe were mach u niet besluten
al waren siere binnen die sijn buten
van den gonen diere sijn buten bleven
wi souden hem allen nemen tleven
dier souder nemmer een ontgaen
walewein antworde saen
ende seide dies nontsiet u niet
ic ne weet niet wat ic buten liet
yemene die mi wille vromen
die binnen der veste wille comen
en ware namelike god
die macht hevet ende ghebod
over ons allen beghene
ic hadde lievere hem allene
in hulpen dan ju allen gader
dat es bedi hi es mijn vader
hi sal sijn kind wel bescarmen
si trecten die swerde metten armen
up waleweine in allen siden
ende begonsten up hem striden
aldus onthaelden si haren gast
maer waleweins wapene waren so vast
dat die gone van binnen
up hem niet en mochten gewinnen
dat was qualike hare ghevouch
metten swarde dat walewein drouch
maecte hi plaetse so hi best mochte
wien so hiere mede gherochte
dien dede hi tumen sonder hovaerde
metten swaerde up die aerde
dat hi keerde die voete upwart
doe prijsde walewein sijn swaert
ende prijsde sere diet hem gaf
dat hi gheraecte dat ghinc af
metten swerde dat hi draget
doe seiden si werden wi versaget
van desen die hier es comen binnen
ende sullen wi hem laten winnen
den casteel up ons met crachte
si namen glavien ende scachte
ende liepen up hem daer hi stoet
walewein was van sinne vroet
ende decte hem onder sinen scilt
metten swerde dat hi hilt
in sine hant getrect al bloet
slouch hi weder slaghe groot
ende die scachte mids ontwee
alst ware riet min no mee
ter menegher stede vor die hant
doe seiden si hets een viant
wine moghen up hem niet winnen
weten senden enen bode binnen
tote onsen here den coninc
dat hi ons te deser dinc
bescudde of wi sijn verloren
hier es die duvel comen voren
die ons sal doden alle gader
walewein der aventuren vader
hi peinsde als hi dit verstoet
god gheve mi cracht ende daer toe spoet
dat ghi mi niet en moet ontgaen
met desen so was ghestaen
die joncfrouwe vor haren vader
ende vor die baroene alle gader
ende groettene harde hovescelike
ende seide god van hemelrike
hi gheve u bliscap emmermere
van desen daghe vorwaert here
te nacht so quam mi te voren
in drome dat ju groot toren
staet te nakene ende swaer verdriet
maer in dars ju ghewagen niet
en moeste bi juwen wille sijn
die coninc seide dochter mijn
eest sake die te seggene steet
so biddic u god weet
dat ghijt mi segt dat ju god lone
bi miere rechter coninc crone
ene bede wert ju ghereet
teerst dat ic die waerheit weet
alse dit gehorde die joncvrouwe
seitsoe here bi uwer trouwe
suldise mi dan gherne gheven
also moetic met eren leven
jaic alsic die waerheit weet
lieve vader so versteet
wat dese dinc bedieden mach
mi quam te voren daer ic lach
te nacht ene harde vremde dinc
mi dochte dat een ridder een jongelinc
wel gheraect in allen seden
uut varren lande quam ghereden
so varre ens niemen dies ghelovet
up sine scoudre stont een hovet
als oft ware van ere joncvrouwe
dit dochte mi in rechter trouwe
bi wat saken mach dat wesen
joncfrouwe wildi vroet van desen
wesen ic saelt u segghen gherne
die selve rudder pleget te vaerne
achter lande om aventure
menich coninc rike dure
so wien hi vint in eneger noot
al soude hiere omme bliven doot
hi sal betren sine rouwe
dat bediedet thoeft vander joncvrouwe
dat ghi an den rudder saget
nu hebbic u dies ghi mi vraget
berecht wat wildi weten mere
ic saelt ju segghen lieve here
noch saghic een ander dinc daer ane
sijn wapenroc na mine wane
die was van ere liebards huut
die coninc sprac al over luut
des liebaerds huut die ghi saget
dat es die coenheit die hi draget
die rudder in sijn herte binnen
hine laetse niemene bekinnen
dorperheit te ghenen male
maer altoes es van scoenre tale
onrecht ende quade saken
die wille hi te nieute maken
doemen hem oec mesdaet
hi es die gone diese wederstaet
metten swerde wel stoutelike
ende hine slouch manne swike
die siere hulpe iet begheerde
dit es dat teken vanden liebarde
dat hi draget min no mee
vader nu wetic die twee
dat derde moeti mi bedieden
vor algader juwe lieden
willic ju vraghen of ghi kent
een dier dat men heet serpent
brochti ghevoert starc ende groot
ic sach dat hem ter kele uut scoet
tvier dat dede ju grote scade
en hadde altoes en ghene ghenade
van ju no van juwen lieden
si waren te ondre eer si scieden
hadt wel die twedeel doot
also helpe mi die god die mi geboet
tvier dat hi brochte in sine hant
dochter mijn dat was een brant
die mi noch in groter scaden
sal bringhen ende in onghenaden
mach hi comen binnen miere vesten
maer vergatet mi ten besten
hine salse niet so lichte winnen
doe nam soe orlof daer binnen
die joncfrouwe an haren vader
ende ane die baroene alle gader
so seggic u here wacht u dies
een man comt dicken in verlies
als hi waent wesen best in vrede
ghi sijd mi sculdich ene bede
wanneer so ics u vermane
die coninc seide wel ghedane
joncfrouwe soe es ju ghereet
so willic bidden na dien dat steet
gode dor sine ghenaden
dat hise mi bidden late te staden
doe ghinc soe wech na deser tale
doe leidemen taflen in die sale
die coninc ende sine baroene
ghinghen eten na desen doene
ende eer si alle consten voldwaen
so quam een bode in ghegaen
vor den coninc daer hi sat
over die tafle ende at
ende hi sprac met groten sere
staet up seithi coninc here
van juwer tafle laet ju heten
juwe starcke vesten sijn beseten
daer es een ridder comen binnen
hi sal den casteel up ons winnen
hi hevets ghedaen een scone ghewin
hi es ter eerster porten in
hi magher lichte noch winnen twee
ende oec die tweedel ofte mee
van juwen volke heeft hi doot
die coninc was starc ende groot
ende hadde in sine machte
wel tiene mannen crachte
rumelijc oec ofte meer
hi seide al es mi therte seer
het quam miere dochter wel te voren
dat verdriet ende desen toren
dat mi nu te doghene staet
mine ridders sijn ghereet
staet up alle ende haest ju sere
die mine vrienscap ende mine ere
minnen staet mi heden bi
waer sijn mine wapine hale se mi
vaer haeste elkerlijc ende soeket
sine wapine die hem eerst roeket
ghereden maecte hem darwaert
den coninc dedemen an ter vaert
sine wapine ende brochte hem te voren
een starc ors ende dat was uut vercoren
daer hi up sat met groter cracht
hi nam den scilt ende den scacht
die men hem brochte starc ende groot
met cynopre ghevaerwet root
daer omme ghinc een stalijn bant
van den orde toter hant
dien nam hi al sonder sparen
ende reet wech te waren
tote daer hi walewein sach staen
die den sinen hadde ghedaen
des daghes pine ende swaer verdriet
al noch en stont hi stille niet
hi vacht ghelijc enen lyoene
die coninc was starc ende coene
ende reet bet na met groter cracht
ter scote hilt hi sinen scacht
ende waenden dor steken ter eerster vloghe
jeghen den rechtren elleboghe
gaf hi hem die steke groot
dat hem uter hant ontscoet
sijn swaert xiiij voeten verre
doe was mijn her walewein erre
ende droeve in sinen moet
vanden volke dat voer hem stoet
en conste hijt weder niet ghewinnen
doe verblijtde therte binnen
den coninc ende die met hem waren
si seiden ghine sult ontvaren
wi sullen ju met wel groten sere
nemen tlijf ne slaet nemmermere
sprac die coninc ic wilne vaen
mettien sach walewein vor hem staen
enen met enen bloeten swerde
als die coninc sijns begherde
tart hi bat naer ende prant
den gonen tsweert uter hant
ende verdroucht met beden armen
ende seide het wert tuwen wacharmen
dat ic emmer sterven moet
boven up den stalin hoet
gheraecti also den coninc
dat die slach daer dore ghinc
maer hine hevetene niet ghewont
van desen slaghen bleef hi ghesont
die coninc warp omme sijn paert
te minen here waleweine waert
ghenendelike sonder sparen
walewein hoedde hem vor die steken
ende tart an ere siden
ende verdrouch dat swaert met niden
ende gaf den coninc enen slach
dat hi ne horde no en sach
van den slaghe wart hem so wee
ende waleweins swaert spranc ontwe
bider hilte vor dier hant
die coninc hi viel up dat sant
in ommacht van dien slaghe
doe dreven sine liede grote claghe
om den coninc haren here
der walewein vervaerde hem sere
hine wiste hem waer mede verweren
ende dandre die sijns begeren
si torden an metter vaert
die coninc sat weder up sijn paert
als hi vander ommacht bequam
verbolgelike ende sere gram
sat hi up met groter cracht
ende walewein ghegreep den scacht
ende wranckene den coninc uter hant
hi seide al en hebbic ghenen brant
ic sal mi hier mede verweren
jeghen die mi willen deren
salic coelen minen moet
als een mayere tcoren doet
also velletse walewein metten scachte
stoutelike ende met crachte
hi dede den meneghen grote pine
die coninc troeste die sine
hi hietse peinsen om die ere
met droeven moede met groten sere
so trac die coninc sijn swaert
doe torden si an metter vaert
up waleweine met groter crachte
die starcke bande vanden scachte
hieuwen si metten swerden ontwee
in sevene steden ende oec mee
ende velden waleweine den here
doe worden si echt verhoget sere
die coninc ende die met hem waren
ende mijns ther waleweins mesbaren
ende sijn rouwe die was groot
hi waende te hant bliven doot
ende hi bat gode met trouwen
ende marien onser vrouwen
oft hi daer verlore sijn leven
dat soe siere ziele moesten plegen
geleden daer soe selve waren
hier en wanics niet ontfaren
het es met mi also vergaen
ic gheve mi up ic blive ghevaen
in mach mi nieuwer mede verweren
ende die sere sijns begeren
si voerdene ten castele waert
doe sach daer een ser waleweins swaert
hi wanet nemen daer het lach
tswart gaf hem sulc enen slach
dat hi droeve danen sciet
ent goede swaert daer liggen liet
hine was niet sulc dat hiere toe dochte
dat hi tswert up heffen mochte
om prosent bringen sinen live
meer dan si hondert ende vive
hem allen doet dies gelike
dat seggic u gewaerlike
si lieten daer an haren danc
wat holpe dat ict maecte lanc
en bestoet hem niet te dele
doe quamen si binnen den castele
noch doe ne wiste die joncfrouwe niet
hars vader toren ende sijn verdriet
vor dien dat soene comen sach
ten veinstren daer soe lach
met camerieren ende sach uutwaert
doe haeste soe hare ende quam ter vaert
tharen vader so soe eerst mochte
ende walewein dien hi brochte
ghevaen stont bi siere side
die coninc seide nu weset blide
dochter siet of ghine yet kent
desen hi es die dat serpent
ghevoert brochte in sine hant
mi dincke dat ic ondervant
dinen droem te minen sere
die joncfrouwe seide vader here
mi es leet van uwer scade
maer ic bade jou up ghenade
dat ghi mi gheeft mine bede
dore god ende dor u edelede
die ghi mi ghelovet heden
die coninc seide uwer bede
dochter ne willic niet onsaken
maer dat mach niemen gemaken
al baeddi mi om tsmans leven
dat icker jou soude gheven
anders bidt mi dat ghi wilt
dat men waleweine vor hare hilt
wert die joncfrouwe van binnen
so ontsteken van siere minnen
soe ne wiste wat soe doen mochte
menichsins es vrouwen ghedochte
daer si toe keren hare zinne
soe es bevaen met ridders minne
no danne hadsoene niet ghesien
soe antworde den coninc mettien
here omme sijn lijf en biddic niet
hi heeft mi brocht int sware verdriet
ende ju here in groter scade
nu biddic u vader dor ghenade
dat ghine mi gheeft tote morgen
ghine dorter niet omme sorgen
ic ghevene u weder also goet
ende laet mi coelen minen moet
over hem te nacht ende morghen ghi
die coninc seide dochter dat si
wildine mi margen weder gheven
jaic mach hi so langhe leven
ende es hi doot sinen lechame
salic ju gheven in gods name
joncfrouwe es dit uwe bede
vrouwen hebben enen zede
si moeten hebben hare begeren
het en mach hem niemen weren
al soudt enen man sine ere
costen nu biddic u sere
dat ghine doet vaste in ju behout
viere ridders starc ende stout
namen waleweine metter vaert
al daer die joncfrouwe begart
leetden sine neven harre side
gone camerieren saghen te stride
up waleweine daer menne brochte
om dat hi hem so scone dochte
baden si alle in goeder trouwe
gode ende onser liever vrouwe
dat hi met eren moeste ontgaen
dus brochtmen waleweine ghevaen
daerne die joncfrouwe in hebben wilde
men dede inden karker den ridder milde
ende ghingen weder sluten vaste
nu nemet ware van uwen gaste
spraken die ridders ter joncfrouwen
ic sal bi miere rechter trouwen
tote hem nemen sulken ware
dat seggic ju al hopenbare
hem ware beter ware hi doot
sijn torment wert so groot
sprac die joncfrouwe ende sine pine
dit seggic oec al stillekine
minen vader niet hopenbare
mi ware leet quame die niemare
achter hove ic bem een wijf
dat ic enen man sijn lijf
name in wilne ooc doden niet
maer sine smerte ende sijn verdriet
dat wert groot bi miere trouwe
doe namen si ane die joncfrouwe
orlof die rudders alle viere
die joncfrouwe seide groetet mi sciere
minen here den coninc minen vader
ende sine baroene alle gader
ende danct hem uter maten sere
des groten goets der groter ere
die hi mi hevet gedaen
den rudder die hier es ghevaen
salic hem morgen weder gheven
ja mach hi also langhe leven
hi sal hebben wel swaer bedwanc
ic weets minen vader danc
dat hi mi die ere dede
ende hi mi gaf mine eerste bede
die ic hem noit eer bidden dorste
doe ghinc soe al sonder vorste
ende gaf hem orlof die joncfrouwe
ten coninc die met groten rouwe
was bevaen si quamen sciere
gone ridders alle viere
ende spraken met gestaden zinne
here die jonghe coninginne
mijn joncfrouwe groetet ju sere
ende danct ju der groter ere
die ghi hare heden hebt ghedaen
den ridder die soe heeft ghevaen
sal soe hede morgen gheven
mach hi also langhe leven
maer hi sal eer wesen doot
sijn torment es so groot
ens niemen diet vertellen mochte
doe seide hi dat hijs niene rochte
maer mochti den dach ontbeiden
hi soudene in wel corten tiden
doen sterven met wel groten sere
nu en gewagets mi nemmere
swiget al stille latene daer
mi es anders mijn herte swaer
sprac die coninc sijt seker das
om mine scade om mijn verlies
dat ic heden hebbe ontfaen
nu laet ons ghereden saen
metten gonen diere leven
ende halen die daer doot sijn bleven
die gone die daer sijn ghewont
helpt hem datsi werden ghesont
dies biddic ju dore ghenaden
ic moet bescouwen mine scaden
die mi heden es ghesciet
doene wilden si langere letten niet
die coninc reet hem volgede an
menich rudder menich man
die des daghes bleven ghesont
ende die gone diere sijn ghewont
die ghinc men antieren sochten
arsaters quamen so si eerst mochten
diese souden achterwaren
die coninc hiet voren varen
sine cnapen ende ontsluten
alle die porten ende buten
varen bescouwen sine vesten
doe daden sijt na hare besten
die coninc hi reet oec selve naer
tote dat hi quam al daer
hi waleweins swaert liggen sach
daer die meneghe in dien dach
mede hadde tlijf verloren
als hijt sach doe reet hi voren
ende hiet dat ment hem soude geven
here het soude ons nemen tleven
spraken alle sine man
wi hebben gheproeft hierne can
niemen up ghenemen tswart
die coninc beette selve ter vaert
vanden parde neder int dal
ende seide dat doet juwe bloetheit al
of dat ghijs niet doen en wilt
hi decte hem onder sinen scilt
ende wanet nemen daert lach
tswert gaf hem sulc enen slach
dat hem clovede wel ter cure
scilt ende helm al dure
ende die slach weder stoet
onder up den stalin hoet
doe trac hi achter metter vaert
hets die duvel ens gheen swaert
sprac die coninc dat dinke mi
hem en mach niemen comen bi
hadt den gonen moeten bliven
diet brochte hi hadde meer ketiven
ghemaect dan hi heft ghedaen
maer god danc hi es ghevaen
ic wane hijt nemmerme en siet
doene wildi langere letten niet
die coninc ende die met hem waren
reden bet uut al sonder sparen
mettien hebben si vernomen
waer die gone weder comen
die de porten souden ontsluten
si seiden here coninc waer vaerdi buten
ter sester porte ghi sijt verloren
daer leget een crachtich heere voren
dat hebbewi harde wel vernomen
die sijn om den gonen comen
die hier binnen es ghevaen
nu weten ons ghereden saen
alle mine ridders het es tijt
ons sal naken nieuwen strijt
sprac die coninc jeghen nacht
mallic proeve sine cracht
ons allen werdet wel te doene
die ten wapenen waren coene
haesten hem ende trocken hare swert
doe ontdede men ter vaert
die porten jeghen die van buten
ende alsi die porten souden ontsluten
die gone die daer buten hilden
so haesten si hem ende wilden
in comen eer soe was ondaen
ende die van binnen ghingen slaen
up die ander eer sise wel sagen
ende begonste weder achter jaghen
doe riepen si met groten ghere
hout op hout op coninc here
dootdi ons hets ju verlies
wi sijn ju liede wacht u dies
alse die coninc dit verstoet
verblijtde hem sin ende moet
ende beval den andren ter vaert
dat elkerlijc bestede sijn sweert
doe reet hi buten sonder daghen
ende begonste hem sere vraghen
hoe die strijt eerst begonste
daerne was niemen die hem conste
berechten sine wistens niet
maer si seiden here nu siet
wi moghen u seggen dat wijs weten
juwe starke vesten waren beseten
een deel vor die middernacht
met wel groter heercracht
ende sijn si alle bleven doot
beide clene ende groot
die de vijfte porte hilden
si riepen up ons ende wilden
dat wi die porte hadden ondaen
wine dorstens niet bestaen
wi ontsagen tgrote heere
ende verloersi sonder weere
alle gader hare leven
datter nemmer een nes bleven
here dit es ons een swaer slach
ende also houde als wi den dach
saghen daden wi ontsluten
die porten ende wi voeren buten
ondervinden die waerheit
wie den casteel hadde beleit
maer als wi buten sijn comen
soen hebben wi niemen vernomen
ende als wiere niemen en sagen
ne wilden wi daer niet langere dagen
mettien hebben wi vernomen
als wi waenden weder in comen
enen ruddre gaende allene
te maten groot te maten clene
die quam hier inwart metter vaert
ende drouch al bloet ghetruct sijn swert
ende als wine vor ons sagen gaen
peinsden wi wi soudene vaen
mettien hevet hi ons vernomen
als wi up hem souden comen
so ghinc hi die porte sluten
here aldus bleve wire buten
ende hi es daer binnen bleven
in weet oft hi noch mach leven
dit was al dat wiere of sagen
mi dincke so magic sere clagen
sprac die coninc mijn verlies
hi es ghevaen sijd seker dies
die hevet brocht in dese scade
mine liede waren van dommen rade
dat sine lieten comen
die scade die ic hebbe vernomen
salic ghenesen so ic best can
ic hadde wel x hondert man
die hilden mine starcke vesten
alsic ghemarken can ten besten
darne waser maer lx min
nu dinke mi in minen zin
diere neser niet iiij hondert bleven
sine hebben alle verloren tleven
nu willic varen sonder letten
ende weder doen besetten
mine porte so ic best can
daer tierst waren vierwaerf xx man
sullen wi nu xl houden
die dode die laghen up die mouden
vort ende weder up dat zant
ghinc men souken tes mense vant
dese dede die coninc draghen
bede up paerde ende up waghen
daer mense mede soude ter vaert
voeren ten castele waert
wat holpt dat ic ju langhe lette
men dalf die dode ende sette
die levende daer si gebraken
die coninc en mochte niet ghemaken
der walewein hevetse also ghevelt
dat si nemmer ne werden ghetelt
also wel alse si te voren waren
dus quam die coninc al sonder sparen
ende hevet ghedaen so hi best mochte
van den volke dat hi brochte
sette hi ten tween porten an
telker porten xl man
oft si waren bleven sonder hoede
den coninc was onsochte te moede
alst recht was van siere scaden
xx waghene al vol gheladen
brochtemen ghevoert sonder tale
met doden ende leitse al te male
up een kerchof dat mense soude
smorgens leggen onder die moude
daer moesten si ligghen toten daghe
die coninc ghinc met groter claghe
hem ontwapenen in die zale
ende dandre heren al te male
si moeten vergheten haren rouwe
nu hort vort vander joncfrouwe
ende van waleweine die ghinder lach
daer hi zonne no mane en sach
dies was hi droeve in sinen zinne
ende die jonghe coninginne
die alle die engiene wiste
van den karkre soe dede met liste
ene duere up ende wilde gaen
om datsoe horen wilde ende verstaen
waleweins claghe die daer in lach
daer hi zonne no mane en sach
noch niemen dien hi claghen mochte
noch oec vertellen sijn ghedochte
en ware gode ende onser vrouwen
dien sal hi claghen sinen rouwen
hi seide wel lieve here
nu ne achtic min no mere
up dese doot bi miere trouwe
mochtic noch sien die scone joncfrouwe
een deelkijn na mijn ghevouch
so haddic bliscapen ghenouch
danne willic wel bliven doot
hare fierheit es so groot
daer volget emmer doget naer
mi en verweghet niet een haer
dese smerte ende dese carine
die ic hier doghe ende dese pine
wilde soe mi selve nemen tleven
ic soude hare mine ziele gheven
ghevaen also soe mi nu selve doet
maer coelt hare vader sinen moet
over mi dat sal mi rouwen
ghepeins van der scoenre joncfrouwen
dat ne laet mi droeven niet
miere herte dinct dat soese siet
ende bede hare aermen ondaen
hare minne heeft mi daer in ghevaen
dat ic langhe hebbe ghedragen
waer omme soudic die pine clagen
die ic duere hare hebbe ghedaen
duer al dat ic hier bem ghevaen
waric daer ute bi miere trouwe
vorden casteel ende die joncfrouwe
hier binnen ware ic souder in comen
ghinct mi te scaden oft te vromen
hare minne heeft mi so ghevaen
alsoet ghebiet mach soe mi slaen
nochtan salic hare minne
vaste draghen in minen zinne
also helpe mi god die mi gheboet
bede levende ende doot
al en sal soes weten niet
in deser noot in dit verdriet
benic dore hare minne comen
soe es rose boven allen blomen
haddicse also wel bekint
vander tijt dat icse hebbe ghemint
ic ware dor hare bleven doot
hare doget die es so groot
het es mi bequame wat soe mi doet
dit horde soe al daer si stoet
die weder also sere claget
sine minne die soe draget
al sweechse stille metten monde
soe peinsde het ware grote sonde
dadic den riddre tleven nemen
hoe soudt mijn herte mogen themen
bevaen in een ghepeins van minnen
die coninc ende alle die daer binnen
met hem waren sijn gheseten
over tafle ende ghinghen eten
maer si aten lettel goet
die rouwe vulde hem den moet
alse die maeltijt was ghedaen
wilde die coninc slapen gaen
die hem des dages sere mesmakede
daer was menich dien sere vakede
elc reetde hem ten bedde waert
doe dede die joncfrouwe ter vaert
gereden kupen ende vat
hare boden waren niet lat
dat soe gheboet was ghedaen
doe ghinc die joncfrouwe saen
ende dede die karker duere ontluken
doe brochtmen waleweine buten
als hi die scone joncfrouwe sach
sine herte ontploec hem alse die dach
hare minne hevetene so ghevaen
hi was wel na tote hare ghegaen
daer soe bi haren lieden stont
om te cussene an haren mont
ne ware dat hem bedochte
ende peinsde dat hare doch mochte
ter aventure sijns ontfarmen
twe rudders namen bi den armen
ende brochtene ter joncfrouwen gheleet
hine was in langhen niet ontcleet
doe beval die joncfrouwe boude
dat men sciere ontwapenen soude
ende menne danne bonde onsoete
te gadre handen ende voete
ende menne vor hare neder leide
nu ghenaken mine arbeide
sprac walewein ende minen rouwe
al ju ghebod scone joncfrouwe
so doet met mi in gods name
dootdi mi hets mi bequame
so wat pinen ghi mi doet
die joncfrouwe peinsde in haren moet
nu ne was ridder noit ghevelt
mijn vader hevet mi minen droem gespelt
dat dinct mi wel te minen besten
ic wildic met hem buten vesten
stonde ende het sijn wille ware
ende ic ne quame bin enen jare
hier binnen weder te minen vader
ende wi moesten bliven te gader
met hem in sijn gheselscap dan
euwelike bliven soude vort an
mi ware vele bet dan bequame
sijn soete ghelaet sijn soete lechame
die melodie die hi soude
jegen mi driven oft hi woude
danne mi te mergen inden boemgaert
dien mijn vader hevet so waert
ende daer die goudine boem in staet
daer so varre niemare of gaet
dor dat grote wonder datmer an siet
die vogelkine ne cesseren niet
altoes te singene soeten sanc
daer es der bellekine gheclanc
daer jeghen te horne den soete acort
danne staet die aern daer bet vort
die metten vlercken bevangen hevet
die clare fonteine die altoes ghevet
langhe leven ende ghesonde
ic dar nodan wel metten monde
segghen dat ic mi van al gader
eer halmen soude ende oec minen vader
ende vrienscap verliesen euwelike
eer ic den ridder sloughe swike
die hier vore mi leget ghebonden
doe sprac soe ten selven stonden
toten ridders dese tale
dien waleweine hadden in die zale
uten karkre ghebrocht vorwaere
si seide ghi heren god weet ic ware
van desen ridder ghewroken gerne
die minen vader pijnde te deerne
wedert mi quaet es ofte goet
ic moet emmer minen moet
over hem coelen maer mi ware
leet wist yemen hopenbare
dat ic die bem ene joncfrouwe
enen ridder soude doen sulken rouwe
keert ghi heren want ens niet
wel betamelijc dat ghi siet
want ic sal hem groten toren
doen ic segt ju wel te voren
aldus in deser selver maniere
keerden uten karkere weder sciere
die ridders ende alsi waren buten
dede die joncfrouwe ysabele sluten
die camere vaste metter spoet
twe camerien getrouwe ende goet
hadde ysabele doe met hare
die hare stille ende hopenbare
heimelike waren tallen saken
soene wilde ghene droeve herte maken
ende alsi die sake dat sijt weten
hare dinct so hevet al leets vergeten
na dien dat soe haren lieven amijs
met hare hevet in hare porprijs
noch ne was joncfrouwe in erderike
die so sere inhertelike
enen rudder minde ende so sere
als soe waleweine dede den here
wet wel dat die scone maget
els en gene dinc en jaget
dan te drivene hare jolijt
metten her waleweine te deser tijt
soe weet hare selven seker daer
dat soe mach wesen sonder vaer
daer der walewein lach upt pavement
liep soe tote hem met genent
ne waer dat hare die scamelhede
een weder trecken gaf tier stede
soe hadde thant den ridder van prise
ghehelst ghecust in menegere wise
dies hevet soe hare ten selven stonden
onthouden met pinen maer onbonden
hevet soe saen den edelen man
ende mijn her walewein die hem can
wel ghelaten seide met desen
ay scone joncfrouwe hoe saelt wesen
weder salic sterven ofte leven
salic sterven ic sal u gheven
mine ziele scone joncfrouwe
neemdi mijn lijf met soeten rouwe
willic sterven in uwen scoet
die joncfrouwe sprac ne ghene doot
ne suldi here van mi ontfaen
maer mochtic ic soude ju saen
telivereren van algader
ute den dangiere mijns vader
na dien dat nu ghescepen staet
wetic oec wel sulken raet
dat ic wel cortelike sal
ju telivereren van al tal
die joncfrouwe namene bi der hant
ende dedene up staen thant
ende ledene ten selven tiden
in ene andere camere daer besiden
noit en was in aerderike
camere so scone no hare ghelike
ghemaect bi meestrien groot
so blecte vanden goude root
ende scemerde harde menichfoude
meneghe scone historie oude
ende nieuwe stonden daer gepingiert
daer die camere mede was verchiert
van cinopre ende van lasure
van selvre ende van goude pure
die pingeringhe ende dat wonder
dat daer ghewrocht was boven ende onder
die ystorie van troyen ende oec mede
twonder dat alexander dede
in can ju ghemaken vroet
van al den wondere datter stoet
ende datmen daer al omtrent
mochte sien upt pavement
oec stont daer ghemaect ene duwiere
subtijllijc in al sulker maniere
dat niemen ne ware so vroet van zinne
dat hi soude worden mogen an inne
welker neffens dat soe stoede
te groten rampe ende sere te ongoede
quaemt den meester diese maecte
want allene up hem becraecte
tongeval hort in welker maniere
also oude als hi die duwiere
hadde vulbrocht ende twerc volhent
stappans was hem sijn payment
ghegeven ic mach ju segghen hoe
die joncfrouwe dedene doe
ysabele die goedertiere
stappans werpen in die riviere
daer hi verdranc ende sijns daer nare
nemmermeer ne wart niemare
dus ne wiste niemen vander dinc
dan die joncfrouwe ende die ghinc
bi den her waleweine neder sitten
up ene lijs die met witten
sidenen cledren was verdect
daer hevet soe hem vertrect
al hare wesen al haren raet
ende hoe dat daer binnen staet
soe heeft hem die duwarie ghewijst
die mijn here walewein sere prijst
want soe behagedem harde wale
ysabele die scone smale
ende walewein die riddre vri
waren gherne elc andren bi
dat grote solaes die soete vie
dat grote amoers die melodie
die si onderlinghe dreven
wert jou van mi niet bescreven
want ic en caent gheseggen niet
ende of si ooc speelden iet
onder hem tween der minnen spel
dan canic ju gheseggen niet wel
heimelike al sonder rouwe
es walewein ende die joncfrouwe
si hebben haren wille al gader
ysabele hevet haren vader
vergheten ende sinen rouwe groot
so hadde liever ware hi doot
dan soe den riddre stout vermeten
waleweine soude vergheten
hare vader die coninc assentijn
hi waent wel weten die waerheit fijn
dat walewein hevet die pine groot
starcke vangnisse toter doot
lettel achte hi dat hi so wale
met siere dochter der scoenre smale
es te gemake met soeten spele
hi ghelosede dicken ende vele
hoe dane doot hi dade bederven
ende met diversen tormenten dade sterven
der walewein also ict eerst seide
ende ysenbele hadden beide
amors jolijt ende grote jonste
daer ne was hare ghene die conste
van andren werden sat of moede
thaer selfs behouf heeftsoe ene roede
ysabele geploct ic wane
soe werter arde varinc ane
qualijc en doe geluc of geval
alsic u hier seggen sal
daer was een ridder int hof die sere
pogede om der joncfrouwen onnere
hi hadde bi nachte ende bi daghe
verradelike gheleit laghe
ende ghewacht bi suptilen treken
al hare segghen al hare spreken
dat amors ende die feeste
die soe dreef met bliden gheeste
jegen den ridder goet van prise
walewein die in alrewise
die joncfrouwe minde met herten groot
hem dinct si sijn uut alre noot
si hadden hare hemelijchede
ende drevense dickent daer ter stede
haer spel ende haer grote iolijt
dies hadde de rudder groten nijt
hi was vroet ende stuer
subtilike haddi in den muer
ghemaect een gat daer hi sach
die feeste die te drivene plach
mijn here walewein ende die fiere
jeghen die maget goedertiere
hi sach se te meneger stont
die joncfrouwe cussen an haren mont
ende helsen na der minnen spele
dit was so dicken ende so vele
dat die felle riddre wreet
toten coninc liep hi ghereet
daer hine in ene camere vant
allene hi knielde al te hant
ende seide lieve coninc here
mijn herte weent van groten sere
ghi sijt verraden jammerlike
ende ghi sult derven cortelike
juwer werelt ere ende juwer crone
jouwe ysabele die scone
heeft ju bi subtylen engiene
verraden ju staet te ghesciene
groten ramp ende swaer verlies
die coninc sprac berecht mi dies
daer of soudic weten gaerne
bestaet mi mijn dochter tontaerne
so waert jeghen nature sere
dade mi een ander goet ende ere
maer hoe mochtic gheloven dat
die ridder sprac here up een rat
doet mi legghen eest niet waer
nu comt selve tote daer
ic sal ju leden te sulker stede
daer ghi selve die waerhede
properlike sult bescouwen
die coninc die antworde met trouwen
daer moeti mi leden saen
dander sprac here weten gaen
ic salre ju leden wanic wale
si ghingen te gader na der tale
die coninc ende die ruddere wreet
sinen heere leedde hi ghereet
toter camere daer die ghelieve
in waren datten groten grieve
hem beden sal comen in corten ure
sine hebben meer dan aventure
die rudder leetde den coninc mettien
bet vort daer hi mochte dorsien
die masiere ende hevet te hant
versien den rudder achemant
waleweine sittende met rivele
bi siere dochter der damosele
ende sachse sitten allene twee
tere scoenre tafle ende nemmee
in harde menegerande wise
hadsi plaintheit van goeder spise
ende van wine drierande ofte viere
elken oec na sine maniere
vore die goedertiere so sneet
walewein die morssele ghereet
eer die maeltijt was voldaen
ic segghe ju sonder minen waen
dat siere manlijc andren binnen
bi den rade van der minnen
custen si ende helseden hondert waerf
dat van rouwen doe niet en staerf
die coninc hare vader doe hi dit sach
stillekine seit hi o wach
wien salmen betrouwen oft gheloven
na dat mi nu wille roven
mijns selfs kint mine werelt ere
soe salre omme sterven met groten sere
als een die al es verwoet
ghinc hi danen met groter spoet
die riddere volghede hem ter vaert
die coninc ghinc ter zale waert
ridders serjante al datter was
verstormdi sijd seker das
ende deetse doen int hare arnasch
menegen ridder stout ende rasch
was daer saen gewapent wel
assentijn die coninc fel
ledetse met hem alle gader
daer der aventuren vader
in die camere was sonder rouwe
met ysenbelen der joncvrouwen
als alle sine liede waren daer
doe sprac die coninc overwaer
ende telde hem die baeldadichede
die ysenbele sijn dochter dede
ende dat soene met valscer hone
ontherven wilde van siere crone
ende al gader sijn volc verderven
ende verradelike sijn volc doen sterven
hi vertelde hem dat soe drouch
des ridders minne die hem verslouch
so menegen crachtegen baroen
sine liede waren om dit doen
harde gram ter selver ure
ende die coninc die hiet die mure
ontwee steken metter vaert
doene was daer langere niet gespaert
ende sine daden gheen ander warc
met hantbomen groot ende starc
begonsten si hurten ende steken
wel dochte ysabelen breken
hare herte ende scoren mids ontwe
van groten vare hadse so wee
doe sprac soe te haren lieve
wel soete minne te groten grieve
sal onser tweer minne enden
mijn vader comt ende wille ons scenden
wi sijn bespiet ende gewacht
vullike toe metter jacht
vliet in die duwiere met haesten groot
of ghi sijt nu sekerlike doot
ende ic sal hier buten bliven
eer mi mijn vader sal ontliven
al waert dat ghi ju settet ter were
en mochte ju helpen mijn no mere
lief sprac mijn her walewein
so waric dan een groot vilein
soudic mi selven daer toe gheven
te vliene daer ghi verlort ju leven
het ware mijn lachter al te groot
eer salic bi ju bliven doot
helpt mi wapenen scone joncfrouwe
god sl ons helpen uut desen rouwe
ende heden sijn onse toeverlaet
ic hope emmer hoe soet gaet
in sal niet sterven sonder were
minen here waleweine den here
halp die joncfrouwe dan
dapperlike so soe best can
der walewein vor alle dinghen
claechde sijn swert metten ij ringen
dat hijt daer niet en hevet
hi bidt der maget dat soe begevet
hare wenen ende hare carmen
mettien bevinchise in sinen armen
inhertelike doe ic ju cont
custehise an haren roden mont
hi seide lief set juwen troest
an onsen here ende gheloeft
dat al ten besten comen sal
mettien maecten so groot ghescal
des coninx liede jeghen die duere
dat sise met crachte in corter ure
daden spliten ende frotsieren
si riepen inwart ende crayeren
waer sidi ribaud pautenier
ghi hebt volgaen ghi blives hier
doe staecsi seere dan te voren
walewein en liet hem niet verdoren
vore die duere ghinc hi staen
metten bloten swerde ende sal ontfaen
die gaste diere willen liden
daer hebben si ten selven tiden
die duere gesteken in clenen sticken
walewein en can niet ghemicken
hoe hi sijn lijf sal ondraghen
met harde vruchteliken slaghen
onthaelde hi die vorderste daer
die liden waenden sonder vaer
drie ridders starc ende fier
heeft hi doot ghesleghen hier
elken met enen slaghe groot
duere die bitterheit vander doot
crescen si daer si gaven den gheest
al sulc ghescal al sulc tempeest
als mijn her walewein daer maecte
ne horde nie man dien hi gheraecte
die moeste die bitter doot smaken
men horder menich spere craken
up waleweine den rudder fijn
die coninc selve assentijn
riep up sijn volc wat doedi dieve
noit en dadi mi noch live
laetti ju enen rudder verwinnen
ghi moetes andersens beghinnen
suldi vaen versagede ketive
jouwe blode herte flau als wive
nu laet ju ghene prouaetse toghen
ghine cont die slaghe niet ghedogen
die coninc was fier ende sere fel
ghewapent utermaten wel
ten here waleweine waert
maecti hem ende hevet sijn swaert
ghetrect dat scaerp was ende breet
hi haeste hem ende slouch ghereet
up waleweine met beden handen
wel waendine al toten tanden
hebben ghesleghen hi miste dies
der walewein die en gheen verlies
nontsach no ghene aventure
sloegen weder ter selver ure
up den coninc assentine
die diere stene die fine
uten helme sprongen ghemene
ende vander druust mochte up sine bene
die coninc langer niet ghestaen
dat hi viel ter aerde saen
verdovet van den slaghe so sere
dat hi was al uten kere
hine horde no en sprac oec niet
no en wiste wat hem was ghesciet
als dit sine liede versagen
begonsten sine sere claghen
si seiden dits jammerlike dinc
es aldus doot die coninc
daer scoter harde vele doe toe
die den coninc droeghen doe
uter porssen achterwaert
si waren om sijn lijf vervaert
si daden hem of den helm sniemen
hen soude ju ghesegghen niemen
hoe dat sine alle ende even gedichte
weenden ende worpen hem int ansichte
water ende cort na dien
begonste die coninc up hem sien
hi seide ghi heren sijt onvervaert
in hebbe gheen aerch haelt mijn swaert
van nieuwes willic up hem striden
gawi toe van allen siden
hine sal niet langhe mogen geduren
ende hi sal in den sconfelturen
doot bliven ofte mat
niemen wese traghe no lat
met desen so es up gheheven
die coninc ende hem es ghegheven
sijn swaert dat was van groter waerde
wel grammelike hi ghebaerde
ende trac met ghewilleger hant
vor waleweine den wigant
wel met ij hondert ridders van prise
dese ghingen in alre wise
up den here waleweine houwen
dar mochtmen felle bataelge scouwen
ende waleweine den deghen goet
onstaen menich starc ghemoet
meneghen slach meneghen steke
noit vacht man so deghenleke
die vaste scilde die helme starc
dede hi spersen in dat parc
ende dorslouchse in dien stonden
tbloet liep uten verscen wonden
ende goyde recht als ene beke
daer riep menich jammerleke
dese die ons hier dus scent
es van den duvel hier ghesent
anders so en ghedade hi niet
die grote mort die hier ghesciet
hets besebucs cnape of sijn gheselle
ende hi es comen uter helle
om dat hi ons allen wille verderven
haddi mogen versterven
hi ware overlanc versleghen
die coninc assentijn die deghen
wart gram om dese tale sere
ende seide ketive grote onnere
moeti hebben ghi sijd versaget
haddi ju stoutelike ghewaget
wi hadden den rudder over lanc
doot oft ghevaen an sinen danc
hi es mensche alse wel als ghi
ic mach wel tote jou segghen spi
dat ic ju goet ende heerscapie
gheve ghi sijd so blode partie
mettien worden die baroene
sere bescaemt van desen doene
ende al gader dat conroet
begonsten met bitterheden groot
alle up waleweine den here
steken ende slaen al even sere
ende harde dit so langen stont
dat si den ridder namecont
met crachte velleden ter erden
ende roefdene van sinen swerden
ende bondene ende mesvoersdene sere
ende brochtene uut haren here
diene wredelike ontfinc
ende die stappans siere dochter vinc
hadsoe ghewilt die goedertiere
so ware wel ontvloen in die duwiere
maer sidemeer datsoe sach
den gonen daer hare troest an lach
onder sine vianden ghevaen
wilde soe die doot mede ontfaen
ende niet langher leven meer
al sulc jammer al sulc seer
ne was noit ghehort in ghere stede
in den karker dat mense dede
die onreine was ende cout
ende waleweine den ridder stout
dedemen in enen andren besiden
ic wane noit te ghenen tiden
so felle vangenesse was ghevisiert
onsochte was hi daer in ghepiert
ende in boyen so sere beslegen
het hadde een ors kume gedregen
ontfarmelike met groten rouwe
clagedi sijn lief die joncfrouwe
ende seide lace wel soete vriendinne
soete lief en was noit minne
in aerderike so sere verraden
alse die onse ay god ghenaden
dat men uwen sconen soeten lechame
die so scone es ende so bequame
sal jugieren ende verderven
ic wilde dat ic moeste sterven
duer ju drie dode allene
ende men ju uten karkerstene
dade ende sculde u quite vort an
wie was die dief die valsce man
die ons versceden liggen dede
waerdi met mi te deser stede
wi souden bede in dit mesval
te bet verdraghen onse ongeval
al hadde der walewein groten rouwe
vele meeren hadde die joncfrouwe
soe wranc hare hande ende sleet haer haer
menichfout beweende soe daer
den hovescen mijn her waleweine
het was daer vul ende sere onreine
daer soe sat dat edel wijf
sere mesmaecte soe hare lijf
assentijn die felle coninc wrede
hadse ghedreecht dat hise bede
ontliven soude met groten tormente
hine liet niet om al sine rente
elc clagede sere van hem beden
dat si also waren versceden
ende dat si mallinc andren niet
vertroesten moeste in dat verdriet
elc clagede andren meer dan hem selven
dene mict dat mense sal delven
levende oft bernen in een vier
dander mict nu werdic hier
verhangen of up een rat gheleit
met dusghedaenre sericheit
daden si claghe eert hem ontfacht
al tote over die middernacht
nu latic hier of die tale
ic salre weder toe keren wale
ghi hebt wel ghehort hier voren
hoe walewein die ridder uutvercoren
jeghen den roden ridder vacht
die der joncvrouwe dede cracht
hoe hise slouch met hertenen riemen
no verre no na was daer niemen
die hare mochte helpen uten rouwe
dan walewein die oit ghetrouwe
troestre was in allen sere
allen joncfrouwen met scilde ende met spere
volgede hi over ene riviere
den wreden roden ridder sciere
hoe hine achterhaelde ende bat dies
dat hi niet en ware so ries
dat hise sloughe vor sine oeghen
want hine mochts niet ghedoghen
die rode was van groten dangiere
ende slouch die maget godertiere
vele te meer oec al in een
doe worden si vechtende onder hem tween
so dat mijn her walewein
doot slouch den fellen vilein
maer hi biechtene oec eer
ende muenechdene daer na dats meer
metter aerde ende daer naer
nam hi den doden ende voer van daer
want hi belovet den doden man
oec groefhine up een kerchof dan
om dese doget die walewein dede
quam hem grote vrome mede
so ic ju sal maken vroet
des doden gheest quam metter spoet
tote waleweine in den karker onrene
daer hine vant in groten wene
hi sprac tote hem ridder ne sijt
niet vervaert te deser tijt
ic sal ju verlossen wel
ic bem die rode ridder fel
die ghi verslouget om die ontrouwe
die ic dede der joncvrouwe
omme dat ghi mi daedt ter aerde
ende mi moneget also ic begaerde
so salic ic jou verlossen van hier
waleweine den ridder fier
wonderde sere van desen saken
hi seide mijn god heeft wel gewaken
ghi moet varen in abrahams scoot
dat ghi mijns ghedocht teser noot
ende in deser sware groter pine
mettien braken sine vingerline
der walewein wart verloest thant
die dode nam waleweine bi der hant
ende ledene uten karkerstene
tote ysabelen der joncfrouwen rene
inden karker daer sise vonden
clagende sere in dien stonden
die dode verloste die godertiere
hare vingherline braken sciere
ende walewein sprac jeghen hare
scone lijf sijt niet in vare
onse vernoy ende onse mesval
sal ten besten comen al
wi sijn verloest wi moghen gaen
wine bliven hier nemmee ghevaen
die dode leetde die joncvrouwe
ende waleweine uut al sonder rouwe
darne was in ghene stede
slot so vast het en ondede
so waer so die dode quam
doe leide hi waleweine daer hi nam
sine wapine die hi daer brochte
want hi els ne ghene ne rochte
sonder die sine si waren so goet
doe leetdi waleweine metter spoet
int stal ende dede hem nemen thant
tbeste ors dat hi daer vant
waleweine leide hi voren doe
tote si ter uterster porte toe
quamen ende doe sise leden
hevet walewein dat ors bescreden
ende sette vor hem int gherede
die joncfrouwe dus reden si bede
si reden vaste ende sloegen met sporen
die dode die was emmer voren
ende alsi quamen ter duwiere
die ghinc onder die riviere
moesti sceden van den paerde
ende liet lopen siere vaerde
want darne mochte gheen ors liden
die dode ghinc ten selven tiden
voren in die haghedochte
walewein volgede als hi eerst mochte
ende leetde vor hem bi der hant
sijn lief die joncfrouwe achemant
nu hort ic hebbe vergheten hier
walewein die ridder fier
eer hi voer uut sconinx porprise
nam hi tgoede swaert van prise
dat men hiet metten ij ringhen
dat noit man ne conste bedwingen
sonder hi die ridder waert
als hijt hadde in sine vaert
doe quamen si ter haghedochten
metten doden ende besochten
den wech ende ghingen harre varde
so langhen stont onder die aerde
dat si alle onder die riviere
bander side quamen sciere
dies was blide die joncvrouwe
hare dinct si hevet allen rouwe
vergheten dat soe hare lief
bi hare weet al sonder grief
die dode ridder leetde doe
waleweine emmer toe
al toter burch daer die vos
in woende die gaerne ware los
van dat hem versciep sijn stiefmoeder
harde gherne ware hi vroeder
hoet metten here waleweine ware vergaen
hi saelt weten harde saen
alse die dode ridder wijs
waleweine hevet brocht ints vos porprijs
sprac hi tote hem ende seide
nu blijft in die gods geleide
in hebbe niet langere te deser tijt
bi ju te blivene hier respijt
walewein dancte den doden sere
der doghet ende der groter ere
die hi jeghen hem hadde gedaen
ende die dode sciet van hem saen
ende walewein es int vrijthoeft bleven
die vos quam tote hem ghedreven
ende groetene met groten rivele
dies wonderde sere ysabele
ende hadde groot wonder ter stont
hoe spreken mochte sulc een hont
doe vragede die vos den ridder wart
hoe hi hadde ghevaren an die vart
walewein telde hem sine aventure
ende seide hem ter selver ure
dat dat des coninx assentins kint
was dat hi sere hadde ghemint
dies was die vos in groter feeste
ende sprac bi den helegen gheeste
mi moet emmer werden condre
van den riken coninc wondre
ende van alydrizondre sinen sone
mochtic noch ghesien die gone
bede te gadre ende ju tween
so ne claghedic pine ne gheen
so wordic weder mensce sciere
walewein sprac in ghere maniere
ne willic ju begheven vor dien
dat ghi ons vieren hebt ghesien
dies dancte hem die vos sere
doe vragedem walewein die here
hebdi wel geachtewaert
gringolette mijn goede paert
ende minen helm daer toe mede
die vos antworde ende seide
ja ic here doe sprac die deghen
morghen moeten wi ridens plegen
ende varen den coninc wonder souken
ghi moget uwer stiemoeder vloeken
die ju hier toe hevet brocht
nodan hevet soet wel becocht
binden vrijthove sijt seker das
so stont een harde scone palas
ende die vos dede waleweine
ende ysabelen der joncfrouwe reine
daer boven te gadre tiden
ende deetse wesen metten bliden
si hadden ghenouch des avonds daer
doe ghincsi slapen daer naer
tsmorgens porrede si van danen
die vos begonste hem vermanen
waer up dattie joncvrouwe soude
riden walewein antworde houde
ende seide daer mede ne hebt gheen letten
ic salse upt part wel vor mi setten
die vos dedem hebben sijn paert
ende walewein sat up ter vaert
ende sette vor hem met rivele
die scone joncfrouwe ysabele
si porreden van danen doe
die vos liep voren emmer toe
tweder was soete ende scone
die zonne verbaerde anden trone
joliselike ane die margenstonde
menich vogelijn dat begonde
daer singhen met wel soeten lude
bedauwet waren bome ende crude
tot dien dat die zonne up quam
so waer dat mijn her walewein quam
hine ghemoete wijf no man
no creature no ghene dinc
maer alst biden avonde ghinc
dat seggic ju in waerre dinc
so quam een jonc ridder ghereden
up een ors van starken leden
wel ghewapent was hi daer toe
den here waleweine ghemoette hi doe
ende alsene mijn her walewein versach
hi ontboet hem goeden dach
hi groettene vore hovescelike
die ander sach onwaerdelike
up hem ende leet al sonder spreken
van onwerden wildi hem niet gebreken
dat hi hadde gheantwort een wort
walewein sweech ende reet vort
hi was so hovesch so goedertiere
dat hi ne wilde in ghere manire
dat handen als menich soude doen
maer als leden was die felloen
diene te groetene dangierde niet
hi keerde sijn ors ende siet
na waleweine den ridder vri
ende hi sprac te hem selven spi
dat ic desen cornuut liet liden
die met hem voere te desen tiden
so scone een openbare wijf
hi laetse hier of het cost mi tlijf
doe riep hi achter waleweine
ridder die daer up den pleine
rijdt metter joncfrouwen achemant
keert weder laet hier enen pant
dats die joncfrouwe ende el ne ghenen
pant ne willic wildi mi tenen
hier mede sprac der walewein
so waric dan een groot vilein
lietic mi die joncfrouwe nemen
hoe soudict moghen ghetemen
ja en hebbic ju niet mesdaen
eer soudic mi laten vlaen
eer ict ghedogede motict verweren
die ander sprac houdi ju sceren
houdi met mi juwe ghile
comets of ter quader wile
oft ju naket droufheit vele
in weet of ghijt hout in spele
sprac walewein hets nerenst met mie
els ghevalle datter of ghescie
wildi emmer die joncfrouwe hebben
het sal yemene an sine rebben
van ons tween sekerlike gaen
die ander sprac ic wilt bestaen
die joncfrouwe hier up die weerde
willic winnen metten sweerde
ic wilre ju hoeft te sticken om houwen
walewein seide ic wille betrouwen
gode dat ghire qualic an lieget
en si dat mi mijn swaert bedrieget
ic sal ju leren up desen dach
hoe ysemgrijm te speelne plach
jeghen tscaep dander seide
es dit jouwe overmodichede
ende juwe ridderscap dat ghi toget
keert ju omme ende poget
dat ghi metter daet volcomt
dese grote worde die ghi noemt
gi segt wel sprac der walewein
elc keerdem omme in dat plein
een verre stic metten orssen groot
om dat si te meerren stoet
metter joeste souden gheven
elc speelde om anders leven
elc hadde ene glavie na sijn ghevouch
van bliscepen die ridder louch
dat hi joste hebben soude
metten sporen van roden goude
spoerslagedi tors daer hi up sat
der walewein en was oec niet lat
sijn goede ors gringelet
sporslagedi in lanc so bet
enen scilt voerdi ridderlike
ende den scacht ghenendelike
tontfangene sinen wedersake
elc quam up andren als een drake
ghereden met scilde ende met spere
elc die stac up andren sere
ende die vremde die gherochte
den stouten waleweine so onsochte
jeghen den helm dat sijn hovet
vander steke was al verdovet
ende dat van der groter dracht
al te sticken brac sijn scacht
ende mijn her walewein staken weder
so sere dat ors ende man ter neder
metter druust vloech ter erde
die riddre anders niet en berde
dan oft hi doot hadde gewesen
ende lach een lanc stic na desen
sonder spreken maer doe hi bequam
ende hi waleweine vernam
sittende up sijn ors van prise
ende hi daer lach in sulker wise
hi seide ridder wat soes ghesciet
ic ne lye verwonnen niet
laet mi monteren ic sal ju sciere
te weten doen mine maniere
so helpe mi god die mi gheboet
magic ic sal u slaen te doot
so ic den meneghen hebbe ghedaen
walewein seide dits sere mesdaen
dat ghi mi dreecht ic mochte mi wel
wreken waric tuwart fel
ghi ligt hier noch vor mine voete
maer staet up met goeder moete
ende sit up ju ors oec mede
ende danne vecht in juwe vermetelede
dat es ju tbeste wetic wale
die ander sprac hets hovesce tale
dat ghi segt waert dat ghi wilt
mi up gheven swart ende scilt
ende vor mi cnielen ende bidden genade
ic soude mi daer up beraden
ende doen juwe ghenadichede
der walewein antworde ende seide
ridder hoe comt dat ghi dit segt
wetti niet dat ghi hier legt
neder vor mine voete int sant
wildic ic sloughe ju doot thant
recht ju up sit up ju paert
ende dan doet dat ghi begheert
die felle ridder wart up mettien
ende bescret sijn ors na dien
sijn swaert trac hi sonder beden
dat goet ende tangher was van sneden
hi begonste daer na saen
up den here waleweine slaen
in diere ghebare weet vor waer
oft hine te stucken soude houwen daer
ende als mijn here walewein siet
dat anders ne mach wesen niet
begonste hi up den ridder weder
slaen ende haddene na ter neder
gheslegen metten eerste slaghe
hi sprac biden goeden daghe
ridder ghi sijt te mi waert wreet
maer ic doe ju enen heet
magic ic sal ju thoeft af slaen
ghi wet wel in hebbe ju niet mesdaen
ende ghi versoect mi doot te slane
doe ghinc hem mijn her walewein ane
ende wondene al achter een
te vij steden eer hi ghefeen
ende die andre werde hem nochtan
weder jeghen den stouten man
hi hadde een ors dapper ende goet
ende dede menich fel ghemoet
ende meneghen keer up waleweine
dat gras was oft met roden greine
besperst was also waest ghedaen
so scone slaghe sach noit man slaen
alse dese twee nu hier daden
doch was die vremde meest verladen
want hine conste met ghenen dingen
onstaen dat swart metten ringen
der walewein was hem so wreet
dat hi sijns ghenen raet en weet
ende nodan van groten dangiere
soen wildi in ghere maniere
ghenade bidden den rudder stout
sine herte wart hem vlau ende cout
dort bloet dat hem uut sinen wonden
gelopen was in dien stonden
nu sijn sine anwissen swaer
wech ende weder dreef hine daer
mijn her walewein in dat parc
sine slaghe waren so starc
dat hi den ridder daer ter stede
so sere mesvoerde dat hi tgherede
altoes behouden mochte niet langher
ende metten swerde goet ende tangher
dedi hem daer sonder lieghen
sijn hooft ij screden verre of vliegen
die lichame viel ter aerde doot
die ziele voer daer god gheboet
alse ysabele in den striden
den riddere doot sach soe was blide
ne clagedene die joncfrouwe niet oec
mijn her walewein liet den goec
liggen ende nam des ridders part
ende setter boven metter vaert
ysabelen sonder letten
si ghingen hem ten weghe setten
ende reden haren vullen telt
die vos liep voren up dat velt
blide was hi dat der walewein
verslegen hadde den vilein
doe begonste die zonne gaen
te gode vanden avonde saen
maer dies waren si confuus
sine saghen casteel no huus
no nieuwer daer si mochten varen
ende die nacht quam sonder sparen
so dat si moesten bi donkere riden
bi node vorwart toten tiden
dat si die mane saghen risen
die hem lichte met jolisen
oec so lichten hem die sterren
daer vernamen si van verren
scemerende als ene tortijtse claer
daerwart voren si vaste naer
so langhe stont in dat groene
dat si van enen pauwelioene
geware worden ende alsi quamen
al daer voren ende alsi vernamen
al dure staende taflen gherecht
daer was harde scone lecht
ende daer was een hertoghe gheseten
met vele ridders doe ic ju weten
daer dienden cnapen hovescelike
der walewein die sprac haestelike
scone lief al sonder dangier
wi moeten tavont eten hier
eist haer wille die hier sijn nu
die joncfrouwe seide ic segghe ju
mine hongerde noit also sere
bi gode sprac walewein grote onnere
dat wetic wel so sal hier risen
waernen si ons van harre spisen
doe beette walewein vanden paerde
ende sette die joncfrouwe up die aerde
vanden orsse daer soe up sat
ende hi bant bede die parde na dat
an enen boem die daer stoet
ende hi nam metter spoet
bi der hant die joncfrouwe daer
ende ghinc int pauwelioen daer naer
al ghewapent maer hi dede
sinen helm of duer hovescede
den hertoghe groette hi voren dan
om dat hi hem dochte een edel man
ende hi hoghest gheseten was
daer na groette hi alsict las
die andre heren al durenture
die hertoghe sprac ter selver ure
wie sidi ende hoe sidi bedacht
dat ghi te deser tijt vander nacht
hier comt ghereden in dit woeste
walewein antworde here ic moeste
wesen aldus het stont so nouwe
die hertoghe sprac ende dese joncfrouwe
eest ju suster jof uwe amie
walewein antworde here ic lie
dat soe mine amie si
doe sprac die hertoghe hier mogedi vri
tameer wesen ende sal ju doen
gheven them ende venisoen
ic sal ju gherne doen tamere
festeren duer alre ridders ere
dor alre vrouwen ere mede
god lone ju here uwer hovescede
sprac walewein die hertoghe saen
seide tote hem riddere gaet dwaen
ghi ende uwe amie beide
der walewein deedt dat hem te leide
comen sal in corter ure
hine hebbe meer dan aventure
ysabele ende die ridder fier
hebben ghedweghen ende si gaen hier
int scoenste van der tafle toe
hovescelike diende men hem doe
bede van ate ende van dranke
waersi ghefesteert te dancke
ende als si ten besten saten
so verlangede utermaten
den hertoghe om sinen sone
ende seide hi en es niet ghewone
aldus te merne waer mach hi wesen
als hi dit seide recht met desen
horden si crijschen ende mesbaren
ende roupen hoe hebbe wi ghevaren
ketive wat sulle wi doen nu mere
want doot es onse lieve jonchere
dus quamen si ten pauwelgoene
ende brochten gheladen met venisoene
enen zomer si riepen owach
want up enen andren zomere so lach
een doot lichame sonder hovet
ende si brochten dies ghelovet
dat hoeft selve bi den hare
met wene ende met mesbare
si beetten vor dat pauwelioen
ende lieten staen dat venisoen
si leetden inwart also ic u segghen mach
den zomer daer die dode up lach
die dursteken was ende duerhouwen
daer men ane mochte scouwen
meneghe diepe versche wonden
die lichame die was in dien stonden
al vercout na mijn verstaen
ende hadden sijn bloeden laten staen
ne ware also houde als hi doe
int pauwelioen quam als ene coe
die men dodet ende ondoet
begonste hi bloeden metter spoet
die wonden ondaden alle wide
tbloet liep ute an elke side
dit hevet der walewein versien
ende hi bepeinsde hem met dien
hi seide helpt god van hemelrike
dit es die ridder sekerlike
dien ic verslouch up dat woeste
dits ene dinc die wesen moeste
exemple magic hier wel sien
want eer hi hier quam vordien
ne bloede hi niet maer nu ten stonden
so verstormen sine wonden
om dat ict bem diene verslouch
ic duchts datter mi groot ongevouch
of comen sal dat wetic wel
oft god en betre selve mijn spel
also oude als die hertoghe ghesach
doot sinen sone riep hi owach
ende wach armen utermaten
ende begonste hem sere meslaten
hi wranc sine hande hi trac sijn haer
bi groten scerven uut al daer
hi riep wie heeft mi minen sone
gheroeft die mi was ghewone
te vertroestene mi in allen sere
ic bem verscroven vortwert mere
in mach niet meer blide wesen
ende hi sach neder met desen
up den lichame van sinen kinde
met harder groter ellinde
hi begreep thoeft ende dwanct an hem
ic weet wel dat ende seker ben
dat noit man in al erderike
so sere ende so hertelike
ne mesbaerde so hi dede diere stont
hi custe die oeghen ende den mont
die valu waren ende ongedaen
also hem tbloet was ontgaen
hi viel vij warf achter een
in ommacht eer hi ghefeen
ende en haddemenne niet daer of verdreven
bi crachte hi warre doot up bleven
ende om dat hi van eerst begonde bloeden
die dode lichame ende hem verspoeden
ende hi te voren groot no clene
ne bloede begonsten si al ghemene
dat te merkene harde sere
ende seiden alle tote haren here
here sijts seker wel te voren
die ju gedaen hevet desen toren
ende brocht heeft in parlemente
hi es binnen in deser tente
ende wi wanens wel wesen vast
dat het heeft ghedaen ju gast
wie mocht anders hebben ghedaen
die hertoghe antworde saen
wistic die waerheit vander saken
so soudic te bet te ghemake
wesen want ic soude mi wreken
so wel men souder af spreken
van nu tote ane den domesdach
der walewein die noit en plach
fayt te loechene dat hi dede
daer hi of wiste die waerhede
doe begonste die hertoghe tyen
waleweine dat feit dies hi lyen
begonste dat die meneghe node soude doen
die hertoghe sprac toten baroen
ghi sijt een coene mordenare
dat ghi durt lyen openbare
vander mort van minen kinde
dat ic so sere met herten minde
der walewein ne sweech niet stille
hi sprac here gi segt uwen wille
in was noit mordenare gheheten
jou sone wilde mi emmer veeten
ende mijn lief ontcrachten oec
hi hiet mi snodel ende goec
ende hi onthaelde sinen loep
ende seide ic soude hebben den coep
van minen lieve sonder andre vrie
so wilde hi maken sine amie
hi reet up mi met sinen spere
here doe settic mi ter were
ende veldene enewaerf ter neder
ende als hi up gestaen was weder
dat bi minen ghedoghe was
ne wilde hi niet gemoeden das
maer hi begonste sweren saen
dat hi mi daer soude doet slaen
ende hi vernieude die bataelge
wel na haddic ghespeelt ter faelge
maer god gaf mi die aventure
dat ickene daer ter selver ure
neder velde al verdovet
ic beette ende slouch hem of thovet
liever dedict hem dan hi mie
ghescie daer of wats gheschie
bi minen rechten kerstinnede
ic hebbe ju hier die rechte waerhede
gheseit al bloet also soe was
die hertoghe sprac gheloeft mi das
lace hadden een edel man doot
so en haddic en ghene noot
maer datten een dorper heeft verslegen
dat mach miere herte wel tregen
dat salic mi wreken alst behoeft
van ju die mijn herte verdroevet
ende hebt brocht in swaren wene
hi hiet den ridders al ghemene
dat si den ridder sullen vaen
ende sine amie also saen
die quade pute die quade valande
ende si hare daden alle die scande
die noit hoeren was beraden
des hertoghen volc el niet ne daden
dan so scoten alle ghemene
up den stouten waleweine
eer hi ghinc sitten den ridder vri
dedi hi sine wapene uut bedi
om dat ghene hovescede hadde gewesen
haddi gewapent geten met desen
heren diene nu willen doen sterven
ende oec ysabelen bederven
nu ghinc claghen die ridder fier
dat hi niet en hadde al hier
tgoede swaert met ij ringhen
al dat volc ghinc up hem dringen
ende dienden hem van groten slagen
some wierpsi bancke ende scragen
ende some vingen si ten swaerde
daer was menich die begaerde
waleweins te sinen wacharmen
si namen piken ende ghisarmen
ende glavien ende staven
steken ende slaghen si hem gaven
waleweine den ridder milde
die van enen vasten scilde
enen ridder heeft gherovet
hi traken ter aerde al verdovet
ende ontwranc hem metter druust
ende met crachte uter vust
dies verboude hem die wigant
ende ghinc hem weren al te hant
ende slouch vaste wech ende weder
god wat slouchiere al te neder
iiij slouch hi doot te iiij slaghen
ende strecter hem ende laghen
ende gaven stappans haren gheest
die vos hi maecte groot horeest
hi scuerde menegen te sinen scanden
bede met poten ende met tanden
in die bene ende int ansichte
vlesch ende vel haeldi bedichte
neder daer dat rode bloet
dapperlike ute liep ende woet
ene clene helpe es dicke goet
hi dede daer menich ghemoet
up die waleweine meest up laghen
met groter smerte met swaren slaghen
hevet daer ene partie ghevaen
ysabelen ende na mijn verstaen
so wilden sise metter jacht
wech leden ende hebse vercracht
maer dat daer was te diere noot
een edel man die dat verboet
hi seide hine soude in ghenen kere
ghedoghen duer alre vrouwen ere
dat men hare dade sulken scamp
al hadsoe els al sulken ramp
nu staet met waleweine wel nouwe
ende met ysabelen der joncvrouwe
her walewein slaet hi steect hi kerft
hi es die den meneghen ontherft
ende baraet toren ende scande
hi dede of vliegen arme ende hande
ende maecte so grote mort
so dat die dode weder ende vort
laghen so dicke dat was wonder
maer walewein moeste bliven tonder
want des hertoghen cracht
wies altoes met groter macht
ende vele hadden hem bin dien
van wapenen wel vorsien
ende sloughen van bachten ende van voren
alle up den ridder uut vercoren
ende harderden dit also langhe
dat sine velden bi bedwanghe
ende bonden hem voete ende hande
ende daden hem wel grote scande
alse aldus leden was dese vlaghe
die hertoghe seide toten daghe
sal menne houden dat ic sal varen
in minen casteel sonder sparen
daer sullen hem mine baroen
beraden hoe sine best verdoen
ende sine amie die quade scite
salic doen sterven te verwite
hem die mi dit hevet ghedaen
ende men dede also saen
als die hertoghe dit gheboet
men nam ware ende wachte groot
te minen her waleweine waert
die hertoghe jammerlike ghebaert
hine sliep binne al der nacht niet
dat dede hem sijn grote verdriet
dat hi hadde ent droeve ghelaet
smorgens in die dagheraet
porrede hi met siere meisniede
daer waren vele droever liede
om die dode ende ysabele
was ghevoert met fellen rivele
ende die vos als hi sach
dat hi sinen here niet helpen mach
liet hi hem vangen seit men mi
ende men vinckene oec bi di
om dat hi toe horde den ridder snel
ende om dat hi hem halp so wel
want hi den menegen hadde ghebeten
dies hi qualike mochte vergheten
ende ghescuert vlesch ende vel
hier bi vincmenne dat weet wel
nu vaert die hertoghe met siere proien
te sinen castele met groten vernoien
dat pauwelioen was gheturst
ende waleweins doot es ghevurst
tote dat die hertoghe weten mach
hoe hine lelichst sonder verdrach
mach doen sterven cortelike
nu comt die hertoghe serichlike
te sinen castele ende hi ontboet
vrient ende maghe te siere noot
ende dat si souden vor alle dinc
comen besien den jongelinc
den jonghen hertoghe haren here
daer quam menich met groten sere
eerlijc na lands heren doene
was des hertogen sone die coene
ghehuut ende ghedaen ter arde
doe quam die hertoghe ende begarde
dat men stappans openbare
soude rechten over den mordenare
die hem dien rouwe hadde ghedaen
doe antworde hem een ridder saen
hi seide here ghi waert onvroeder
dan een kint lieti sinen broeder
niet comen ende hem sien die wrake
hi souder omme sijn tonghemake
ende hi sal mi en lieghe mijn waen
van den tornoye sijn comen saen
hi sal den ridder helpen trahinen
die ju heeft brocht in deser pinen
hi sal driven den rouwe groot
om sijns liefs broeders doot
maer latene in den karkere bliven
tes hi comt men salne ontliven
vor hem ende vor ons allen dan
dies volgede menich edel man
so dat die hertoghe otrihierde
al wildic selve ic en visierde
niet hoe sware vangenisse si daer
hadden ende so groot mesbaer
mijn here walewein die coene deghen
was met ysere so sere besleghen
ende ysabele die joncfrouwe fine
hadde omtrent hare bene vingerline
ende die karker onghedouden
was so diep dat si van couden
bi na daer verdorven waren
want daer liepen die zee baren
al omtrent thare onbaten
oec vloyder in te zomegen gate
vele waters oec tote dien
so dat si somwile toten knien
int water saten onder hem tween
ic weet wel dat harre gheen
hadde eer ghelaten daer sijn leven
ne waer den troest die si gheven
mallic andren in dat meskief
der walewein seide wel soete lief
tonrechte hebdi dit mesval
dur mi hebdi dit ongeval
haddic ju ghelaten in uwe ere
ghine waert niet comen tesen sere
ic bemre of ocsuun bedi
ysabele antworde ay mi
dat ghi dit segt soete amijs
in wilde niet sijn int paradijs
ende ic ju wiste in desen rouwe
sal deen den andren sijn ghetrouwe
wi moeten begheren eens te sine
in weelden ende in alre pine
walewein horde die vriendelichede
die ysabele tote hem sede
hi peinsde wel dat die joncvrouwe
hem met herten was getrouwe
die ridder ende die goedertiere
sijn in den karker ongehiere
al den nacht up deser claghe
men brochte hem ten andren daghe
broot ende water ende bore wat
si hadden varinc gheten dat
die karcwardre was harde fel
hi horetse dicken clagen wel
van honghere ende van coude swaer
hine achte niet up hare mesbaer
maer menichwarven seidi dat
dat men walewein up een rat
vlechten soude ende siere amie
gheven soude sonder andre vrie
stalknechten ende vulen garsoene
haren wille mede te doene
dit seidi om hem te vererren
oec nam hi enen stoc van verren
ende slouch waleweine daer mede
diet qualike verdrouch ende sede
du best een fel pautenier
dattu dus enen prisonier
souds slaen in dusdaenre stede
die gheen ghebruuc heeft sire lede
mettien scoet hi achter hem saen
maer hine mochte niet varre gaen
van den ysere dat den deghen
omtrent die bene was gheslegen
walewein was serich ende tongemake
dat hijs nemen mochte ghene wrake
sere weende oec ysabele
die goedertiere damosele
omme die grote pijnlichede
die men haren lieve dede
dien dach dure ende den nacht lanc
bleven si daer groot ende stranc
was hare clagen ende hare mesbaer
ysabele weet wel vorwaer
omhelseden daer dusghedanen
waleweine ende maecte met haren tranen
so nat sijn anscijn dat ter stede
men mocht gedwegen hebben daer mede
walewein dede die selve maniere
ende weende om die goedertiere
dat hise sach in al sulker noot
soe sprac lief laet ons die doot
aldus helsende ontfanghen
want hier en es gheen ontgangen
die karcwardere die ongetrouwe
quam sanders daechs toter joncfrouwe
ende tote waleweine den here
ende brochte hare lijfnere
dat was een brodekijn so clene
een man hadder iiij allene
wel gheten te sinen dele
ende water te enen vierendele
was hem gegheven onder hem tween
dies droegen si wel overeen
ende deelden mallic andren jeghen
noch anderwerven hevet gheslegen
die karcwaerdre den ridder stout
hi seide twi bestu mi dus onhout
dune souds ghenen prisonier
dus antieren haddic di hier
ic soude di so berechten dan
dune daets nemmerme edelen man
scande no lachter in deser maniere
die ander was fel ende putertiere
ende slouch metten stocke te meer
den here walewein die sijn seer
vernieude ende begonde vererren
hi sprac twi slaestu mi van verren
twine comstu mi bet nare
dander sprac her mordenare
ghi hadt mi vele lievere scande
dan ic quame onder uwe hande
doe slouch hine derdewerf echt
ende gherochte die joncfrouwe recht
up hare hant datse bloede
walewein saecht ende hi spoetde
hem selven ende warp hem uten kere
wel na verwoet ende uter were
ja rybaud hevestu te blouwen
die joncfrouwe het sal di rouwen
ende hi ghelauwe metten handen
met al siere cracht die banden
ende tracse ontwe die degen coene
dat onmogelijc es te doene
ic waent die gods cracht dede
maer seker wetic die waerhede
dat hiere hem selven maecte quite
vreselijc liep hi te verwite
na den quaden valscen dief
den karkerwarder die sijn lief
ende hem selven hadde te blouwen
hi ghelouwen bi der mouwen
daer hi doe ter selver ure
den enen voet hadde buter dure
daer trachine ten quaden spele
in waert ende namene bider kele
ende warpene onder sine voete
ende stakene also onsoete
dat hi hem die herssenen sparsen dede
ende hi gaf den gheest ter stede
hi sprac lich daer ic hebbe di wel
betaelt dattu te mi waers fel
den staf daer hi mede was geslegen
nam mijn her walewein die deghen
toter joncfrouwen ghinc hi sciere
hi seide lief wel goedertiere
ic hebbe ju ghewroken van dat ghi
te blouwen waert oec sulle wi
van hier ontgaen ic hebbe verslegen
den karcwardere hi moeste plegen
die bitter doot daer ic toe sach
in weet watter of comen mach
anders dant tonser bate waert gaet
ic wille ju segghen minen raet
den staf daer hi ons mede slouch
die es wel mijn ghevouch
miere vingherline benic oec los
blide soude sijn wist die vos
dat mi geluc dus es verbaert
joncfrouwe ne sijt niet vervaert
ic ne laets om ghene pine
in make ju quite der vingerline
der walewein hi ghinc harentare
ende waert van enen stene geware
dien so heeft hi up ghenomen
ende es toter joncfrouwen comen
ende slouch hare tyser of ter vaert
hi seide ay god of mijn swaert
hier nu ware metten ij ringhen
die hertoghe soude mi niet dwingen
in soudene slaen in sine zale
ende sine liede al te male
doch salic nemen mine aventure
ende hi ghinc ter selver ure
toten karcwardre daer hi lach
een swert hi hem hebben sach
gegort dat heeft hi hem ghenomen
ende sine slotele ende hi es comen
ter karker duere die hi sloet
hi lovede gode dat hine ter noot
hadde verlost ende hine also
begonste succorssen blide ende vro
ghinc hi tote ysabelen ende seide
goet lief ic weet wel die waerhede
dat god ons met siere cracht
heeft versien wi sullen te nacht
van henen porren te goeder beede
die ons sal letten te groten leede
saelt hem comen ter groter scande
die joncfrouwe sprac ghine moet ju hande
an niemene doen want ghi moget wale
alt volc verstormen in die sale
ende up ons maken groot gherochte
waert dat also comen mochte
dat wi ontghingen metten live
soen gheviel noit man no wive
so sonderlinghe aventure
der walewein sprac scone creature
dies en hebt en ghenen ducht
ic hebs harde clenen vrucht
wine sullen hebben onsen wille al
si bleven daer sonder ghescal
totten avonde horic lesen
ja langere weet wel mocht wesen
nalichts bi der middernachten
der walewein sprac men sal ons verwachten
weten nu gaen al te hant
hi nam die joncfrouwe achemant
ende ledese met hem sonder gheluut
al liselike ten karkere uut
tswert drouch hi baer die ridder vri
dus trocken wech soe ende hi
alsi die karker dore leden
sine wisten te welker steden
dat si gheraecten no bekinden
tere duere comen si ende vinden
dat soe besloten was ne waer
si saghen licht in die camere daer
die slotele die te draghene plach
die karcwardre nam walewein ende sach
offer enech daer ghinc toe
doch hevet yemen vonden doe
ende onsloet die camere sciere
hi ghinc in ghere maniere
ne wildi achter laten sijn lief
dor noot dor vrese no dor meskief
daer hebsi ten selven stonden
viere ridders slapende vonden
up iiij bedden van groter weerde
bi hem hingen hare goede sweerde
ende hare wapene an die masiere
daer sach walewein die deghen fiere
die ridders slapen om gheen goet
ne dadi hem anders dan al goet
hi peinsde het ware dorperhede
daer vant hi ter selver stede
sine goede vaste wapene al
hi was blide om dat gheval
ende hi deetse stappans an
die joncfrouwe halp hem al dat si can
niemene ne wart ontwaken daer
uter camere ghingen si daer naer
tswaerd drouch emmer die deghen
god wilde siere hulpe plegen
hi hadde in die camere te voren
eer hiere uut ghinc die degen vercoren
ene scone doblitse ontsteken
daer mede es hi uut ghestreken
metter joncfrouwen dat wetic wale
tenen grade quam hi die ter zale
boven ghinc ne waer die dure
vonden si besloten ter selver ure
der walewein hi ontsloetse sciere
hi ghinc in ende die goedertiere
al duere leden si die zale
ende ghingen nederwaert te dale
den andren graet daer walewein echt
ontsloet die dore here ende knecht
ne seider jeghen no en dede
si ghingen en ghene bede
maecten si sijt seker dies
walewein en hadde om gheen verlies
ghelaten hine hadde scade ende scande
ghedaen den here vanden lande
ne waer dat hijt liet omme dat
dats hem die joncfrouwe bat
ende om dat hise wilde behouden
ende niet verliesen bi sinen scouden
alsi bet vort waren ghegaen
quamen si tenen stalle saen
ende vonden die dore akerre staende
bede sijn si daer binnen gaende
daer horden si die stalknechte ronken
die tsavonts so vele hadden ghedronken
dat si alle waren versmort
ende en hebben niet ghehort
den her waleweine die sijn gheval
wel prisen mach daer hi was inden stal
die vos die quam vort ghescoten
up den here waleweine metten poten
hi seide lieve here sidi dat
ic hebbe groten rouwe ghehadt
om ju ende ghesijn in sorghen
ic sie wel god wille ju verborghen
ghebenedijt si god vanden paradise
gringelet ju ors van prise
staet hier in den stal ende mettien
hevet dors sinen here versien
ende trac ontwee sinen bant
ende liep tote hem al tehant
ende neyede ende dreef grote feeste
walewein sprac nu siet dese beeste
joncfrouwe hoe goelike soe ghebaert
het es dat alre beste paert
dat men soude vinden in arderike
die joncfrouwe sprac dapperlike
weten varen ic bids ju sere
lief seide walewein die here
dat ghi wilt dat sal wesen
een teldende part nam hi na desen
dat hi sadelde ende breidelde sciere
den sinen dedi die selve maniere
hi ledetse bede uut ter vaert
ende ledetse ter eerster porte waert
die hi ontsloet daer ter stede
want hi hadde den slotel mede
die porte ondoen si wel wide
ende reden ute vro ende blide
daer sette up dat palafroet
walewein die joncfrouwe menjoet
ende gaf hare tpaerd bi den togle
up gringolette ghelijc enen vogle
spranc der walewein na dat
ende voeren soetelike haren pat
die vos liep neven hem ghereet
der walewein sprac ic ne weet
waerwert ic best neme mine vaert
tes conincs amorijs hove waert
daer so moetic emmer varen
joncfrouwe ic segt ju wel te waren
ic belovede hem over waer
dat ic ju soude bringen daer
ic swert ju bi ridderscepe mede
ende bi miere man waerhede
ende om te vuldoene dese dinghen
gaf hi mi tswaert metten ij ringhen
dat ic jammerlike hebbe verloren
die joncfrouwe hadde groten toren
soe seide ay lace wat segdi
suldi enen vremden coninc mi
voeren ende presenteren up minne
so ben ic ene grote keytivinne
eer salic mi tleven nemen
owi ende hoe soudijt ghetemen
wel soete amijs want ic ne dede
noit jeghen ju aerchede
grote weelde hebbic ghelaten
ende heerscapie utermaten
walewein sprac lieve joncfrouwe
ic kenne dit wel laet juwen rouwe
in beswike ju niet troest ju in desen
also ghi wilt also saelt wesen
soe seide here ic weets ju danc
si reden vort ende eer yet lanc
quamen si ghereden in dat gras
daer die hertoghe te voren was
ghelogiert int selve plein
ende al daer der walewein
ghevangen was met groter onwaerde
daer so vant hi up die aerde
ligghen tswaert metten ij ringhen
dat niemen van dane mochte bringen
ende alse mijn her walewein ghesach
sijn herte verlichte als die dach
hi beette ende naemt int gras
hi gordet hoe blide hi was
dat hijt also hadde vonden
ende hi sprac ten selven stonden
siet joncfrouwe met desen pande
maghic ju loesen sonder scande
jeghen den coninc amorise
dit swaert es van so groten prise
dat die coninc niet gheven en soude
allene om dusent marc van goude
sonder allene om uwe persone
hi horde segghen ghi waert so scone
ende so jolijs ende so jaloers
ende hadde tuwaert so groot amoers
ende gaf mi tswaert metten ij ringhen
up dat ic ju hem mochte bringhen
nu hebbics die macht ne ware
so wat so ghi hebt ommare
dat ne doe ic nemmermere
soe antworde god lone u here
na deser tale sprac walewein
nu toe wullic berch ende plein
wine hebben wat letten tesen tiden
men sal ons volgen van allen siden
dat wetic wel als men onse doen
vereschen sal enen garsoen
ghemoeten si in die dagheraet
walewein riepene ende vragede hem raet
welc hi naest voere te ravenstene
die garsoen seide here ne ghene
xx milen meest bi zeuwe te vaerne
ende stonde ju tswaters niet tonberne
ghi soud ter scepinghe wesen saen
oec willic jou wel doen verstaen
vaerdi bi lande so hebdi milen
lx te ridene teser wilen
deelt ende kiest wat ghi wilt doen
der walewein sprac toten garsoen
gode bevolen vrient so vare
du heves mi wel berecht dat ware
liep die garsoen woch te hant
doe vragede die ridder achemant
der joncfrouwen wats ware hare raet
soe sprac tletten es ons quaet
dat wi scepeden waert ju wille
sine hilden doe niet langere stille
ende reden daerwaert harde vaste
snieme saghen si die maste
van den scepen in die zee
wel xx scepen ofte mee
vonden sire ghereet si huerder een
ende voeren over onder hem tween
metten vos ter selvere ure
si hadden den wint goet ter cure
tseil trocsi in den top al hoghe
hare scip was harde wel ter vloghe
ende voeren wech sonder respijt
so dat si vor der vespertijt
ariveerden vor ravenstene
die veerscat ne was niet clene
die si den stierman gaven doe
ter redenen comic weder toe
so ic eerst mach verlanghe ju niet
maer hort een lettel eerst tbedijt
als men den karcwardre ghemiste
ende men van waleweine niene wiste
ende van ysabelen der joncfrouwen
die hertoghe hadde meeren rouwen
dan oft menne stake met enen knive
waleweine dede hi souken rive
ende die joncfrouwe achemant
ende als mense niet en vant
dede die hertoghe hen volgen ter vaert
xxx voere ter zee wart
ende xxx voerne souken bi landen
maer walewein es uut haren handen
ende die joncfrouwe als dandere quamen
ter scepingen si vernamen
dat hem die wint contrarie was
droeve ende gram waren si das
ic waent god dede dur waleweins ere
oec ne mochten si min no mere
ghearnen die volgeden bi lande
om waleweine te doene scande
si keerden weder danen si quamen
si hadden behaelt lettel vramen
si waren gram ende hadden toren
hier na suldi noch meer horen
vanden hertoghe ende doen memorie
maer nu keric up mine hystorie
ende sal ju vanden riddre vri
waleweine tellen teerst so dat hi
te ravenstene was groot riveel
haddi hi sach den casteel
vor hem staen al tehant
enen harden sconen serjant
gemoetti die hi in deser wise
vragede om den coninc amorise
cnape datti god verde van sere
berecht mi wat doet mijn here
amorijs die coninc milde
die cnape antworde here ic wilde
dat ic sijns niene horde vermanen
mettien liepen hem die tranen
uten oeghen hem jammerde sere
hi sparc tote waleweine den here
here die coninc amorijs
dat hopic es int paradijs
van der werelt es hi versceden
god moete sine ziele gheleden
sprac doe walewein al te hant
sciet hi doe vanden serjant
doe seide hijt der joncfrouwe al bloet
siet soete lief nu es hi doet
die rike coninc amorijs
hi soude hebben ghesijn ju amijs
hadt ghegaen na minen wille
die joncfrouwe ne sweech niet stille
god hevet mi wel vorsien bedi
ic segghe wel al hadde hi mi
ghehadt hen waere niet toe comen
walewein sprac het sal ons vromen
varen wi herbergen in den casteel
men sal ons spel doen ende riveel
si dadent ende men ontfincse daer
met groter eren weet vor waer
walewein toghede den heren daer saen
dat sine boetscap was wel gedaen
si warens ghepait wel al gader
daer was der aventuren vader
ere ende grote feeste ghedaen
drie daghe was hi daer sonder waen
ten vierden daghe rumedi den casteel
die ridders gheledene dmeeste deel
ene halve mile van ravenstene
walewein deetse alle ghemene
keren weder tharen castele
ende voer wech metter damosele
ende metten vos die gherne soude
mensche werden oft god woude
oec belovede hem walewein
te vaerne berch ende plein
ende niet te rastene vor die stonde
dat hi den coninc wondere vonde
ende sinen sone alidrisondre
in ware van ghere dinc houdre condre
dan van hem tween wetic wel
daer es noch een scaec spel
dat ic moet hebben twelke ic sal
thove voeren hebbics gheval
maer tgoede swaert metten ij ringhen
moetic daer laten met ghenen dinghen
ne salict els ghecrigen moghen
metten scaecspele salic verhogen
menegen man in sconincs hof
ic deder of een starc ghelof
dat ict den coninc halen soude
nu eist so comen alst god woude
dat ict wane ghecrigen wel
ic en sorghe niewer omme el
dan hoe wi daer sullen gheraken
dus reden si van desen saken
een verre stic alsic versta
die vos volghede emmer na
die sonne sceen utermaten heete
so datsi te moyert van swete
waren het waser woeste oec mede
dat si nieuwer te ghere stede
tenegen bomen mochten comen
ende voeren alsic hebbe vernomen
also vermoyt tote over noene
daert sere scone was ende groene
quamen si tere joliser stede
daer ene fonteine spranc mede
versch ende claer cout alse een ys
hem dochte si waren int paradijs
als si daer ghereden quamen
boven der fonteine si vernamen
enen olivier jolijs ende groene
jueghedelijc na den saisoene
daer beette in dat groene plein
die stoute her walewein
ende halp die joncfrouwe van den paerde
hi liet trosside up die waerde
gaen peinstren ende sijn gringolet
het waser so scone hem waes te bet
die vos ghinc ten selven tiden
int gras ligghen daer besiden
nu es der walewein die vrie
gheseten bi siere amie
up die fonteine bi lievereladen
die dolivier met sinen bladen
hadde bedect joliseleke
si saten amorouseleke
bede te gader doe ic ju verstaen
den helm haddi of ghedaen
ende hi sciep die ridder vaeliant
van der fonteine metter hant
ende drancker of die scone was
soete ende coel sijt seker das
dat selve dede oec ysabele
dus saten si met groten spele
een lanc stic onder hem tween
ic weet wel darne was harre gheen
sine hadden elc andren dare
mer jonsten ghetoget hopenbare
dan si daden maer si up hilden
hem om datsi niet en wilden
dat die vos saghe hare jolijt
ende alsi also enen langhen tijt
hadden gheseten up die fonteine
begonste mijn her waleweine
vaken utermaten sere
hi sprac joncfrouwe bi onsen here
in mach niet letten ic en moet
slapen stappans metter spoet
soe seide here doet dat ghi wilt
hi leide sijn hoeft up sinen scilt
hine wilde niet slapen in haren scoet
om dat hem harre pine verdroot
hem vakede so sere dat hi thant
slapende wart die stoute wigant
utermaten vaste ende die joncfrouwe
diene sere minde ende was ghetrouwe
ne conste hare onthouden niet
soene custe den ridder nodan dat siet
die vos al toe ter selver wile
men soude ene grote halve mile
hebben gegaen dat wetic wel
eer soe noit begaf hare spel
jegen den riddre te drivene daer
die minne gaf hare ghenen vaer
an oeghen an mont ende an kinne
custe soene het riet hare die minne
groot jolijt hadde soe in dien
ende als soe up soude sien
hevet soe van verren vernomen
enen groten swarten ruddere comen
up een hoghe ors swart als een raven
niet ne dede hijt telden no draven
maer hi quam drivende als een tempeest
recht gelijc dien quaden gheest
hadde ghejaget ghereckets hals
die riddre maecte vele ghescals
daer hi met sporen slaende quam
teerst datten die joncfrouwe vernam
verloes soe nalics hare memorie
soene hadde gene macht seit dystorie
dat soe spreken mochte een wort
soe sere was soe doe verdort
van groten vare ende verheent
die swerte ridder el niet en meent
dan die scone joncfrouwe woch te voerne
die niet macht en heeft i let te roerne
die swarte riddre spaert twint
hi comt sporslagende als i wint
slichts so rijthi ter joncfrouwen
die was bevaen in groten rouwen
een lettel buckedi nederwaert
ende ghegreepse metter vaert
ende swancse up sijn pard voren
ende slouch weder wech metten sporen
alse dit die vos hevet versien
hi jancte ende duulde sere mettien
der waleweins hoeft ghinc hi stoten
dapperlike met sinen poten
so dat walewein ontsciet te hant
ende seide hevestu den viant
in dattu nu dus ghebaers
twi drivestu dus vele mesbars
bestu verwoet ic wane jaestu
die vos sprac ic wane ghi nu
selve eer verwoeden sult
mijn joncfrouwe es bi uwer scult
verloren het voerse met ghenent
een swart ridder als atrement
up een swart ors als een pec
hi hevet in der hellen strec
langhe ghesijn dat wetic wel
het es die duvel ende niemen el
ay lace wat sal hier ghescien
der walewein hi wert mettien
verwoet ende uten sinne wel naer
vreselike spranc hi up al daer
den helm sette hi up sijn hovet
ende nam die glavie dies gelovet
ende spranc up ors ghenendelike
die vos liep voren dapperlike
gelijc enen hase diemen jaget
walewein volghede al onversaget
al hadt ghewesen barlabaen
hine hads achter niet ghegaen
hine hadde ghevolgt toter helle
haddi ghemogen also ic telle
emmer toe liep die vos voren
ende walewein volghede metten sporen
so langhe dat si den ridder saghen
die hem lettel wilde wan haghen
om waleweine dat hine comen hort
ommer rijt hi sinen wech vort
te vaster no te sochter oec
om waleweine ghevet hi niet een loec
oec en wildi hem niet dangieren
hem te keerne jegen den fieren
der walewein reet hem so naer
dat hine metter glavie daer
hadde ghesteken haddi ghewilt
maer om dat hi die joncfrouwe hilt
der joncfrouwen duchte die here
dat hise quetsen mochte sere
bedi vermeet hi siere steke
ende hi sprac ten ridder bitterleke
nu toe nu toe ghi hebt volgaen
die joncfrouwe gheeft mi saen
ghi hebse te langhe ghevoert
mine herssenen sijn up jou verwoet
bi ridderscape hier sal die een
emmer sterven van ons tween
die swerte sette neder haestelike
die joncvrouwe sekerlike
ende seide tote hare
wel scone joncfrouwe ic beghare
jou riddere te sine scone joncfrouwe
ende market in ghere ontrouwe
noch in ghere dorperheit
want alsic ju onder den oliviere
so scone sach sitten goedertiere
doe wardic metten minnen viere
al stappans so sere onsteken
dat mi therte dochte breken
ende verbarnen doe voeric saen
om u tontscakene hebbic mesdaen
an ju selven willic betren al
hebt mijns ghenaden joncfrouwe ic sal
hier josteren dur uwen wille
der walewein ne sweech niet stille
hi seide hets om niet ju vrien
ic sal ju noch heden pape wyen
ende sceren crune met minen swarde
elc trac doe achterwaert up die warde
metten orsse starc ende groot
elc hadden glavie daer ter noot
met scarpen tangheren yseren voren
elc keerde weder ende slouch met sporen
ten andren waert ghenendelike
voerende harde ridderlike
die grote glavien ende die felle
recht voer die swerte of hi uter helle
hadde gecomen dakerende daer
goet riddre was hi over waer
ende walewein reet hem in den scoet
fel was die steke ende swaer die stoet
si sockierden metten orssen
so dat si met groter porssen
die starcke scilde frotsieren daden
ten nese ten monde moeste waden
dat bloet ute al even sere
si worden so sere uten kere
alsi met groter dracht te samen
beide met scilden ende met lichamen
te gader liepen dat si onwaerde
beide vielen up die aerde
sine mochten horen no spreken niet
sine wisten wat hem was ghesciet
si laghen een lanc stic sonder spreken
maer die vos hi ghinc hem wreken
up den swarten ridder met sinen tanden
onvriendelike begonstine vanden
ende scuerde hem meneghe maelie ter vaert
doe quam des swarten ridders paert
ende slouch na den vos haddine geraect
te pointe hi haddene sere mesmaect
doch deettene vlieghen in dat gras
drie scarden varre so dat hi was
al in onmacht ende verdovet
sere bloede hi omtrent hovet
een let ne mochti niet verroeren
nu willic ju segghen hoe dat voeren
die twee riddren van groter werden
si laghen een lanc stic up der erden
dat si niene roerden een let
ysabele soe waent vele bet
dat hi doot es dan hi levet
hare soete amijs daer soe omme hevet
groten rouwe ende handgheslach
soe liep tote hem daer hi lach
ende ontletste den helm saen
ende heeftene hem vanden hovede ghedaen
om dat soe hem den wint an wilde
wayen het sal den ridder milde
mee comen te quade dan te gode
die swarte ridder die felle die vroede
van orloghen seghet die hystorie
haddi ghesijn in sine memorie
dat wetic wel hine hadde den deghen
waleweine altoes niet ghesleghen
maer vander steke die hem die here
walewein gaf was hi so sere
verdoeft dat hem zins ghebrac
een word hi nochtoe niene sprac
maer hi scoet up met stouten zinne
verwoet als ene liebaerdinne
daer men hare jonc wille roven
tswaert trac hi ghine sout gheloven
hoe scone het was ende hoe breet
up waleweine liep hi ghereet
dat hi ghedaen hadde om gheen ghelt
haddi ghehadt siere zinne ghewelt
no om pine no om arbeit
ne haddi ghedaen die dorperheit
tswert verdrouch die rudder hier
ende sal slaen den riddere fier
daer hi al bloets hovets lach
in der joncfrouwen scoet o wach
wat haddi bina daer ghedaen
god ne wils niet ghedogen so saen
walewein quam them selven sciere
ende sach den ridder onghehiere
up hem comen lopende sere
hi warp den scilt der jeghen ter were
ende ontfinc den groten slach
up den scilt sijn domesdach
hadder emmer an ghegaen
ende haddi niet also ghedan
so goet was dat swaerd van stale
dat hi durslouch altemale
den vasten scilt dies ghelovet
ende slouch waleweine in sijn hovet
ene grote wonde ende oec diepe
en ware niet goet dat ic sliepe
met dusdanen slaghen sprac walewein
ondadich man vul quaet vilein
hebdi dese bastaerdie ghedaen
bi gode ghi sterfter omme saen
dese scalcheide sal ju scinen
den helm brochti met groter pinen
up sijn hoeft in dien onvrede
dat wonder was hoe hijt ghedede
nu hadde walewein bi siere manwaerhede
ende bi ridderscape mede
ghesworen dat hi bi ghenen dinghen
soude trecken tswaert met ij ringhen
up kerstinen man dur ghene noot
nu hevet hijs rouwe groot
want hi hads nu wel te doene
een ander trac die here coene
dat hem te ravenstene was
ghegheven te voren alsic las
men wiste nieuwer gheen so fel
dat trac hi uut die ridder snel
den swarten ghinchi asselgieren
bitterlike in sulker manieren
oft hine in die aerde soude maetsen
die swarte achtets niet ij taetsen
hi galt hem weder sijn verheffen
sine slaghe doet hi hem beseffen
up den helm slouch hi waleweine
so dat die precieuse stene
neder moesten vallen in dat gras
het ne twivele niemen das
dat waleweine sine oeren songhen
up den swarten es hi ghedronghen
ende liep up hem metten swarde
ende haddene na ghevelt ter aerde
doch ne leet hijs niet so lichte
hine hadde ene wonde int ghevichte
die sere bloede sonder miden
ende dat gras in corten tiden
wart ghevaerwet na den greine
doe liep up den here waleweine
die swarte ende ghinckene vanden
hi begreep tswaert met beden handen
ende warp den scilt achterwaert
waleweine hi lettel spaert
maer eenparlike sonder faelgen
slouch hi up waleweine vc maelien
dede hi vlieghen in dat parc
al was der walewein vlugghe ende starc
hine conste te ghere were comen
die swarte ghinc altoes up hem dromen
stekende ende slaende met ghenent
ghelijc den drake diet al verslent
die vraye historie vertelt ons hier
dat hi den stouten rudder fier
waleweine wonde te iiij steden
dat hem tbloet liep uut ten leden
so bedichte dat hem die here
daer of vervaerde harde sere
hi seide maria mijns vermaent
want in hadde niet ghewaent
dat yemen in al erderike
ridder ne vonde des gelike
noit en vandic man van sulker cracht
hi sal mi cort slaen in onmacht
ghedueret langhe desen tempest
sere verstormde hem die gheest
mi es te moede oft hi ware
uten zinne sine ghebare
ghevet oec wel ic sie mi bloeden
so sere nu ic moet mi hoeden
ende ne ghene were bestaen
vorne die moetheit hevet bevaen
dat hem adem ghebrect ende dan
maghic vellen desen stouten man
dus peinsde walewein alse die vroede
ende die swaerte met tornen moede
die slouch emmer slach in slach
up waleweine dien hi vor hem sach
wonder waest dat die rudder goet
walewein die coene so ontstoet
als hi den swarten in den stride
amachtich sach was hi blide
den scilt hilt hi bi den riemen
ende liep up den swarten sniemen
ende seide al was groot ju loep
nu moeti ontfangen den coep
want walewein gherochten so wel
dat hi eerst metten hovede vel
so onsochte in den nijtspele
dat hem wel na die erssine inde kele
gevallen waren hi lach langhe
in onmacht in swaren bedwanghe
nu es van den riddere swert
walewein los die hem so hert
ende so wreet was in die battaelge
ende hem so meneghe vaste maelge
hadde of ghesleghen metten swerde
ysabele die gheberde
blidelike ende seide here
ghine hebt wat letten mere
trect of den helm den tyrant
slaet hem thoeft of tehant
en es ghene onnere god weet
oec so dadijs juwen heet
ende swoert dat ghine sout ontliven
mochtine verwinnen dit sal bliven
sprac walewein toter joncfrouwe
het ware scade ende ontrouwe
soudic dus stoute ridder doden
aldus in laets mi niet verbloden
ic sal hem helpen dat hi becomt
ende wien dat scaedt ofte vroemt
ic sal hem strijt leveren dan
mettien scoet hi den riddere an
ende trac hem of alsic lye
bede den helm ende die cufie
ende maecte hem dansichte bloet mettien
ende als hine hevet besien
in ansichte harde groot mesbaer
begonste walewein driven daer
sijn swerd stac hi in den scoe
den duvel selve bevalhijt doe
hi waende sijns zins werden onvroeder
hi sach dat was lanceloets broeder
estor diene hadde so waert
menichwaerf vloucte hi sijn swert
daer hi mede wonde den ridder vri
hi sprac ay lanceloet nu suldi
evelmoet up mi draghen groot
walewein hadde selve te sulker noot
werc ende salve niemen tien stonden
ne verstont hem bet an wonden
dicken haddijs selve te doene
hi ontwapende den ridder coene
estore ende ghinc hem verbinden
die wonden die hi conste vinden
an hem die fel waren ende onsiene
van dien vant hiere viertiene
hi bantse sochte ende wel
niet verporde hem die ridder snel
estor die over stoute nochtoe
walewein trac een vingerlin doe
ende seindene metten dieren stene
alle die wonden groot ende clene
so dat die ridder begonde nopen
ende walewein wart sere in hopen
dat hi te live bliven soude
als hine sach roeren also houde
sette hi sinen helm up sijn hovet
hine wilde niet dies ghelovet
dusent marc hebben van goude
ende datten estor bekennen soude
bedi decte hi sijn ansichte
ende die riddere die niet lichte
sieker mochte wesen doe
sprac den her waleweine aldus toe
sekerlike ic marcke hier an
dat ic ane enen edelen man
ben gheraect in gheen lant
vandic noit so hoveschen viant
ghi hebt den gonen goet ghedaen
die ju met crachte wilde verslaen
dit sprac estor sijt seker das
als hi them selven comen was
walewein die riddere goet van prise
ne wilde daer in ghere wise
estore antworden want hi niene woude
dat hine daer bi niet kennen soude
der walewein hi sach harentare
ende wart van enen riddre gheware
die up een tellende pard quam
onghewapent alsict vernam
hi hadde an enen scarlaken roc
enen mantel daer boven ende enen stoc
haddi in die hant dor hovaerde
singende quam hi up die waerde
twee scone knapen volgheden hem naer
waleweine so versach hi daer
sittende biden ridder upt velt
hi reet daerwart sinen telt
als die wel vermoede die sake
dat walewein was tonghemake
dese was hovesch ende goedertiere
tote waleweine so quam hi sciere
ende als hi quam in dat groene
daer walewein sat die ridder coene
bi den ghewonden die dat gras
root hadde gemaect hem wonderde das
hi mochte an hem beden scouwen
die scilde dor steken ende dor houwen
die vaste halsberghe onmaelgiert
die helme ghecroect gefaelgiert
cnielingen ende cousen al een bloet
ende waleweine den ridder goet
sach hi bedichte ten maelgen daer
tbloet ute dringhen root ende claer
van den scoudren toter hant
was hi al bebloet die wigant
dies ontfarmede so den here
dat hi begonste wenen sere
hi groetene ende seide god weet
mi es uter maten leet
jou vernoy dat doe ic ju cont
ghi hebt manlic andren gewont
die riddere die daer leget vor ju
hine mach niet langere leven nu
also mi dinct te deser uren
bedi so meneghe diepe scuren
ende steken sie ic in sijn harnasch
hi moet van herten wesen rasch
ende sonderlinghe goet sal hi genesen
walewein antworde na desen
no hine dede jeghen den goeden man
sinen helm niet of dan
om dat hi duchte die ridder vri
datten estor kennen mochte bi di
maer also ons dystorie telt
ghinc hi ten ridder al daer hi helt
ende ledene bet of ende seide
dor alre ridders edelheide
here so soudic ju bidden gheerne
ene bede stonts ju niet tonberne
dese ridder die hier leghet ghewont
ende ic hebben langhen stont
alhier menege felle bataelge gedreven
bi groten rampe es mi dit sneven
toe comen hadde elc ander te voren
ghekent wi hadden strijts onboren
vander doot heeft hi aerch twint
heeft hi yemen die sijns onderwint
ic hebben vermaect ende verbonden
here en belget niet te desen stonden
dat ic minen helm niet of en steke
in laet nieuwer omme sekerleke
sonder om dat mi die ridder lichte
kennen mochte in mijn ansichte
die ridder sprac als hijt vernam
ju es wel ghesciet dat ic hier quam
gonder neder in gone valeie
staet in ene soete contreie
een casteel die te prisene es sere
ende daer of so benic here
den ridder salic voeren daer
en hebt om hem ghenen vaer
ic ne late hem niet ghebreken
al soudire bliven xx weken
ende dit willic sprac die baroen
om alre ridders ere doen
walewein dancte hem daer of sere
ende nam orlof an den here
hi bescreet sijn ors met groten rouwe
ende sette vor hem die joncfrouwe
ende reet sinen wech vorwaert
ten groenen oliviere waert
om te haelne der joncfrouwen rosside
die vos liep achter serich ende blide
blide om dat walewein was van danen
ende banderside liepen hem die tranen
over die ghernen neder wart
om dathi so sere was vervaert
dat walewein niet en soude ghenesen
niet droever sone mochti wesen
ysabele die scone joncvrouwe
die dreef ongematen rouwe
om waleweine ter selver stont
dat sone sach so sere ghewont
so mesbarde ende weende altenen
joncfrouwe ghine moet ju niet verhenen
sprac walewein ic doe ju verstaen
dat ic mi sal ghenesen saen
doe quamen si in corten stonden
onder den boem daer si vonden
staende der joncfrouwen paert
soe beete neder metter vaert
walewein ontwapende hem metter spoet
die van wonden was sere vroet
der joncfrouwen dede die edel man
sine wonden verbinden dan
ende wijsde hare selve daer toe
alse dit ghedaen was wart hi daer doe
up ende sat upt ors thant
ende halp der joncfrouwe achemant
up dat part dat sochte ghinc
ende sine daden ander dinc
dan si weeder reden ghereet
want waleweine ware harde leet
dat men wiste wie hi ware
die vos volgede emmer nare
si reden toten avonde toe
alst avont was si quamen doe
tenen castel baghel ende groot
walewein sprac wel ware ons noot
dat wi hier herbergen tamere
die joncfrouwe seide vare wi dan here
ende si hebben also ghedaen
daer waren si harde wel ontfaen
als ghi wel sult horen cortelike
maer ic moet ju eerst haestelike
van estore een deel segghen
die ridder dedene stappans leggen
in ene litiere als wijt horen
daer hi omme hadde ghesent voren
goetlike voerde hi den ridder waert
te siere scoenre herberghe waert
daer hine wel dede achterwaren
maer estor die ghinc sere mesbaren
dat hi niet en kent den here
daer hi jeghen vacht so sere
sere prijst hine ende seit al bloet
dat hi noit ne vant sijns ghenoet
no man die sulke weere dede
ende die was van so hovescer sede
ende up sinen viant so goedertiere
menichwarven swoer hi diere
up dat hijs wesen mochte vroet
wie dat ware die ridder goet
dat hijt hem liete costen een let
ic wille ju hier of spoeden bet
ende van estore corten die tale
die goede man dede harde wale
sinen wille ende hi plach
sijns so wel daer men toe sach
ghenas hi van daghe te daghe
nu swigic hier of ende ghewaghe
van waleweine daer ic af las
die ten castele ghevaren was
daer hi ghefesteert was sere
het was recht want daer was here
die selve knape die selve serjant
dien hi int wilde foreest vant
jegen hem comende te ghemoete
upt maghere rosside dat sine voete
cume mochte verroeren iet
den knape sach hi groot verdriet
driven ende sine hande wringhen
die troestre was van allen dinghen
dat was walewein die daer quam
als hi so tonghemake vernam
den knape ende hi hem ghinc segghen
sinen ramp ende te voren legghen
hoe dat hi camp hadde ghenomen
ende hi te spade soude comen
bi der faute van sinen rosside
dat hem ghenomen was met stride
ende hi sine arvachtichede
soude verliesen ende sijn lijf mede
ende hoe hi ne sochte ander dinc
dan te vaerne toten coninc
arture den edelen prinche waert
dat hi hem gorden soude sijn swert
ende ridder maken hi hopede dan
dat hi jeghen den wreden man
daer hi jeghen vechten woude
te betere zeghe hebben soude
ende te beter gheluc in den camp
ende clagede dat hi hadde den ramp
dat hi ten hove niene mochte gheraken
doe wildene walewein blide maken
ende leende hem sijn ors van prise
daer hi mede in alre wise
sinen wille mede vorderde clene ende groot
nu heeft die knape sinen noet
al verwonnen ende sinen armoede
ende es weder te sinen goede
ende es een ridder van groten doene
nu hevet hi den ridder coene
waleweine te siere herbergen binnen
sniemen so doet hi hem bekinnen
wat hi hem jan hertelike
hi knielde vor hem haestelike
ende seide lieve here sijt willecome
te minen castele te juwer vromen
mijn lijf mijn goet here bi gode
dat staet al tuwen ghebode
bi ju benic mijns goets here
dat mi ghesciet ware nemmere
ne haddi allene gedaen
walewein dede sinen werd up staen
ende seide god weet mi es lief
dat ghi verwonnen hebt ju grief
si spraken harde meneghe tale
dies avonds te gadre in die zale
tote dien dat men eten ghinc
si hadden ghenouch van alre dinc
van dat men vant binden castele
bi hem sat joncfrouwe ysabele
daer men hovescelike voren sneet
die morssele hoe dat ict weet
walewein no die joncfrouwe mede
ne quamen noch te ghere stede
daer men hem dede so grote feeste
want bede minste ende meeste
dreven hem groot jolijt
dur hars heren wille tier tijt
in can ju al niet doen verstaen
als die taflen up waren ghedaen
hebben si saen ghedwegen hier
doe quam vort die bottelgier
ende brochte cruut menegertiere
daer up den wijn van vele maniere
wit ende root rasch ende plasant
moraet claerheit al dat men vant
daer of en hadsi en ghene berste
daer na ghinghen si ter herste
slapen alle groot ende clene
in ene camere van marberstene
waren ij rikelike bedden ghemaect
scone ende diere wel gheraect
met coeverturen bleckende claer
mijn her walewein ghinc al daer
ende die joncfrouwe slapen binnen
of si des nachts oec met minnen
yet vergaderden dats mi oncont
si hadden te voren langhe stont
vernoyt gheweest van vele ridene
achter lande hem staet te verblidene
van der ruste ende van den paise
die men dede in den palaise
si haddens langhe gheweest verspaent
oft si wel sliepen niemen en waent
heren vrouwen ende knapen
ende die maysniede sijn gaen slapen
si hadden alle minste ende meeste
navens wel ghedronken ter feeste
ende sliepen sochte in alre maniere
tote dat so lude in den vergiere
die nachtegale sanc ende die calandre
ende die voghelkine menicherande
dat siere bi onsprongen saen
die daer teerst was up ghestaen
alse ons die jeest hopenbaert
dat was die ridder waleweins waert
tere veinstre ghinc hi staen die coene
ende sach uutwart in dat groene
in allen siden an allen weghen
sach hi pauwelioene ghesleghen
groene blau ghelu ende root
daer up menich aren groot
van finen goude bleckende claer
den ridder wart sijn herte swaer
als hi sach dat heere so stranc
so groot so breet ende so lanc
dicken riep hi god here ghenaden
wie heeft ons dus sere verladen
hoe es dat grote heere up mi comen
onversien nu wert ghenomen
mine helpe god lijf ende goet
hi ghinc danen metter spoet
tote minen her waleweine ghinc hi thant
daer hine in die camere vant
hi stont up ende ghinc ter vaert
tere veinstre daer hi sach uutwaert
menich pauwelioen ghestelt
al waest bedect dat groene velt
waleweine wonderets harde sere
ende hi sprac aldus toten here
vullic doet enen bode varen
tote daer buten sonder sparen
ende doet ghevereschen wat si menen
stappans coes men daer enen
serjant die de boetscap dede
enen snellen corsier gaf men hem mede
die hi soude riden die serjant
hi ruumde den casteel thant
ende reet buten alse die coene
als hi quam onder die pauwelioene
sach hiere een van dieren prise
het was ghescaect in menegere wise
van sindale van siglatoene
menich ridder stout ende coene
begonsten troppen omtrent den bode
dicken seiden si bi gode
ware hi gheen bode si soudene vangen
ende dien van binnen te lachtre hangen
ic segghe ju no dan in waren saken
wat siere toe seiden ofte spraken
si behoetdene ende leedene sciere
tenen pauwelioene wel diere
daer sine voren beten daden
ende ledene in bi liever laden
daer vant hi tenen scacspele
den here sittende ende ridders vele
bi hem die waren van groten doene
als die bode quam binden pauwelioene
cnielde hi ende groette den here
hi seide here ju groeten sere
die van den castele ende vragen u dies
weder dat ghi om hare verlies
so omme hare ere hier comen sijt
wisten si dat ghi begheret strijt
ende hadden si ju iet mesdaen
si wildent ju gherne betren saen
gherne soude mijn here weten
twi dat hi nu es beseten
hine kent hem jegen niemen mesdadich
men sal no dan wel onghenadich
sijns wesen sprac die hertoghe sciere
segt juwen here in ghere maniere
ne machhi metten live ontgaen
hine sende mi den ridder saen
dien hi met wel dullen rade
herberchde ghisternavont spade
ende ene joncfrouwe behaghel mede
nemmerme ghecriget hi vrede
in salne eer vor sine veste hangen
oft hine sentene mi ghevangen
den hopenbaren mordenare
dien hi met hem houdet dare
in sine herberghe in sijn porprijs
teerst dat die bode was wijs
van der boetscap heft hi ghenomen
orlof ende es weder comen
ende deedt aldus sinen here ghewach
dat dae die hertoghe vore lach
die hadden ghesworen sine doot
hi soude hem met haesten groot
den riddre die hier ghistren quam
therberghen hi sal sijn gram
segdire jeghen want openbare
wilhine proeven mordare
besiet wat ghire mede hebt te doene
doe sprac der walewein die coene
ende seide ic weet die waerheit des
wel wie dese hertoghe es
dicken heeft hi mi toren ghedaen
ende walewein vertelde hem saen
hi verslouch den jongelinc
tshertoghen sone ende hoene vinc
die hertoghe metter joncfrouwe
ende hoe hi quam uut sinen rouwe
al gader so dede hijt hem horen
alsoer gescreven staet hier voren
alse dit horde die castelein
sprac hi te minen here walewein
ne temayert ju in ghere manire
ic sal boden ute senden sciere
bede om vriende ende om maghen
si sullen hier comen ende waghen
hare lijf alle dor minen wille
men sat daer niet langere stille
daer waren boden ute ghesent
die sere liepen al omtrent
om succoers ende om onset
dar ne was niet langere mede gelet
eer drie weken mochten liden
quam ten castele in corten tiden
zulc succors dat si een deel
hem te min duchten in den casteel
dan si daden maer nochtan
waren si vermenicht van menege man
ende mochten lettel sijn gehacht
jegen des hertogen cracht
want si bedecten alle die pleine
maer bi den troeste van waleweine
sendemen boden haestelike dan
toten hertoghe den edelen man
dat hi besaghe wat hi hadde te doene
wildi hebben den ridder coene
hi moet anders beghinnen
metten swerde moetine winnen
vorwart so ontseiden si mede
van buten ende van binnen vrede
ende sijn worden dootslegen viande
elc sal poghen om anders scande
waer so si moghen andren beriden
die van binnen in corten tiden
coren minen here waleweine
tenen bescuddere alle ghemeine
die ordineerde ende scaerde
god wat waren daer goeder swaerde
helme glavien ende ponioene
ghelu graeu root ende groene
starcke orsse ende groot
warre v dusent in hare coenroet
eer hem dese laten ontherven
sullen si menegen man doen sterven
gheordineert als ene bruut
trocken die van binnen uut
ende hebben tander heere versien
ghewapent ende ghescaert mettien
standaerde onwonden van singlatoene
an die glavien die pongioene
vedren van pauwen up die helmen
so sal sulc liggen in die dwelmen
so sere duchtich es te stride
ghirich sijn si an elke side
elc andren tontlivene upt velt
si vergaderden up met ghewelt
mettien glavien in waren saken
vreselijc si hem onderstaken
dat ghecrac was harde groot
menich man viel daer doet
die hertoghe hadde an sine side
xm rudders goet ten stride
daer stac der walewein die coene
eenen ruddere metten poinsoene
duer den lechame ende warpene uut
ten sadele doe wart daer groot gheluut
van den hertoghe ende van den sinen
alle gader wilden si hem pinen
te wrekene den ridder goet
want hi den hertoghe na bestoet
men trac daer an beden siden
menich swaert dat conste striden
men ghinc daer houwen ende kerven
menich stout man moester sterven
die hertoghe was tonsiene sere
ende een man van groter were
hi togede daer ridderlike prouaetse
want hiere menegen in die plaetse
vallen dede met groten scanden
thoeft durslegen toten tanden
iiij velde hiere vor waleweins oeghen
al waest hem leet hi moest ghedogen
want ghenouch hadde te doene
daerne was pays no soene
die blode beveden daer van vare
die hertoghe hadde in sine scare
meneghen ruddere van groter macht
ne hadde ghedaen waleweins cracht
die van binnen waren al verslegen
si verloren menegen deghen
hi sachse slaen ende vellen bi hopen
die meneghe moest daer becopen
ende sturten sijn bloet ontfarmelike
die hertoghe vacht ghenendelike
hi troeste sine liede in den vare
selve verboudi alle sijn scare
menegen slouch hi metten swarde
ter middele ontwee man ende paerde
stac hi ende vellede over hoop
noit man sach al sulc gheloop
sulc gheclanc ende sulc ghescal
sere wachtemen daer overal
daer quam walewein die here
dur die viande slaende sere
die helme dur slaet hi ende dur hout
hi maect dat groene ghers bedout
met roden bloede in den tornoy
also die zeysene mayt dat hoy
velt hise ende werp onder voet
hi baet sijn swaert in herssen bloet
so vreselijc waren sine slaghen
dat si sconfierden diese saghen
niemene ne was daer so goet
die gherne quam in sijn ghemoet
daer was walewein sere gheprijst
ende met vingeren up hem ghewijst
die meneghe riep nu sietene daer
gheen stoutere nes hier verre no naer
harde gram was seit dystorie
die hertoge om die mortorie
die daer dede her walewein
hi reet up den castelein
met enen spere grof ende stide
ende sporslagede an elke side
metten sporen van finen goude
tors dat liep als in den woude
een vogel vlieget die men jaget
die ander en was oec niet versaget
hine reet jeghen wat hi conste
daer daden si ene bittere joeste
daer si ridende quamen te hope
so groot was tshertogen ors van lope
dat hi den castelein daer ter stede
al metten orsse vallen dede
der walewein was sere vervaert
als hi sach vallen sinen waert
sere so vruchte hi sijn sneven
niet en gheeft hi om sijn leven
hine loestene uter noot
een spere gegreep hi starc ende groot
ende reet den stouten hertoghe an
ende hi weder jeghen hem dan
sere si manlijc andren asselgieren
die vaste scilde daden si frotsieren
metten glavien in die sconfelture
die ponsoene voeren dure
die waren van samite root
elc andren gaven si wonden groot
die blode ne conden niet ghedogen
die joeste siene met haren oeghen
die glavien braken mids ontwee
doene vierden si nemmee
die clare ghebruneerden swaerden
trocken si ende reden metten paerden
elc up andren ende begonsten
toghen wat si elc andren jonsten
daer sloeghen si slaghe groot ende stranc
so datter tclare vier ute spranc
ende dat die helme wederclonken
van slagen maecte elc andren dronken
gram was walewein ende niet an hoghe
dattene so moyde die hertoghe
vijf slaghe gaf hi hem dan
dat wonder was dat enech man
vander minster mochte onstaen
haddemen hem oec niet wel saen
thulpen ghecomen dies ghelovet
te pande haddire ghelaten thovet
sine lieden saghene verladen
ende quamen hem crachtelike te staden
maer die hertoghe moeste in den pleine
al dukende vlien vor waleweine
ende hi riep tote hem hopenbare
ay quaet ondadich mordenare
al hebdi minen helm durbroken
mijn lieve kint sal sijn ghewroken
dat ghi morderet jammerlike
doe bat die hertoghe vriendelike
sinen vrienden sinen maghen
dat sijt also souden waghen
ende si hem bi stonden also
dat hijs bliven mochte vro
vele sprekens was daer gheen tijt
maer vele bitter was die strijt
van den goeden swerden van stale
weder luutden berghe ende dale
tghehuuc was groot ende die jacht
men stakre menegen groten scacht
duer die lichamen al bloet
daert ghedaermte na woet
ende die bitter doot verworven
si creischen sere eersi verstorven
daer sach men halsberghe onmaelgieren
helme durhouwen scilde quartieren
die staline hoede al waersi goet
durslouchmen datter duere tbloet
ute goysde al even dichte
die wapine claer van groten lichte
duer hieumen met swerden van stale
die wapinrocke van sindale
scuerde men daer ende die britsieren
in soude u niet connen visieren
hoe men daer stac hoemen daer slouch
hoe groot die jacht was ent gesouch
hoe die quarele ende die strale
daer vlogen pongoene van sindale
vaeruden daer int rode bloet
der walewein die ridder goet
quam daer slaende dur hem allen
lx hadire ghedaen vallen
die nemmermeer up ne resen
tesen wighe maectemen wesen
ende meneghe weedwe wetic wale
dat velt lach bi na altemale
bedect met doden ende met parden
daer was geclanc groot van swarden
daer was tgheclanc ende tghuuc
meneghen stac men dur den buuc
metten glavien dat die ponjoene
ute quamen ten achtersten artsoene
die hertoghe hadde groot volc te voet
ende die ten stride waren goet
alle met glavien ende met piken
menegen daden si vor hem wiken
ende deysen achterwaert
maer enen harden groten scaert
heveter walewein in ghehouwen
daer mochtmen scone provaetse scouwen
die walewein dede up dat velt
hi doder wel hondert met gewelt
ende maecte so vluchtic dat heere
dat mense slouch al sonder were
maer dedele volc dedem onset
daer was ghenomen lijf ende let
sonder ghenaden groot was die porsse
menich veldire van den orsse
dat hem die herssene in die kele
liepen die scone ysabele
die goedertiere waleweins vriendinne
lach boven hoghe ten tinne
ende sach waleweine metten swerde
wonder maken ende vellen up de erde
menich man daer ende hier
niemen waser so ongehier
alse der walewein no so fel
ne hadde hijt niet ghedaen so wel
nemmermeer hadden hem beromt
die van binnen dat si ghedomt
den hertoghe hadden in den strijt
groet was die wijch te diere tijt
men horde die scilde ende speren craken
men ghinc daer blodege hovede maken
elc pijnt hem te blivene in die ere
daer so vacht die grote here
die hertoghe met sinen swaerde
als een wulf die noit en spaerde
sine proy daer soe vor hem ghinc
van stouten ridders menegen rinc
dur brac hi met groten moede
dat was al root vanden bloede
cnielinghen cousen ende sporen
menegen dede hi daer versmoren
in sijn bloet dien hi ter aerde
vallen dede onder die paerde
sinen sone wrac hi diere
het hebben hondert hersenniere
becocht al nu up dat plein
ne hadde hem niet der walewein
benomen hi hadse alle doot
die van binnen clene ende groot
der walewein sach die persse groot
ende die sine in groter noot
hi sachse slaen ende steken
ghenendelike voer hise wreken
serjante waren hem altoes bi
die glavien gaven den ridder vri
daer hi mede wrac sine lieden
ic waenet ridder noit ghesciede
die were hadde ende moghenthede
die cracht te doene die hi dede
nodan was tshertogen macht so groot
dat die van binnen dor die noot
moesten rumen ende vlien
want die hertoghe was so ontsien
met siere manliker daet
ende bi den slaghen die hi slaet
dat niemen sijns onbeiden der
sijn ridderscap was hem ghewer
ende ghehulpich tallen pungise
ende waren lieden van groten prise
weerde ridders van groten daden
si daden dicke harre swerde baden
in bloede ende varuden tgars root
van den bloede dat uten wonden scoet
so dat si vluchtich maecten daer
die van binnen ende volgeden naer
slaende ende vellende al te harde
daer was menich die mesbarde
duer die anwisse vander doot
dit swaer tempeest ende dese noot
hevet der walewein versien
lude riep hi waer wildi vlien
edel heren set ju ten kere
men slaet ju doot al sonder were
so sere riep die edel man
dat si hem omme keerden dan
ende gaven enen groten huuc
walewein reet enen in den buuc
met ere glavie stijt ende stranc
so quam al dure ere helne lanc
doe warp hi den doden neder
ende reet up die andre weder
vijf starcke rudders hi dur stac
eer dat noit die glavie brac
doe vinc hi ant swaert ter vaert
daer hi mede man ende paert
asselgierde so onsochte
dat men sijns onbeiden mochte
ic wane sijn swaert sat dranc van bloede
den hertoghe quam sere tongoede
die vlucht van dien van binnen te voren
nu gaet waelewein vaste scoren
scilde halsberghe ende die sine
sijn becomen van der pine
die men hem te voren dede
god wat lacher up die heide
ridders verslegen in allen siden
walewein ne wilde niemen vermiden
hi velletde al dat hem quam te voren
hi spelet gewonnen of al verloren
sere ghewont ende sere mesvaert
so was mijns tsher waleweins waert
te sinen ende was hi na comen
doch was hi met pinen up genomen
ende vacht te voet metten swaerde
lettel micte hi te comene te paerde
nodan wan hire seget die jeeste
meer dan vive in den tempeeste
maer telken als hi i hadde gewonnen
ende hiere up soude sitten begonnen
quam emmer een ander daer toe
diene achterwaert of trac doe
dies wart walewein gheware
ende reet up enen vander scare
dat hine velde in den rinc
tors nam hi eert hem ontghinc
ende voeret thant sinen waert
ende seide nu sit up ter vaert
hets ghelovich al dit heere
sine sullen niet langere in de were
gheduren ende mettien so sat
die castelein upt ors na dat
si voeren te gadre int pongijs
walewein gheeft hi groten prijs
ende dancte hem sere vander ghichte
nu wart groot dat ghevichte
der walewein es sere gheducht
grote mort ende grote vlucht
maecte hi onder des hertogen liede
men las noit van ghenen diede
dat hem so sere weerde nodan
men sach daer sterven menegen man
den enen jaghen den andren steken
die harde helme van stale breken
wat holpe dat ict ju maecte lanc
die van buten an haren danc
werden ghehuust ende ghejaget
ghesconfiert ende versaget
men velletse ende slouchse bi hopen
cume mochtre enich ontlopen
het ghinc daer te quaden spele
walewein die sloegere harde vele
menegen dedi sturten ter aerde
den hertoghe slouch hi vanden paerde
dat hi vor sine voete vel
hi vinckene daer die ridder snel
ende dede voeren ten castele
doe riepen daer met luder kele
tshertoghen lieden hets al verloren
die onse troestre was te voren
es ghevaen maegt ons gescien
so en es ons niet so goet alst vlien
doe vloe al datter was upt velt
die liede waren al onghetelt
die men daer slouch in die jacht
en hadt niet benomen die nacht
een en waere niet ontgaen
die van binnen trocken saen
tharen castele als wijt horen
drie hondert man hebsi verloren
onder tors ende te voet
werachtegere liede ende goet
die scande hadden die van buten
si moesten buten haren tenten sluten
meer dan vm van haren ghesellen
men mochte ju niet ghetellen
hoe groot jammer hoe groot seer
si alle dreven in lanc so mer
een deel sijn die van binnen verblijt
dat si seghe hadden in den strijt
bander side hadsi rouwe groot
datter so menich man was doot
des avonts was in elke side
omt verlies vanden swaren stride
groten rouwe maer alte voren
hadden die van buten den meesten toren
des clageden si haren here
met hantgheslage met groten sere
in ommacht vielre vele dicken
nemmermee willen si micken
no pinen te houden in genen zinnen
orloghe jeghen die van binnen
des avonts dedemen te gemake
walewein met meneger sake
maer hi was droeve seget tgedichte
om dat sijn waert int gevichte
hadde ghelaten so menegen man
dur sinen wille nu vort an
willict u corten het ghinc al slapen
bede rudders heren ende knapen
tote tsmorgens datmen sach
die clare zonne ende den dach
wel sliep walewein die here
bedi hi was vermoit sere
ysabele sine lieve amie
die hadde harde grote melodie
dat hi den wijch hadde verwonnen
tsmorghens tileke metter zonnen
es walewein toten hertoghe comen
in die ghevangenisse hebbic vernomen
daer bat hem van sinen mesdaden
die hertoghe sere ghenaden
ende seide wildine laten leven
sijns sons doot wille hem vergeven
so vele bat hi ende carmede
dat waleweine sijns ontfarmede
ende maecte pays jegen den here
maer walewein die swoer sere
hi soude versetten sijns werds scade
die hi hadde bi sinen dade
men te livereerdene daer
den hertoghe wet vor waer
ende lieten te sinen lieden varen
die siere comste blide waren
ic wane hi daer onlange daget
lettel eren hevet hi bejaget
corteleke ruumdi den aert
walewein quam tote sinen waert
ende wilde van dane te varne pogen
maer sijn waert wilds niet gedogen
xiiij nacht hilt hi daer den here
met hem ende fisteerdene sere
doe reetde der walewein sine vaert
up i dach ende dancte sinen waert
der groter ere die hem dede
ende hi clagede oec sere mede
die scade die hi dur sinen wille
hadde ontfaen dies swigic stille
ende segghe ju vort dystorie dan
sijn waerd geledene met menegen man
int ende si scieden ende walewein
reet sinen wech busch ende plein
ende met hem sijn scone amye
neven hem liep in die prayerie
die vos die sere was blide
dat mijn her walewein uten stride
gesont es comen ende uten bedwange
vanden hertoghe diene langhe
hadde ghepijnt toter doot
si reden dachvaerde groot
so dat si quamen seit die jeeste
binnen drien daghen so ict verheeste
vor enen casteel daer si vernamen
scone ridderscap te samen
ende hadden ene quintaenge ghestelt
ende redere jeghen met ghewelt
mijn her walewein die quamer toe
ende vraghede enen ridder doe
wanen dat ridderscap ware
die gone antworde al hopenbare
ende seide here het sijn liede
van des conincs wonders maissniede
selve sit hi onder ghonen boem
ende neemt te desen spele goem
ende alidrisonder sijn sone
alse der walewein horde tgone
sprac hi stappans toten vos
nu sijt blide want ghi wert los
van juwer pine in corten tiden
ende si begonden stappans riden
ten bome wart alsic ju lere
ende mijn her walewein die here
beette ende die joncfrouwe na dat
daer so hoghe een coninc sat
ne wilde hi niet riden als hi quam
daer hi den riken coninc vernam
hi neech hem groetene scone
en was wijf onder den trone
die hare oec bet gelaten conste
dan ysabele soe begonste
den coninc te groete al daer
ende sinen sone mede daer naer
die bede up sprongen in dat plein
ende namen minen her walewein
in haren arm doe te stride
noit volc ne was so blide
nu es die coninc ende sijn sone
walewein ende ysabele die scone
vergadert te hope alle viere
ende die vos sach up hem sciere
ende als hise in die oeghen sach
alle viere daer men toe sach
sijn vel dat root was ende claer
scudde hi van sinen halse daer
ende verkeerde van siere vorme
diet sagen hare herten stont te storme
van groten wondere ende na die dinc
wart hi die scoenste jongelinc
die si noit saghen ere
walewein dancte onsen here
ende hi vertelde ter selver ure
den coninc wondre die aventure
ende alidrisondre mede
si haddens wonder ende vremthede
ende loveden gode menichfout
doe vrageden si den ridder stout
omt goede swaert metten ij ringhen
maer ic late nu van desen dinghen
bliven hier ende make ju vroeder
een deel van des vos stiefmoeder
die also houde alse die vos
van hare pine wart oec los
daer soe langhe hadde gheseten
onder die zille doe ic ju weten
padden wijs verkeerde sciere
hare ghedane ende hare maniere
ende wart van hude ende van hare
een scone wijf ende hopenbare
ende es boven der zale ghegaen
als mense sach niemen hebbe waen
dat daer grote bliscap was
want si waren seker das
dat die vos was worden man
die coninc selve hine can
hem van bliscapen hoe ghelaten
daer was bliscap boven maten
nu hort vanden coninc wondre
ende van sinen sone alidrisondre
walewein gaf den coninc waert
metten ij ringhen tgoede swaert
dat hi blidelike ontfinc
hi nam die gifte vor alle dinc
tscaec bart ende dat diere spel
belovedi doe den ridder snel
teerst dat si quamen ten palaise
nu es die coninc alre eerst te payse
na dien dat hi tswaert bi hem hevet
daer hi met yoyen omme levet
dat jostement dat dedi sceden
ende dede waleweine gheleden
met groter ere ende met rivele
met hem te sinen sconen castele
daer so quam minste ende meeste
ende daden waleweine grote feeste
ende alsi ghekeert waren alle
men leetde die orsse in den stalle
men dede hem wel hare bedurste
daer was menich edel vorste
die algader daer ghemeine
eerden minen her waleweine
si brochten boven inde zale
men ghinckene ontwapenen alte male
ende hals ende ansichte dwaen
men brochte een paer cledre saen
dat uterlijc was ende diere
ende enen mantel van sulker maniere
dat hi was te prisene starcke
hi was van sarasijnscen waerken
ende scemerde van claerheden groot
doe brochtmen van samite root
ysabelen wel haestelike
diere cledre ende rike
roc sorcoet ende mantel mede
wat holpe dat icker vele toe seide
men dede den jongelinc daer te voren
die een vos was als wijt horen
wel cleden singureuscelike
si waren des marghens eerlike
ghefisteert in alre wijs
die edelste dranc die beste spise
die men vant hadsi plantheit
na der maeltijt dat claerheit
die diere specie ende dat cruut
van al hadden si hare deduut
daer na ghinc elc als hi woude
slapen in i camere die van goude
was verlicht als ons segghen
die hystorien dede men legghen
waleweine ende die joncfrouwe
ende den jonghelinc ghetrouwe
sconincs sone van ysike
up drie bedden eerlike
verdect met dieren couverturen
si sliepen sochte tes si horen
die vogheline singhen clare
als si des dages worden gheware
ende si ontwieken na minen wane
si ghereden hem up te stane
ende quamen ter zale waert
daer so vonden si haren waert
den coninc wondre ende sinen sone
die harde gram waren omt gone
dat si so tilike up waren
walewein seide hier nes gheen sparen
wi moeten henen sonder beide
maer watter walewein toe seide
hi moeste daer seghet daventuere
emmer bliven die weke dure
doch wildi emmer van danen sceden
die coninc voerne gheleden
ende sijn sone ende waren gram
dat hi so varinc orlof nam
doch en wilden si niet onbaren
sine daden met waleweine varen
rudders ende serjante mede
ende zomers dur sine werdichede
drie milen gheleden sine verre
doe was mijn her walewein erre
datten die coninc so verre ghebrochte
orlof nam hi so hi eerst mochte
ende dede den coninc weder keren
nu vart sinen wech met eren
walewein ende sine scone amie
dur meneghe scone prayerie
ende roges die jongelinc mede
si leden meneghe scone stede
menich casteel menich ghesate
ene maent so ict ghedicht late
reden si dachvart emmer vort
eer si in die grote port
te cardoel mochten gheraken
te palaise ghingen si hem maken
ic wilt ju allen maken condre
die rike coninc van den wondre
eer dat walewein sinen casteel
ruumde haddi hem al geheel
tscaecspel ghegeven dat was so diere
ende dat bert nu comt die fiere
walewein daer mede ende sine amie
met siere scoenre compagie
vore tpalais beeten si al
daer was tgheluut groot ende tghescal
die niemare liep harentare
dat der walewein comen ware
die coninc artur trac jegen hem dan
ter zalen uut met menegen man
vrouwen joncfrouwen an dander side
trocken hem uut te stride
daer brochten minste ende meeste
ter zale boven met groter feeste
waleweine ende sine scone amie
daer was grote melodie
ghedreven so ict hebbe vernomen
so was tes conincs hove comen
die rike coninc assentijn
om te soukene sijn dochterkijn
blide was hi als hijt verstoet
dat walewein die ridder goet
siere dochter hadde ghewonnen
hi seide hi wilre hem wel jonnen
oec seggic ju diere ghelike
dat die coninc van hisike
roges sinen zone quam scouwen
hi lovede gode ende onser vrouwen
dat hine hadt brocht te dien
daer mocht men grote feeste sien
den heren driven in allen siden
die coninc hilt hof ten selven tiden
dur waleweins wille seget die jeeste
xxx daghe gheduerde die feeste
daer vertelde walewein al
den coninc sinen oem sijn gheval
ende sinen ramp of ander side
van meneghen fellen swaren stride
oec verteldi hem al bloet
van den vos dat wonder groot
hoe dat hi mensce worden was
groot wonder hadde die coninc das
sulke willen segghen hier
dat walewein die ridder fier
trouwede ysabele die scone
ende hi selve conincscrone
spien na des conincs arturs doot
maer in gheloefs clene no groot
in wilre nodan niet jegen lesen
want het mochte wel waer wesen
roges die coninc van hisike
voer te lande blidelike
met sinen sone horic ghewaghen
alsi niet langer wilden daghen
int hof metten coninc arture
meneghe stont meneghe ure
leet eer si te lande quamen
grote bliscap al te samen
dreef dat volc harentare
vander conste vander niemare
roges stiefmoeder quam na tgone
stappans cnielende vor haren sone
ende bat ghenaden den jonchere
ende weende utermaten sere
ende roges bi sijns vaders rade
vergaf hare doe haer mesdade
die coninc hadde grote bliscap mede
want hi sinen sone dede
hebben tote i serjante
ende daer toe goudine bisante
parde ende wapene ende ander goet
na tsvader doot alsic ben vroet
verstaerf dat rike up sinen sone
nu moetic keren up die gone
daer ic die tale of liet te voren
walewein die edel ridder vercoren
prosenteerde dat wetic wel
sinen oem dat scaecspel
bede vor heren ende vor vrouwen
dat sijt alle mochten scouwen
ons orcont die walsce tale
dat het verlichte alle die sale
so uterlijc waest ende so diere
dar gaf men in alre maniere
waleweine prijs ende lof
si seiden dat des conincs hof
verchiert meer was van hem allene
danne vanden besten x gemene
die behorden ter tafelronden
ic sal ju corten te desen stonden
dese ystorie mar ic segge u hier
dat estor die ridder fier
int hof was ter selver stonden
want behorde ter tafelronden
ende walewein die ridder goet
die hem storten dede sijn bloet
daer hi jeghen vacht so sere
assentijn die grote here
voer te lande met siere dochter
hem was te moede vele sochter
dan te voren eer hi wiste
wie walewein was die bi liste
siere dochter vriede ende minde
ende soe weder hem versinde
men vint oec ghescreven in brieve
dat walewein voer met sinen lieve
te lande wart daer men hem dede
ere ende grote werdichede
niet wel en wetic die waerhede hier
oft hise trouwede die ridder fier
maer ic wille laten dese saken
liden ende een ende maken
penninc die dichte desen bouc
so wiet hort mine rouc
hine was niet wel bedocht
hine hadde die jeeste ten ende brocht
pieter vostaert maketse vort
so hi best mochte na die wort
die hi van penninge vant bescreven
het dochtem scade waert achter bleven
die jeeste maer daert ende brect
ic wane mens lettel eren sprect
den dichtre oec verliest hi mede
bede pine ende arbeide
dat soe niet wert es ere keerse
omtrent drie ende xxx hondert verse
heefter pieter of ghedicht
so hi vrayst mochte in rime slicht
nu bidt hi ju allen sere
dat ghi wilt gode onsen here
over hem bidden dat hi in laetse
moete hebben ghedaen sulke prouaetse
met penitentien ende met dogeden
dat hi tansicht vul van vreuden
bescouwen moete in hemelrike
ende ghi alle gader dies ghelike
die almachtiche god moet ons onnen
amen segt alle die redene connen
dese bouc was ghescreven int jaer
dat seggic ju wel vorwaer
als men screef mccc ende l mede
god gheve ons sinen euwegen vrede
