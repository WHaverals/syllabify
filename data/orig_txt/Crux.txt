omme dat die reden es uergheten
ende luttel liede sijn diet weten
hoe theylighe cruce quam te breda
wanic v segghen hoert daer na
wie si waren diet daden maken
der waerheit salic niet messaken
want hier uoermaels es ghesciet
en wetent alle die liede niet
des wil ic v den sin uerclaren
ende die reden openbaren
op dat mi god daer toe ghesterke
het was een coninc in deenmerke
hi hadde een dochter alsoe scoene
dat si met allen rechte crone
mocht hebben ghedraghen int roemsche rike
wantmen uant niewer haer ghelike
van doechden ende van hoosschen seden
noch soe uolmaect van allen leden
oec hadde hoer nader den meesten scat
die doen enich man besat
die hem van ouden tiden was bleuen
van dat die heydene waren uerdreuen
vyt deenmerken met ghewelde
dus was hi rike van groten ghelde
dat uernam een grote landshere
en sende boden ouer mere
die boden quamen in corten stonden
daer si den deenschen coninc vonden
si seiden here coninc magnus
wi comen van dauid den bruys
den edelen coninc van scotlant
die heeft ons hier tot v ghesant
te proeuen hoet v waer bequame
dat hi uwer dochter te wiue name
mede te leydene sijn leuen
ende ghise hem goeden wilt ende gheuen
hets een die scoenste ionghelinc
die noyt wilt met honden vinc
oec es hi rijc vroet ende coene
heer coninc haddi sijns te doene
ghi mocht v tot hem wel uerlaten
dat hi v comen soude te baten
met menghen scotte te wapenen goet
doe die coninc dit uerstoet
hi seyde ghi heren blijft hier binnen
ic sal ghespreken die coninginne
ende mine broeders beide
eer ic vyt der zalen scheide
si ghinghen te rade onder hem vieren
si en consten beters niet visieren
dan si hem rieden dat hijt dade
dus quam die coninc uten rade
hi dede den boden ere ende lieue
hi gaefs hem zeghel ende brieue
hi hinc daer sinen zeghel ane
men soudse hem seynden te aberdane
ende soe uele goeds daer mede
op dat die coninc wel bestede
hi sal moghen met groter eren
tornieren ende breken speren
dat seg ic v met ware tale
doen ghinc men eten in die zale
daer was ghedient met groten loue
alsmen pleecht te coninx houe
doen die maeltijt was ghedaen
sijn die boden op ghestaen
si seyden heer coninc wi willen van stede
die coninc sprac ghi moet noch beden
ghi en mocht noch niewer trecken
ic sal v anders doen berecken
doen riep die coninc enen clerc
ende dede hem gheuen xxx merc
hi seyde nu groet mi sonder spotten
den edelen coninc vanden scotten
ende segt hem dat hi si in hoghen
wi selen comen soe wi eerst moghen
si seyden heer coninc blijft ghesont
doe dedement allen den lieden cont
dat die ioncurouwe sou werden bruyt
de coninc sende boden vyt
om sine manne om sine maghen
die daer quamen in corten daghen
si ghinghen metten coninc te rade
hoe dat hijt best met eeren dade
die heren rieden den coninc dat
dat hi en spaerde ghenen scat
men dede daer copen dier ghewant
dat beste datmen te cope vant
ende uoederinghe graeu ende bont
dat coste menich dier pont
men gaeft den heren ende den urouwen
daer mochtemen grote feeste scouwen
men ghinc daer bonghen ende piepen
die feeste was ghedaen te ripen
men liet daer weder meester nochte knecht
si en waren alle wel berecht
die coninc hadde een scip doen reken
daermen wonder af mocht spreken
in deenmerke bleef gheen soe vast
daer in stont die scoenste mast
diemen binnen noorweghen vant
die ree dat zeyl ende dat ghewant
ne mochte gheen man uolprisen
die coninc hadde dat scip doen spisen
dat soude hi node hebben ghelaten
men droech daer bier in met uaten
dat te lubeke was ghebrouwen
soe dedemen oec te minen trouwen
vele broets met groten sacken
dat te ripen was ghebacken
deensche baken deensche ulecken
die harde dicke waren van specken
rentuleesch ende scapen mede
dat herde wit was in den snede
wilbraet ende venisoene
boter kese wit ende groene
erweten ende bonen
die daer comen waren van sconen
stocuissche ende makereel
paeldringhe ende pinperneel
soete water borninchout
loec ayuyn asijn ende sout
peper was comijn ende kersen
van allen desen uoerseiden mersen
was herde vele binnen den kiele
op auenture oft gheuiele
dat si yewer waren uersteken
dat hem niet en mochte ghebreken
si en hadden van allen binnen der boort
recht oft ware in een poort
doent al gader was gheladen
ende elc gheleecht te sinen staden
doen ghincmen brenghen matten scrinen
elc mattennoet koes daer den sinen
men lede elken in sijnre stat
doen ghincmen brenghen den grote scat
twee ende viertich tonnen vol
die coninc was oec niet soe dol
hi en sette daer bi enen ruwaert
dat was sijn broeder her eeraert
die totten scatte soude sien
hi was die ioncste vanden drien
heer godeuaert bleef bider bruyt
daer mochtmen horen groot gheluyt
beyde uan trompen ende van bonghen
daer was gheuedelt ende ghesonghen
voer die scone goedertiere
men sach daer menighe cameriere
scone maeghde scone urouwen
mochtemen daer met hopen scouwen
meneghen ridder menighen seriant
heer godeuaert nam bi der hant
des coninx dochter die ionghe bruyt
hi leydese ter zeewaert vyt
daer dat scip lach al bereet
het moeste daer comen aen een ghesceet
tusschen der dochter ende der moeder
die coninc sprac heer godeuaert broeder
ic beuele v mijnre dochter
mi waer leet ghesciede haer lochter
oec wil ic dat ghijs mi gheloeft
ic beueelse v op v hoeft
missciede hoer yet bi uwen scouden
dat soudic aen v seluen houden
heer godeuaert sprac bi mijnre trouwe
ic sal bewaren die ioncfrouwe
recht of si waer mijn eyghen kynt
om haer en sorghet niet en twint
nu vaert met gode onsen here
groet mi dauid den coninc sere
die coninginne bleef staen opt lant
si makede een cruce metter hant
en beual te gode die bruyt
si ghinghen te zeyle ende zeylden vyt
daer seylden si den enen dach
den anderen die daer na ghelach
doen si quamen op die hoghe zee
waert der ioncfrouwen alsoe wee
si en conste niet een woort ghespreken
van siecten docht haer therte breken
des waert heer godeuaert scier gheware
ende quam sitten neuen hare
hi seyde ioncfrouwe hebdt gode voer ogen
die vele wilde doer ons ghedoghen
hi liet hem bynden aen een calumne
ende met dien woorde sach hi omme
ende riep ghenade here god
nu doet met mi al uwe ghebod
wat helpe dat ict v makede lanc
die ioncfrouwe waert soe cranc
si moeste steruen alst god gheboot
te sonne op ganghe was si doot
alle die waren binnen den kiele
baden gode uoer haer ziele
doen si laghen in haer ghebede
woude die kiel niet van stede
men hadde den doden gheworpen vyt
doen waert deen groet gheluyt
die stierman riep nu hoort nu hoort
men werpe den doden ouer boort
soe machmen zeylen waermen wille
ghi siet wel dat wi ligghen stille
dit dochte den heren wesen goet
na dien dat gheschepen stoet
men dede haer vyt haer dier ghewaden
ende benayese in lijnwaden
daer op soe nayede men ene crone
van sindale roet ende scone
tot enen teken waermense vint
dat si es eens coninx kint
ende men besloechse in ene matte
ende settese ouer boort int natte
die doen hadde ghesien wat rouwen
dat daer dreuen die scone vrouwen
doen sise int water saghen driuen
dat en mochte gheen man volscriuen
heer eeraert sprac wats nu die raet
na dien dat gheschepen staet
varen wi weder tot huys te lande
men saels ons allen spreken scande
men sal ons gheuen quade woort
ende segghen wi hebben die bruyt uermoert
eest dat wi uaren in scotlant
daer selen wi laten swaren pant
wi en selen moghen niet uerdinghen
dat wi die ioncfrou niet ende bringhen
heer godeuaert sprac mi dunct beste
dat wi zeylen int zuytweste
aen brabants side in enen hoec
aen een bosch ende in een broec
daer wi beesten vinden ende bien
daer en mach ons niet misschien
daer salic maken doen een hof
daermen langhe sal spreken of
daer selen wi leiden onse leuen
ende malc den anderen niet begheuen
si waren mijns heren godeuaerts worden
si ghinghen te zeyle die wynt was norden
doen si quamen in corter stonde
te niewer hauen voer mercmonde
daer worpensi horen ancker vyt
in dat scip waert groet gheluyt
si scenen dronken van breemschen biere
in enen boot soe ghincker viere
die opwaerts royden lancs der merken
soe dat si quamen voer anskerken
van danen roeyden si bat uoert
tote breda bider poort
daer vonden si enen sconen hil
aldaer behaghet hem soe wil
dat si daer setten een baken
om dat si daer weder wilden gheraken
haer oghen lieten si omme gaen
ende saghen enen boem daer staen
met groenen bladeren wel ghecleit
op een gheraemte wel gheleit
soe datmer onder mochte gaen
onder den boem saghen si staen
twee tafelen scoene ende lanc
bi elke tafele stont ene banc
als ofmen daer aen soude sitten eten
maer si en consten niet gheweten
wat dat bediede cleine ofte groot
si ghinghen weder binnen den boot
ende royden vyt met snelre vaert
weder tot haren kyele waert
daer die heren in laghen stille
si ghinghen segghen van enen hille
die die scoenste waer diemen vonde
ende dat daer wel een huys op stonde
die heren hebben hem dies uermeten
ten yersten dat si hadden gheten
souden si uaren besien die stede
ende die poort van breda mede
men ghinc decken ende dwaen
doen die maeltijt was ghedaen
sprac heer godeuaert ouerluyt
die mede willen trecken vyt
seuentiene vromer man
die ic ghenoemen niet en can
ghinghen met hem ouer boort
in den boot ende royden voort
doen die heren quamen te lande
ghinghen si doen haer offerande
ende hoerden misse in die heylighe kerke
dus quamen hier die van deenmerke
daer die van strien af sijn gheboren
ende die van wieldrecht als wi horen
doen die misse was volent
ghinghen si wandelen al omtrent
ende besaghen die poort al omme
die rechte straten ende die cromme
dit sach heer heinric van breda
hi stond op ende ghinc hem na
ende hietse willecome sijn
dat lone v god here mijn
sprac heer godeuaert van denoys
hi const wel dietsche ende fransoys
hi hadde ghewoent int walsche lant
die een nam anderen bider hant
hi leyden met hem in sine zale
daer was tale ende weder tale
van hoghen saken lanc ende breet
hier binnen was die spise ghereet
die sluter quam daer voort ghegaen
hi seide hem dat si ghinghen dwaen
ende datmen tafelen decken soude
men mochte gaen eten alsmen woude
doen die heren waren gheseten
men brocht hem spise si ghinghen eten
daer was ghedient wel te danke
van goeder spisen van goeden dranke
doen die maeltijt was ghedaen
sijn die heren op ghestaen
deen nam den anderen bider hant
ende ghinghen wandelen op dat sant
albuten op der merken stroem
soe dat si quamen aenden boem
die daer heer ancem hadde gheset
aldaer behaghet hem uele te bet
dan erghent dede omtrent die poort
doen sprac heer godeuaert dese woort
biden here vanden trone
het es hier vtermaten scoene
wiens es dit erue ende dit lant
wie heeft hier desen boem gheplant
wie heften aldus wel doen leiden
ende sine zwighen dus doen spreiden
ende wat bedieden dese plancken
dese tafelen en dese bancken
lieue here dat segt mi
here hier woent een goet man bi
die es gheheiten heer ancem hey
die pleecht hier inden tijt van mey
te comen driuen sijn iolijt
ende te corten sinen tijt
met sinen ghebueren met sinen laten
beide met riken ende met maten
hi doet hier dranc ende spise bringhen
hi doetse lachen ende singhen
hi doet hem al haers leids uergheten
hi gaet hier bi hem sitten eten
dat doet hi al om sijn ghewin
si voeren sijn hoy sijn coren in
si varen met sinen boden int wout
ende halen hem sijn borninc hout
si doen hem al dat hi begheert
dese goede man es vele eren weert
sijn es dit erue altenen gader
ende es hem bleuen van sinen vader
daer omme soude hijs ghelosen node
ay goeder seint daer enen bode
hi sal daer varinghe sijn ghelopen
laet vraghen of hijt wille uercopen
had ic den goeden man ghesproken
ende ghi daer toe wilt helpen stoken
dat ic daer aen mocht gheraken
soe woudic hier een huys doen maken
in te wonen met minen maghen
myn here heinric riep aert haghen
gaet hier te mi wel lieue garsoen
ghi moet mi ene boodscap doen
laet sien of ghi yet lopen cont
ghi wit wel waer heer ancem woent
gaet segt hem dat ic hem ontbiede
dat hier sijn comen goede liede
die sine erue willen copen
hi mach hier halen ghelt met hopen
can hi te tide ghesegghen ja
aert haghen seide addyeu ic ga
hi nam enen spiet in die hant
hi liep daer hi heren ancem vant
hi seide here ancem goeden dach
gheue v god diet wel doen mach
ay here mijn here bidt v sere
dat ghi daer coemt daer is een here
die v erue wille copen
daer om coem ic hier ghelopen
coemt wijst hem putte ende palen
hi sal v herde wel betalen
ic hoorde dat hem die here vermat
onder den boem aldaer hi sat
gaet segt hem dat ics niet en doe
ic cochter lieuer erue toe
dan ic mijn erue liete smalen
ic gheue luttel om sijn betalen
soudic mijn vij kinder onteruen
ic soude lieuer der penninghe deruen
doen aernout haghen dat uerhoorde
dat hem mijn heer ancem stoorde
hi seide heer ancem blijft met gode
dat ic seide seidic als bode
ic seide alsmen mi beuel
arnout haghen dat wetic wel
ghi en hebt anders niet ghedaen
blijft te gode ende ic wil gaen
wildi anders yet ontbieden
minen here ic saelt hem bedieden
ja segt hem dat hi elre spiet
mijn erue inne uercope ic niet
dus es aernout van danen ghesceden
hi vant die heren onder hem beden
onder den boem daer hise liet
her heinric vraghede coemt hi yet
neen hi here bi sente jan
her godeuaert sprac daer ende leit niet an
en coemt hi niet soe bliue al daer
sijn houerde heeft mi ommaer
ic houde luttel van sijnre veten
nochtan salicker maken heten
ende logieren na minen wille
opt alder scoenste vanden hille
mine compane cleine ende grote
maect v ghereet gaet inden bote
ende doet ons comen metter spoet
onse vriende ende onse goet
elc man dede daer toe sijn beste
niemant en woude sijn die leste
si brachten daer den kiel met spoede
metten luden ende metten goede
dat si comen waren alsoe
des waren die denen blide ende vroe
die stierman die quam ter boort
voer hem allen sprac hi dit woort
heer godeuaert wat willen wi begripen
men sal gaen doen die bilen slipen
alle die boeme moeten ter neder
die daer staen uoert ende weder
men moet hier anders ordineren
wi moeten metter haest logeren
selen wi behouden dat wi bringhen
maer hoet v wel van enen dinghen
dat ghi den boem niet en gheraect
daer tafelen onder staen ghemaect
si daden datmen hem beual
si hieuwen der bome grote ghetal
vanden anderen maecten si keten
alsoe heer godeuaert had gheheten
doen si ghemaect waren ende ghedect
sijnre die denen in ghetrect
ende waren seere wel te vreden
nu hoort wat die vrouwen seden
her godeuaert heeft v al uergheten
dat ghi ons allen had beheten
dat ghi ons maken soudt een hof
dat was een herde scoen belof
daer wi ons in onthouden mochten
waert dat ons die denen sochten
ghi urouwen en laet v niet uersaghen
wi moeten uernemen ende uraghen
om calc omme stene ten naesten velde
buten dornike op die schelde
sijn mi stene te cope ghewijst
ende sijn mi herde sere gheprijst
ic sal daer senden ende doenre ghelden
ende doenre brenghen lancs die sceld
nu uerstaet wel dat ic spreke
dus quamen die stene hier van dorneke
die sonder toelne waren brocht
si waren ter kerken behoef ghecocht
heer godeuaert seinde sinen knecht
om enen timmerman te trecht
om enen metselaer te aken
die sine borch soude maken
die bode nam een spiete in die hant
ende liep daer hi die meesters vant
den enen vore den andren na
hi brochse met hem te breda
hi seide wi sijn wel gheraect
laet sien wat wildi hebben ghemaect
doen sprac heer godeuaert van denemerke
welc tijt wildi gaen te werke
hier es calc stene ende hout
hier es siluer ende gout
helpt mi visieren op v beste
een huys met eenre sterker veste
namen wi gheerne soe wi yerst mochten
op auenture of si ons sochten
die wi in denemerke lieten
ic weet wel dats hem sal uerdrieten
dat wi hen sijn onseilt dus verre
daer om sijn si op ons erre
daer quamen grauers al van ghent
men ghinc daer soeken tfondement
die timmerman sprac wi sal mi segghen
waer selen wi dit werc toelegghen
dese plaetse es ons te nauwe
en si dat mi ter neder houwe
bome gheraemte tafelen scraghen
en doet al uter plaetsen draghen
sonder den boem van werdicheden
dien salmen kanten ende besteden
oft gheuiele dat men sochte
datmen sciere vinden mochte
den boem vincmen ten iersten aen
men kanten ende men deden daen
alsoe die woorde waren ghesproken
dat gheraemte waert te broken
ende was ghedraghen van der plaetsen
men ghinc daer timmeren ende maetsen
ene borch groot ende starc
noyt sach man al selken werc
noch te uoren noch daer na
dat was die borch van breda
doe die borch was volmaect
die scone was ende wel gheraect
dedemense rumen vanden spaenderen
men manden ende met groten paenderen
doen was daer een hout ghekant
dat beste dat noyt wies int lant
des waert heer godeuaert hier gheware
hi seide meester nu gaet hare
ende berecht mi deser saken
wat wildi van desen houte maken
dat ghi hier hebt laten legghen
die meester sprac ic saelt v segghen
op dat ghi wilt die waerheit weten
ic hebt te beiden einden ghemeten
lancs ende dwers al omme ende omme
het es te cort tot eenre columne
het es te lanc tot enen blockele
het es te recht tot enen corbele
tot enen poyboeme eest te dicke
wat ic mete ende wat ic micke
ic en cant uertijmmeren niet ant huys
meester soe maect daer af een cruys
wi en hebben gheen in onse capelle
doen riep die meester enen gheselle
die werken conste metten formore
hi nam dat hout ende leidt hem vore
die aenden vronen cruce hinc
daer hi der glaui steec ontfinc
ende een crone van doernen droech
doen men doer sine hande sloech
twee plompe naghele herde onsoete
ende ene doer beide sine voete
des moete hi sijn ghebenedijt
gheloeft ende ghedanct in alre tijt
doen dat cruce was ghewrocht
warhet in die capelle brocht
ende gheset bouen den outaer
daer in stont herde menich iaer
tot dat gheuelt waert dien casteel
nochtien bleef dat cruce gheheel
ende doen die borch was daer neder
quamen die van breda seder
ende baden den hertoghe om dat cruys
hi gaeft hem dat lone hem jhesus
doen quamen papen ende clerke
ende droeghent in die prochi kerke
met groter feeste ende met sanghe
hondert iaer of alsoe langhe
stont dat cruce aldaer ter stede
daer het meneghe scone miracule dede
daer na in een wyndich weder
viel die kerke lancs ter neder
op enen sente pauwels dach
te breda was groot hantgheslach
daer bleuen goede liede in doot
maer theilighe cruys had ghenen noot
ende was ghebroken noch ghespleten
nu willic v voert doen weten
van enen mirakel diet heeft ghedaen
een meester smit was op ghestaen
voer den daghe ende soude gaen smeden
sijn wijf was op ende soude gaen kneden
met luder stemmen riep si hille
staet op ghi ligt te langhe stille
staet op ghi soudt gaen weinden tmout
moeder hilleken is al cout
sprac dat kint dat bi haer sliep
anderwerf dat knechtken riep
moeder hilleken is al doet
die vrouwe met der haeste scoet
voer dbedde daer dat kint op lach
ende doe die urouwe haer kint besach
seide si heinric gaet ter dore
wect op alle onse ghebuere
ende doetse comen met groter haeste
doen quamen die daer woenden naeste
ende dreuen groot misbaer
doen quam noch een vrouwe daer
als diet kint wilde besien
si seide nu valt op uwe knien
alle die sijn binnen den huys
ende roept ghenade aent theylighe cruys
wenender oghen wringhender hande
ende belouet uwe offerande
den heylighen cruce na uwe uermoghen
theylighe cruce sal v uerhoghen
ende uerbliden in corter tijt
het heeft soe meneghen mensche uerblijt
die aen hem riep in sijnre noot
doen saghen si een plecsken bloot
den kinde op sine wanghe staen
het sprac ende hadde lijf ontfaen
dat dede die cracht van onsen here
die wil datmen den cruce ere
in die ere den cruce vrone
dit was een miracule scone
nu hoort vanden denen uoort
dat si van breda waren uerstoort
dat hadden si seer wel uerdient
daer si plaghen te hebben urient
hadden sijt alsoe uerloren
dat sise quamen helpen storen
die denen waren van quaden aerde
coren swijn scaep ende paerde
namen si haren gheburen
ende ander goet in allen vren
wat si consten gheprynden
men dorster ghenen bode na sinden
te etten te sprundel ende te zundert
haelden si proyen wies oec wondert
te ghilse te alfen ende te baerle
haelden si proyen ende te haerle
si hadden waghene ende paerde
ende loeden al dat si beghaerden
die denen hadden enen boet
ende loedent clein ende groet
wat dat si te laden vonden
wast in walgheren oft in scouden
te crunighen te portegale
te yersike te reymerswale
daden si den lieden toren
aen haer beesten ende aen haer coren
clederen bedden saergien dwalen
si droegent wech sonder betalen
tusschen muden ende der goude
mochte niement tsijn behouden
si brochtent al ten brunen stene
wat si brochten was al ghemene
dus regneerden si dertich jaer
ende leueden sonder vaer
dat en was hem niet ghenoech
si moesten hebben al haer gheuoech
van sconen vrouwen ende van maeghden
die herde sere daer ouer claeghden
doen quam een hertoghe in brabant
die hem der saken onderwant
hi ontboet met haesticheden
den raet van sinen goeden steden
die daer quamen soe si yerst mochten
met groter claghen die si brochten
die liede clagheden al ghemene
ouer die denen van brunen stene
van groter iammerliker scaden
die si hem alle daghe daden
doen sprac die hertoghe van brabant
die duuel brachse hier int lant
die hier driuen dese ghewelt
moetic leuen het wort gheuelt
noch sede die hertoghe van brabant
laet sien hoe meneghen seriant
seldi mi lenen ic salre trecken
ende bestriden die deensche recken
doen sprac die raet van dien steden
op dat ghi brabant wilt beureden
soe lenen wi v ccc man
helme opt hooft ende halsberghe an
die hertoghe liet hem wael ghenoeghen
hi seide laet sien wie sal nu moghen
ons leiden voer den brunen stene
mijn heer van wesemael sprac mijn leen
wil ic verdienen als ridder bout
ic en beghere gheen ander gout
nu blijft te gode nu vaer ic henen
god gheue mi seghe ieghen die denen
doen trac wech die ridder bout
met sinen lieden te tuernout
daer dede die here van wesemale
toe legghen een grote bale
gheuolt met hoye ende uast beslaghen
dat dede hi legghen op enen waghen
ghelijc oft waer ghewant van ghent
die denen reden daer omtrent
als die gherne hadden ghewonnen
hadden si gheconnen
daer toe waren si snel
dat wisten die van brabant wel
die te tuernout laghen
si seinden haren waghen
te minderhout in die struuellen
daer mede twee ghesellen
ofmen yet uername
datmen ghelopen quame
ende daedt den vrienden weten
des en es niet uergheten
doen die denen quamen
ende si die twee uernamen
die een reet te tuernout waert
op dat een waghen paert
hi seidt den here van wesemale
si wapenden hem allen wale
doen si wel ghewapent waren
reden si tot eenre scaren
met iijc platen
quamen tot hoechstraten
si vraechden omme die denen
men seide si waren henen
hier voer een waghen met ghewande
dien hebben si onderhande
van wesemael die here bout
reet hem na te minderhout
daer stonden si ouer den waghen
doen worden si uerslaghen
xxv bleuer daer doot
sine weerden hem cleen noch groot
haer wapene worden hem vyt ghetrect
ende daer waerden mede ghedect
si xxv van brabant
die gheleiden souden tghewant
ten brunen steen te breda
dander here dat quam na
doen die van brunen steen uernamen
dat die xxv quamen
si waenden wel dat vriende waren
ende lietense bouen uaren
si hadden die selue wapene ane
die die denen voerden dane
wapenroc ende tornikele
ketelhoede beckennele
si brochten die selue paerde ghereden
die die denen hadden bescreden
dus waren die denen bedroghen
wesemael quam na ghetoghen
hi riep slaet doot slaet doot slaet doot
jonc ende out clene ende groot
dus daden die denen haren fijn
ic bidde hem allen die hier sijn
dat si bidden uoer die ziele
gode ende sente michiele
die brabant soen senden te hant
om den hertoghe van brabant
dat hi quame ten brunen stene
sine bliscap was niet clene
hi loech die wile dat hi las
dat brunen steen ghewonnen was
hi seide loept weder tote breda
ic saldi morghen volghen na
die edele hertoghe hilt sijn woort
des ander daghes reet hi voort
hi reet van brucele te breda
hem uolghede menich mensche na
om te siene dat abuys
hoet uaren soude metten huys
doen die heren te gader quamen
hadden si groten raet te samen
daer en halp niet toe ghesproken
die borch moeste sijn tebroken
men brac die borch ende worpse neder
die hertoghe reet in brabant weder
ende uoerde met hem die iuwele
clene ende groet van dien castele
die stene ende thout gaf hi der poort
god loent der ziele dat es doort
